Бизнес: Румъния получи 5 млрд. евро помощ от ЕС
					08/05/2009
					ЕС отпусна на Румъния помощи в размер на 5 млрд. евро. Още в деловите новини: в Истанбул бе открит международен строителен панаир; Албания получи заем от 250 млн. евро.
					
 
					 
						
За да получи заема от ЕС, Румъния се съгласи с някои условия, като например да извърши съдебна реформа. [Архив]
						Във вторник (5 май) Съветът на ЕС по икономически и финансови въпроси одобри пакет от 5 млрд. евро помощи за Румъния, за да помогне на страната да се справи с последиците от "резкия спад в капиталовите потоци в резултат на международната финансова криза". Условие за отпускането на помощта е изпълнението на няколко изисквания, например извършване на съдебна реформа и издаване на присъди по знакови дела за корупция. 
						*** 
						
						Турският държавен министър Зафер Чаглаян откри в сряда (6 май) международния строителен панаир в Истанбул “ТЪРКИБИЛД 2009”. В тазгодишния панаир, който завършва в неделя (10 май), участват около 850 фирми от 50 държави. “ТЪРКИБИЛД”, който се провежда от 1978 г., е най-голямото търговско изложение за строителни материали и технологии в Турция. 
						*** 
						
						Гръцката “Държавна електрическа компания” откри на 3 май нова електроцентрала и вятърен парк в Източен Крит. Министърът на развитието Костис Хадзидакис заяви, че новата централа ще подобри значително енергийния баланс на Крит и перспективите за развитие на острова. 
						*** 
						
						Албания е получила заем от 250 млн. евро от “Дойче Банк” и от гръцката “Алфа Банк”, за да финансира своята инвестиционна програма, съобщи в понеделник (4 май) министерството на финансите. Със средствата ще се финансира изграждането на магистрала, свързваща Тирана със северния град Кукеш и Косово. Кредиторите ще отпуснат първия транш от 95 млн. евро до края на май. 
						*** 
						На 30 април “Фич Рейтингс” потвърди рейтинга за дългосрочния дълг на България в чуждестранна валута на BBB- и рейтинга за дълга на страната в местна валута на BBB. Агенцията промени перспективата от стабилна на отрицателна. Основната причина за отрицателния рейтинг е неблагоприятната икономическа среда и вероятността от много резки промени, предвид голямата зависимост на страната от външни условия. 
						*** 
						Според последните статистически данни, които бяха публикувани от Държавната служба по статистика в понеделник (4 май), през април в Македония е била регистрирана дефлация. Издръжката на живота, ключов показател за инфлацията, е спаднала с 0,5 % през април спрямо същия месец на миналата година, а индексът на цените на дребно е отбелязал спад от 1 %. 
						
						(Различни източници – 01/05/09-08/05/09)

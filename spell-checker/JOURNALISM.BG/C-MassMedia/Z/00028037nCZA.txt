Турция обмисля нов план за действие срещу ПКК
					13/10/2008
					Най-смъртоносните удари на ПКК от една година насам принуждават политическите и военните лидери на Турция да приемат нов план за действие срещу терористичната групировка.
					От Айхан Шимшек за Southeast European Times от Истанбул -- 13/10/08
 
					 
						
Началникът на турския генерален щаб ген. Илкер Башбуг (в средата) и командващият на сухопътните войски Ишък Кошанер (вдясно) пристигат в Анкара за среща с премиера Реджеп Тайип Ердоган в четвъртък (9 октомври). [Гети Имиджис]
						След най-смъртоносните нападения от една година насам политическите и военните лидери на Турция обмислят нови мерки за борба с терористичната Кюрдска работническа партия (ПКК). Успехите на ПКК разкриха сериозни недостатъци в настоящата антитерористична стратегия. 
						На 3 октомври голяма група членове на ПКК атакува пост на иракската граница и по време на продължилата часове престрелка уби 17 войници. В сряда терористи стреляха по служебен автобус, превозващ полицаи в южния град Диарбекир, като убиха шофьора и четирима полицаи. Второто нападение неслучайно съвпадна с удължаването от парламента на мандата на армията да продължи трансграничните операции срещу ПКК в Северен Ирак. 
						Под натиска на обществеността турският премиер Реджеп Тайип Ердоган свика в четвъртък (9 октомври) Върховния съвет за борба с тероризма (ВСБТ) и се срещна с най-високопоставените командващи и съответните министри. Съветът реши да заседава отново във вторник. 
						Участниците са обсъдили промени в приоритетите на борбата срещу ПКК вместо цялостна промяна на стратегията. Ердоган е изправен пред труден въпрос, тъй като военните искат увеличаване на техните правомощия. 
						Управляващата Партия на справедливостта и развитието (ПСР) се страхува, че изпълняването на това искане в югоизточната част на страната би подкопало гражданската власт и би ограничило основните свободи. ЕС и групите за защита на правата на човека в страната осъдиха предишните извънредни мерки в региона. 
						След направените по инициатива на ЕС реформи преди претърсване на физически лица или частна собственост войниците трябва да получат прокурорско разрешение – пречка, която военните искат да отстранят. Те искат също да ограничат телекомуникациите в спорните райони, за да прекъснат комуникациите между екстремистите от ПКК и да осуетят нападения с дистанционно задействани бомби. В други искания се настоява за по-дълъг срок на задържане на заподозрените терористи и ограничаване на правото им да се консултират с адвокати, които военните обвиняват в предаване на съобщения до ПКК. 
						Правителството на ПСР ще анализира приетите наскоро по-строги закони за борба с тероризма на членките на ЕС Испания и Великобритания и планира да въведе нови закони, които съответстват на стандартите на ЕС. 
						В материали в турската преса по-рано се казваше, че военните трябва да укрепят заставите по иракската граница. След като медиите осмяха първоначалните оплаквания за "финансови проблеми", говорителят на турския генерален щаб бригаден генерал Метин Гюрак отрече в петък, че липсата на парични средства забавя реконструкцията на граничните постове. Той заяви, че укрепването на заставите продължава по план. 
						Според някои експерти за борбата срещу ПКК е необходима по-сериозна промяна в стратегията. Ръководителят на Организацията за международни стратегически проучвания Седат Лачинер заяви, че краткосрочните мерки, като укрепването на граничните постове или създаването на нова буферна зона, няма да спрат насилието на ПКК. 
						"Този проблем не може да бъде решен, като се убиват все повече терористи," каза той за телевизия “Канал Д”. "Необходимо е да се [работи] по политическите, дипломатическите и социално-икономическите измерения." Лачинер подчерта ангажиментите, поети от иракския кюрдки лидер Масуд Барзани, и възприемането на подхода на “моркова и тоягата” към иракското кюрдско правителство.

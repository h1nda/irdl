Сърбия интензифицира усилията си за арестуване на Младич
					01/09/2004
					Посланикът на САЩ в Сърбия-Черна Гора Майкъл Полт заяви, че Вашингтон разчита, че Белград ще изпълни международните си задължения. Междувременно усилията за залавяне на укриващия се обвиняем във военни престъпления Ратко Младич се интензифицираха. 
					От Давор Коникушич за Southeast European Times в Белград – 01/09/04
 
					 
						
Плакати с белезници, увити в хартия за подаръци, които бяха разпространени от ръководените от НАТО мироподдържащи сили в Босна и Херцеговина, следва да напомнят на сръбския генерал Ратко Младич за непрекъснатата кампания за арестуването му. [АФП] 
						Посланикът на САЩ Майкъл Полт повтори миналата седмица, че правителството му е решено да види как обвинените във военни пресътъпления Ратко Младич и Радован Караджич се изправят пред съда. Вашингтон разчита, че Сърбия-Черна Гора ще изпълни международните си задължения, заяви Полт пред белградския всекидневник Политика на 23 август. 
						Изявлението му дойде на фона на слухове, че Белград е получил краен срок до октомври за екстрадиране на Младич, или в противен случай ще бъде санкциониран. Запитан по тази тема, Порт каза, че крайният срок е "вчера", т.е. Младич е трябвало да бъде арестуван отдавна и че международната общност очаква незабавни действия. 
						Той отхвърли твърденията, че е била сключена сделка между Белград и Вашингтон, по силата на която четирима бивши генерали, обвинени във военни престъпления в Косово, ще бъдат съдени в Сърбия, ако Младич бъде екстрадиран.. 
						Сръбските власти интензифицираха усилията си за откриване и арестуване на Младич. Според Полт сътрудничеството между Белград и САЩ също така се е засилило. 
						"Особено след победата на Борис Тадич на президентските избори, както той, така и правителството на Воислав Кощуница сътрудничат активно с нас. Те ни уверяват, че са напълно ангажирани с откриването, арестуването и екстрадирането на Ратко Младич в Хага. Работим заедно, за да сме сигурни, че устните обещания и поетите задължения ще бъдат превърнати в действия," заяви Полт по време на пресконференция през лятото. 
						"Сътрудничеството касае всичко, което службите за сигурност и полицията могат да направят в Сърбия-Черна Гора за осъществяване на напредък и най-вече за установяване къде се намира Младич и впоследствие за изработване на план за арестуването му," заяви той в отговор на журналистически въпроси. 
						Тадич, който пое поста си през юли, обеща, че Младич ще бъде арестуван, ако бъде открит в Сърбия.. В интервю пред всекидневника Вечерни новости той се позова на доклади на полицията и военните, в които според него се сочи, че Младич се укрива в пограничните райони на Сърбия и Босна и Херцеговина .

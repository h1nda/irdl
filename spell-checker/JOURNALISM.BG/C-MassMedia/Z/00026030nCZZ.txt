Бизнес: Международното летище в Тирана ще увеличи своя капацитет
					04/04/2008
					След подписването на сделка за 22 млн. евро към международното летище в Тирана скоро ще бъде изграден нов пътнически терминал. Още от седмицата: електроенергийната инфраструктура в Черна гора ще бъде модернизирана; ръстът на БВП на БиХ се е забавил през 2007 г.
					 
						
Към международното летище в Тирана ще бъде изграден нов пътнически терминал. [Гети Имиджис]
						Международното летище в Тирана подписа договор за заем от 22 млн. евро с Европейската банка за възстановяване и развитие за изграждането на нов пътнически терминал. Целта е с планираната инвестиция летището да увеличи своя капацитет до 1,5 млн. пътници годишно.
						*** 
						Ръководителят на мисията на МВФ в Албания Гервин Бел каза във вторник (1 април), че най-бързото решение на настоящата енергийна криза в Албания е приватизирането на националната електрическа компания. Бел предупреди, че енергийната криза прераства във финансова криза, която е тежест за държавния бюджет.
						*** 
						От държавните бюджети на България, Грузия, Гърция, Молдова, Румъния, Русия, Турция и Украйна ще бъдат отпуснати средства за изграждането на магистрален път с дължина 7 000 км, който ще свърже осемте държави, членки на Организацията за черноморско икономическо сътрудничество. Помощ при финансирането на проекта ще окажат и ЕС и други институции.
						*** 
						Румънският премиер Калин Попеску Търичану заяви в сряда (2 април) пред британския си колега Гордън Браун, че Румъния желае да привлече инвеститори от Обединеното кралство в енергийния и банковия си сектор. Двамата лидери се срещнаха в кулоарите на срещата на високо равнище на НАТО в Букурещ.
						*** 
						Модернизирането на електроенергийната инфраструктура на Черна гора ще струва около 250 млн. евро, каза по време на среща в сряда (2 април) изпълнителният директор на електроенергийната компания на страната ЕПЧГ Сърджан Ковачевич. Ковачевич обясни, че тази стойност не включва разходите за строителство на нови съоръжения.
						*** 
						По предварителни данни, публикувани в последния бюлетин на Централната банка на БиХ, ръстът на БВП на Босна и Херцеговина (БиХ) е намалял до 6 % през 2007 г., понижение спрямо постигнатия ръст от 6,7 % за предходната година. Номиналният БВП, произведен от икономиката през миналата година, е бил 10,6 млрд. евро, което е увеличение спрямо 9,7 млрд. евро за 2006 г.
						*** 
						Европейската банка за възстановяване и развитие (ЕБВР) планира да инвестира тази година между 220 и 260 млн. евро в Сърбия, според г-жа Хилдегард Гацек, ръководител на офиса на ЕБВР в Сърбия. Около 40 млн. евро ще бъдат вложени във финансовия сектор, добави тя в интервю за списание “Банкар” в четвъртък (3 април). 
						
						(Различни източници – 28/03/08 - 04/04/08)

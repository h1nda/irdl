Румъния, Грузия и Азербайджан подписаха важен енергиен меморандум
					29/04/2010
					Новият проект АГРИ ще разнообрази трасетата за пренос на газ към пазара на ЕС.
					От Паул Чокою за Southeast European Times от Букурещ – 29/04/10
 
					 
						
Румънска газопроводна система край Букурещ. [Виктор Барбу/SETimes]
						Преди няколко седмици Румъния, Грузия и Азербайджан подписаха в Букурещ меморандум, който полага основите на голям проект, гарантиращ преноса на каспийски газ до пазарите на ЕС. 
						Наречен АГРИ (от английското съкращение за "свързване на енергийните системи на Азербайджан, Грузия и Румъния"), проектът има за цел да разнообрази транзитните трасета, като същевременно намали зависимостта от руския газ. 
						Меморандумът бе подписан от Адриян Видяну, румънския министър на икономиката, търговията и бизнессредата, азербайджанския министър на промишлеността и енергетиката Натиг Алиев и грузинския министър на енергетиката Александър Хетагури. 
						Подписването на меморандума стана факт след година на тристранни преговори. Страните, подписали договора, се споразумяха да основат компания със седалище в Букурещ, която ще организира предпроектното проучване - последната стъпка, която трябва да се предприеме, преди да започне строителството. 
						Азербайджанския газ ще преминава през Грузия и Румъния, преди да се доставя на потребители в ЕС. Според меморандума газът най-напред ще се транспортира до пристанище Кулеви, на грузинското черноморско крайбрежие. Там той ще се втечнява, преди да се транспортира с кораби до румънското пристанище Констанца и дистрибутира на европейския пазар посредством националната газопроводна система. 
						 "АГРИ няма да замени Набуко, той ще допълва Набуко," каза Видяну. "Румъния ще настоява АГРИ да бъде поставен в списъка на приоритетните енергийни коридори на ЕС." 
						Видяну обясни, че АГРИ - оценяван към момента на 2 до 4 милиарда евро - е най-бързият и ефективен транспортен проект в процес на изграждане по протежение на южния европейски коридор. Той добави, че проектът може да се завърши преди Набуко, тъй като няма политически бариери пред завършването му. 
						Колегата на Видяну от Азербайджан нарече подписването на меморандума "историческо събитие". Това е проект, важен за всички страни около Черно море," каза Алиев. 
						Румънският президент Траян Бъсеску определи подписването като "важна стъпка за всяка една от трите страни поравно, но също и за ЕС". 
						Според румънската информационна агенция "Медиафакс" капацитетът на АГРИ може да бъде около 7 милиарда кубически метра газ годишно, около 2 милиарда от които за вътрешно потребление в Румъния. Миналата година Азербайджан е произвел 23,5 милиарда кубически метра природен газ с планове да увеличи производството си на 28,5 милиарда. 
						Алиев каза, че запасите от газ на Азербайджан са 2200 милиарда кубически метра. Румъния потребява около 16 милиарда кубически метра газ годишно, от които 11 милиарда се произвеждат в страната.

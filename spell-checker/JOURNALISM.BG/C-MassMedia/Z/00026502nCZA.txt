Професор проследява босненска средновековна династия 
					21/05/2008
					Средновековната босненска държава, датираща от XI век, е една от най-старите в Европа. В продължение на 700 години държавата е имала своите династии, крале и кралици, принцове и принцеси. 
					От Юсуф Рамаданович за Southeast European Times от Сараево -- 21/05/08
 
					 
						
Династията Котроманич е управлявала босненската държава от XI до XIV в. [ba.gov]
						Средновековната босненска държава е била автономна до завладяването й от Отоманска империя през 1463 г., по време на нашествие, предвождано от султан Мехмед Завоевателя, една значима историческа фигура. 
						Населението е изповядвало основно богомилската религия; то не е признавало нито властта на католическия папа, нито тази на православната църква. 
						Преди окончателно да падне под османско владичество, две големи сили са се борели за Босна: Унгарската и Турската империя. Попаднала между чука и наковалнята, прекалено малка и слаба да се защити, но също така и разделяна от религиозна нетърпимост, босненската държава окончателно пада и остава под властта на Турската империя в продължение на 500 години. 
						След падането на босненското кралство последната босненска кралска династия също се загубва. През бурната си история, дори и след напускането на турците, Босна е управлявана от много държави, а на територията й се разпространяват различни идеологии. 
						Сараевският професор по археология и история Енвер Имамович от Философския факултет в Сараево неотдавна завърши родословното дърво на босненските кралски семейства. Проектът бе представен на обществеността и предизвика огромен интерес. 
						Докато е независима държава, управляващата династия в Босна е на Котроманичите. Дървото на Имамович показва всички крале, кралици и техните деца – принцове и принцеси. 
						„И преди мен редица историци ясно са заявявали, че семейната династия на Котроманичите е изцяло с местни корени в Босна. Те са били нашите владетели с корени в ранното Средновековие на територията на сегашна Централна Босна, в областта около градовете Фойница, Крешево и Киселяк,” казва Имамович. 
						„Тази област е носела името „кралска земя” през средните векове. Тя е била кралска собственост и тъй като областта е била особено богата през Средновековието, имала е златни, сребърни, медни, железни и оловни мини, това семейство е израснало най-напред икономически, а след това и политически. Кралството се разширявало, докато цяла Босна била обединена,” твърди той. 
						Резултатът от дългогодишните проучвания бе представен на художествен плакат, илюстриращ историята на Босна в период, обхващащ последните 700 години. Двама академични художници от Сараево също са взели участие в проекта. 
						За изработването на плаката са били ползвани документи, взети от архивите на Дубровник, Анкара, Италия, Германия, Австрия, Унгария и България. 
						"Не съм пожалил [нито] усилия, нито пари и виждам, че си е заслужавало. Разполагаме с чудесен документ, много важен от историческа, политическа, образователна и художествена гледна точка. Разбрах, че детските градини искали да купят плаката, защото децата имали желание да видят босненските принцеси,” казва професорът.

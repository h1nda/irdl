Кощуница: "Русия ще блокира плана за Косово, ако той е неприемлив за Сърбия"
					16/01/2007
					Сръбският премиер заяви, че е получил нови уверения от руския президент Владимир Путин в телефонен разговор с него.
					(ДПА, Блиц, Москоу Таймс - 16/01/07; AП, Ройтерс, ЮПИ, Итар-ТАСС, Бета, Б92, Сербиана, Сръбско правителство - 15/01/07)
 
					 
						
Руският президент Владимир Путин е заявил, че страната му може да използва правото си на вето в Съвета за сигурност на ООН, ако не бъде съгласна с предложението за статута на Косово. [Гети Имиджис]
						Сръбският премиер Воислав Кощуница заяви в понеделник (15 януари), че руският президент Владимир Путин го е уверил, че страната му няма да подкрепи споразумение по въпроса за статута на Косово, ако то бъде отхвърлено от Белград. 
						"Съветът за сигурност на ООН не може да одобри решението на специалния пратеник на ООН за Косово, Марти Ахтисаари, ако то не е приемливо за Белград," цитира Кощуница думите на руския лидер от телефонен разговор с него. 
						След месеци на общо взето березултатни преговори между официалните представители на Белград и Прищина Ахтисаари трябва да представи своето предложение за уреждане на косовския статут малко след провеждането на сръбските парламентарни избори тази неделя. Според всеобщите очаквания бившият финландски президент вероятно ще предложи някаква форма на "независимост под надзор" за провинцията, която да й дава възможност да кандидатства за членство в международни организации - право, запазено за суверенните държави. 
						 За да стане международно прието решение, планът на Ахтисаари трябва да бъде одобрен от Съвета за сигурност. 
						Макар формално Косово да е все още част от Сърбия, де факто провинцията е протекторат на ООН от края на конфликта от 1998-1999 г. 
						Косовските албанци, които съставляват 90 % от 2-милионното население на провинцията, искат пълна независимост от Сърбия. Определяйки Косово като неразделна част от територията си, Сърбия настоява, че ще се съгласи само на "значителна автономия". 
						В качеството си на една от петте постоянни членки на 15-членния Съвет за сигурност Русия има право на вето върху всяко предложено решение. 
						"Путин изтъкна, че решението трябва да е основано на ясни и универсални принципи, което значи, че трябва да изхождаме от принципа за спазване на териториалната цялост и суверенитет на съществуващите държави," заяви пред репортери Кощуница в понеделник. 
						Позовавайки се на длъжностни лица от ООН, "Ройтерс" предаде в понеделник, че Ахтисаари ще представи предложението си на шестчленната Контактна група - състояща се от Великобритания, Франция, Германия, Италия, Русия и Съединените щати - във Виена на 26 януари. 
						Очаква се той да изпрати плана си в Белград и Прищина няколко дни по-късно и според някои съобщения ще е призован след това да открие нови преговори между сръбските и косовските албански представители. 
						"Бихме искали да видим думичката "независимост" в него", каза пред "Ройтерс" висш дипломат в Прищина, пожелал анонимност. "Но има и други начини да се постигне това: да има пакет от договорености, които като резултат недвусмислено да означават независимост или независимост под надзор. И ако това е цената, която трябва да се плати, за да се осигури решението на Съвета за сигурност, ние ще трябва да заплатим тази цена." 
						Окончателното решение на Съвета за Косово се очаква да доведе до закриването на ЮНМИК и заместването й с полицейска и административна мисия на ЕС. Според някои източници то може също така да отвори вратите и за официалното признаване на Косово като суверенна държава от отделни страни или международни организации.

Прокуратурата иска отстраняването на софийския кмет от служба
30/04/2004
Прокуратурата обвини кмета на София Стефан Софиянски в престъпление по служба заради сделка с общинска собственост от 1999 г.
(Нюз.бг - 30/04/04; БНН, Новините, Дневник, Медиапул, Новинар, бТВ - 29/04/04)
 
 
В четвъртък (29 април) кметът на София Стефан Софиянски бе обвинен в престъпление по служба във връзка със сделка с общинска собственост от 1998-1999 г. [Файл]
В четвъртък (29 април) кметът на София, Стефан Софиянски, бе обвинен в престъпление по служба заради сделка с общинска собственост от 1998-1999 г. Прокуратурата разпореди кметът да заплати парична гаранция от приблизително 5 000 евро или да бъде арестуван, като му наложи забрана да напуска страната. Тя поиска също отстраняването на Софиянски от длъжност.
Прокуратурата започна разследването за корупция в понеделник, след обвиненията, отправени от областния управител на София Росен Владимиров, че кметът разпродавал общински имоти на изключително ниски цени. Областният управител е един от ръководителите на Движението за права и свободи, което е партньор в управляващата коалиция, ръководена от Национално движение "Симеон II".
В изявлението на прокуратурата, разпространено в четвъртък, се казва, че Софиянски незаконно е занижил 400 пъти цената на търговски център при създаването на смесено дружество с израелската компания "Аштрон". Според предмета на тази сделка израелската компания се е задължавала да възстанови търговския център и след това да го управлява. Общината си запазила 34 % от акциите в смесеното дружество.
По време на сключване на сделката търговският център е бил отдавна изоставена сграда в плачевно състояние.
"Аштрон" завършиха реконструкцията през 2000 г., като досега са инвестирали близо 5,9 млн. евро. Но с увеличаването на капитала на смесеното дружество делът на общината спадна до 25 % от акциите.
Миналата година, когато цената на акциите на смесеното дружество се изчисляваше на около 674 евро за акция, канцеларията на кмета предложи общината да продаде своя дял за общата сума от около 840 000 евро, но това предложение беше отхвърлено от общинския съвет.
След 45-минутен разговор със следователите в четвъртък Софиянски каза, че преди пет години, когато е била сключена сделката, акциите на търговския център са били на практика без никаква стойност в резултат от лошото управление на предишните общински власти.
"Беше ми завещана една порутена сграда и по това време нямаше кой да инвестира в София", каза Софиянски. Затова, добави кметът, той решил да предложи дяловете в търговския център по балансовата им стойност, а не по пазарната им стойност, която тогава е била близо до нула. Според действащите закони обаче е трябвало да се направи оценка от най-малко три независими вещи лица. Софиянски не е дал разпореждане за подобна оценка.
Смесеното дружество сега е една от най-добре работещите фирми в София, каза кметът в четвъртък.
"Ще обжалвам наложената парична гаранция", каза Софиянски, като добави, че не възнамерява да напуска страната.
Той за втори път е обвиняем за престъпление по служба. Първият път бе през януари 2002 г. във връзка с еврооблигационния заем, емитиран през 1999 г. Тогава кметът отхвърли обвиненията, като каза, че разследването е политически мотивирано. По-късно той бе оправдан. Ако бъде осъден по новите обвинения, Софиянски може да получи до пет години затвор.

Изоставането с реформите бави процеса на интеграция на БиХ в ЕС
					16/03/2007
					Еврокомисарят по разширяването Оли Рен пристигна в Сараево, за да отправи сериозно предупреждение към политическите лидери на Босна и Херцеговина: осъществете нужните реформи или засега забравете за стремежите на страната за членство в ЕС. 
					(AФП, ДПA, AП, Ройтерс, EurActiv, Служба на върховния представител, Европейски парламент - 15/03/07; AП, Европейска комисия - 14/03/07)
 
					 
						
Без реформа в полицията Босна и Херцеговина не може да се присъедини към ЕС. [Гети Имиджис]
						Напредъкът на Босна и Херцеговина (БиХ) в изпълнението на изискванията за изграждане на по-тесни връзки с ЕС бе основният въпрос в дневния ред на еврокомисаря по разширяването Оли Рен по време на разговорите му в петък (16 март) в Сараево с политици и международни представители. Преди посещението си Рен каза пред Европейския парламент, че "2006 г. не е била успешна година" за БиХ. 
						"В резултат на продължителната избирателна кампания се получи застой в програмата за реформите и политическият климат се влоши, което доведе до националистическа реторика и напрежение. Това вече ни омръзна," предупреди еврокомисарят. 
						Той каза, че ЕС няма да подпише Споразумение за стабилизация и асоцииране (ССА) със страната, докато не бъде постигнат конкретен напредък по две основни условия: реформата в полицията и сътрудничеството с Трибунала на ООН за военни престъпления. 
						През декември БиХ завърши техническите преговори по ССА, което се смята за важна първа стъпка по пътя към членство в ЕС. Досега обаче страната не е успяла да отговори на изискването да преструктурира полицията си в съответствие с европейските стандарти. 
						Брюксел очерта три основни принципа за реформата в полицията. Всички законодателни и бюджетни компетенции по всички полицейски въпроси да се упражняват на държавно ниво. Да се елиминира политическата намеса в оперативната работа на полицията. И накрая, функционалните местни полицейски райони да се определят според техническите критерии за полицейската работа. 
						Макар че политиците в БиХ в общи линии се договориха за реформата в полицията към края на 2005 г., те все още не могат да се споразумеят за нейното реализиране на практика. Докато лидерите на босненските и хърватските партии като цяло подкрепят обединяването на разделените полицейски сили на страната, босненските сръбски политици твърдят, че могат да се съгласят единствено на частично сливане и са против мерките, които ще разрешат на полицията да пресича границите на автономните области. В сряда завърши безрезултатно нов кръг от политическите преговори по въпроса. 
						По-рано тази година Службата на върховния представител (СВП) определи 2 март за краен срок за постигане на споразумение за реформата в полицията. 
						"Ако не бъде постигнат напредък през близките дни и седмици, БиХ ще се сблъска със значителни закъснения в плановете си за установяване на по-тесни връзки с Европейския съюз," каза в четвъртък Лиляна Радетич, говорителка на представителството на СВП в Баня Лука, като посочи, че заради това БиХ ще изостане от другите страни в региона.

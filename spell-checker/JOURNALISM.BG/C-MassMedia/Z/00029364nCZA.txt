Сърбия призовава за прилагане на плана на ООН за Косово
					20/02/2009
					Високопоставени сръбски представители се срещнаха в четвъртък с ръководителя на ЮНМИК Ламберто Заниер и призоваха за прилагане на плана от шест точки на ООН за Косово. Прищина обаче остава твърдо против.
					От Игор Йованович за Southeast European Times от Белград -- 20/02/09
 
					 
						
Ръководителят на ЮНМИК Ламберто Заниер посети Белград в четвъртък (19 февруари). [ООН]
						По време на среща с ръководителя на ЮНМИК Ламберто Заниер в четвъртък (19 февруари) сръбските представители призоваха за прилагане на плана от шест точки на ООН, който според тях ще подобри видимо живота на косовските сърби. 
						Властите в Белград възприеха плана, който бе приет от Съвета за сигурност на ООН в края на ноември, тъй като тяхното желание е косовските сръбски полицаи да бъдат подчинени на ЮЛЕКС, а не на Прищина. Същото важи и по отношение на етническите сърби, работещи в съдебната власт и митниците. Те твърдят също, че той ще осигури по-добра защита на културните и религиозните обекти и ще подобри транспорта и телекомуникациите. 
						Според Косово обаче, от гледна точка на независимостта на страната, този план е “мъртъв”. "Косово има конституция. Ние [Косово] имаме собствени закони. Имаме плана на Ахтисаари ... Планът от шест точки обаче няма да бъде в дневния ред на Косово," заяви министър-председателят Хашим Тачи, повтаряйки, че Косово отхвърля план и го смята за заплаха за своя суверенитет. 
						В Белград Заниер се срещна с президента Борис Тадич, с министъра на външните работи Вук Йеремич и с министъра за Косово Горан Богданович, но след това никой от участниците не направи изявление за медиите. 
						Канцеларията на Тадич съобщи, че Сърбия е настояла за пълното прилагане на състоящия се от шест точки план за Косово и е подчертала значението на продължаването на присъствието на ЮНМИК в Косово, добавяйки, че преговорите по плана ще продължат. 
						Според ЮНМИК Заниер е подчертал своите очаквания, че ЕС, най-вече чрез своята правоприлагаща мисия в Косово, ще играе все по-важна роля, помагайки при решаването на практически въпроси. 
						През седмицата Сърбия започна няколко дипломатически инициативи, които имаха за цел започване на изпълнението на плана на ООН. Йеремич се срещна във вторник в Ню Йорк с генералния секретар на ООН Бан Ки Мун. 
						В съобщение за печата на ООН се казва, че Бан е потвърдил ангажимента на организацията да продължи да работи с Белград по изпълнението на плана от шест точки за Косово. Йеремич заяви, че ООН "остава твърдо на позицията, че планът от шест точки трябва да бъде изпълнен изцяло". 
						Той допълни, че следващия месец Бан ще опише пред Съвета за сигурност как ще бъде приложен планът. "Ако планът не бъде приложен, ще имаме много сериозна криза със сигурността и във всякакъв друг аспект," предупреди Йеремич.

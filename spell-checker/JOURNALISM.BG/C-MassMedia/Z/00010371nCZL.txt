Европа дава тласък на сътрудничеството в борбата срещу тероризма
05/04/2004
Доклад, изготвен от полицейската агенция на ЕС Европол, е изследвал периода между октомври 2002 и октомври 2003 г. и е достигнал до извода, че Европа е била изправена пред значителна заплаха от терористични нападения.
От Димитрис Аграфиотис за Southeast European Times в Атина - 05/04/04
 
 
Като част от борбата срещу тероризма европейските разузнавателни агенции си сътрудничат за разкриване ролята на екстремистките групи в рамките на Европа. Заплахата от терора е темата на наскоро публикуван доклад на Европол, озаглавен "Терористична дейност в ЕС". Обхващайки периода октомври 2002 г.- октомври 2003 г., заключенията в доклада бяха потвърдени от взривовете от 11 март в Мадрид.
Макар че ЕС не бе обект на ислямистки екстремистки нападения в своите географски граници през периода, разгледан в доклада, в документа се отправя предупреждение, че "отвъдморските нападения, особено тези в Мароко, бяха очевидно насочени срещу граждани и интереси на Съюза. Фактът, че ислямистки екстремистки нападения не са били извършени в рамките на ЕС след октомври 2002 г. не бива да се счита като симптом за намаление или липса на заплаха."
След терористичните нападения в Ню Йорк и Вашингтон от 11 септември 2001 г. европейските разузнавателни служби положиха началото на сътрудничество в борбата срещу тероризма. Те установиха постоянни връзки с американските служби, за да нанесат силен удар срещу тероризма в глобален мащаб.
Нападенията в Мадрид обаче демонстрираха необходимостта от противодействие срещу тероризма по един по-институционализиран начин. Те също така принудиха европейските правителства да обърнат повече внимание върху опасностите, които пораждат ислямистките екстремисти в рамките на Европа.
Според доклада групи с връзки с Ал-Кайда проявяват активност в Германия, Франция, Испания, Италия и Великобритания. Властите в тези държави са арестували и повдигнали обвинения срещу лица, свързани с международния тероризъм. Френските власти са задържали 71 заподозрени от май 2002 г. насам, 38 от които остават под стража. Германски съд осъди четири обвиняеми за планиране на терористично нападение в коледен базар в Страсбург, Франция, чрез използване на импровизирана бомба.
Великобритания се определя като "високо приоритетна" цел. Ал-Кайда е отправяла неколкократни заплахи към Великобритания поради тясното сътрудничество на страната с Вашингтон във войната срещу тероризма. Повече от 15 души са били арестувани във Великобритания за развитие на връзки с терористични групи, особено с Ал-Кайда.
Европейските правителства дадоха ясно да се разбере, че ще продължат да подобряват сътрудничеството си в борбата срещу тероризма. Укрепването на институционалната рамка и обменът на информация са сред стъпките, които се предприемат.

Обилен снеговалеж затрудни сухопътната операция на Турция в Северен Ирак
					27/02/2008
					 
						АНКАРА, Турция -- Турският генерален щаб обяви във вторник (26 февруари), че сухопътната офанзива срещу базите на терористичната Кюрдска работническа партия (ПКК) в Северен Ирак е била ограничена, макар и не напълно спряна, от обилен снеговалеж в планинския район. 
						По-рано същия ден премиерът Реджеп Тайип Ердоган защити операцията, позовавайки се на "законно право на самозащита". В слово пред парламентарната група на своята Партия на справедливостта и развитието Ердоган каза, че ПКК заплашва мира и стабилността в Турция. 
						Междувременно Съединените щати още веднъж призоваха във вторник Турция максимално да ограничи своята операция във времето. Прессекретарят на Белия дом Дана Перино обаче отказа да уточни конкретен срок. Тя добави, че Вашинготн подкрепя както Турция, така и Ирак. Очаква се американският министър на отбраната Робърт Гейтс да пристигне в Анкара днес за разговори на високо равнище. (AФП, АНКА, Си Ен Търк, Анадолска информационна агенция - 26/02/08)

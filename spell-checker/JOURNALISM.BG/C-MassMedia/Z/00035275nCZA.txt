Задължения и отговорности на оцелелия от геноцид
					13/07/2010
					Хасан Нуханович е посветил последните 15 години на разкриването на болезнени истини за геноцида в Сребреница. Тази година той окончателно завърши издирването на своите изчезнали роднини, но усилията му за постигане на правосъдие продължават, както ще разкажем в тази втора и последна част на репортажа с продължение. 
					От Адиса Бусуладжич за Southeast European Times от Сараево -- 13/07/10
 
					 
						
Хиляди отбелязаха в неделя (11 юли) 15-ата годишнина от клането в Сребреница. [Гети Имиджис]
						През първите две години след клането в Сребреница Хасан Нуханович се е надявал, че по някакъв начин, някъде неговите майка, баща и брат ще се окажат живи и здрави. Междувременно се опитвал да продължи да живее своя живот. Успял да издири приятелката си от колежа. Тя станала негова жена и сега имат дъщеря, Насиха, носеща името на майка му. 
						 Хасан продължил да работи като преводач. Като оцелял от събитията, той непрекъснато е преследван от медийно внимание. Журналистите често го молят за помощ в пресъздаването на станалото известно като най-зверското клане в Европа след Втората световна война. 
						 Той започнал да използва цялото си свободно време - след работа, в почивните дни, през отпуските и дори когато бил в болнични - за работа със следователите от Хагския трибунал, както и с репортери, разследващи клането. Той е сътрудничил тясно и с лауреата на наградата "Пулицър" Дейвид Роуд за книгата му "Края на играта" и с Франк Вестерман, автор на "Превръщането на Сребреница в световен въпрос".
						 Следовател от Хагския трибунал веднъж показал на Хасан видеозапис, в който ясно се вижда как неговият баща Ибро разговаря с генерала от сръбската армия Ратко Младич. Баща му очевидно се опитвал да предаде съобщение от цивилните граждани на Сребреница само няколко дни преди клането. 
						 Месеци по-късно Хагският трибунал издаде обвинителен акт срещу Младич и го обвини в геноцид, престъпления срещу човечеството и многобройни военни престъпления заради нападението срещу обявената от ООН зона за сигурност. 
						 Хасан погребал останките на своя баща на церемония в Мемориалния център в Поточари на 11 юли 2007 г. Баща му е една от общо 465 жертви на клането в Сребреница, чиито останки бяха изровени от масови гробове и идентифицирани през същата година. 
						
						В търсене на истината
					
						 Усилията на Хасан да установи и разпространи истината за геноцида в Сребреница продължават с неотслабващ ентусиазъм. Той е написал своя книга, озаглавена "Под знамето на ООН". В нея хронологично са описани събитията и се изследва отговорността на ООН и другите представители на международната общност. 
						 Действия по съдебен път са друг канал. Хасан е съдил ООН, че не е направила необходимото да защити семейството му, което е било официално под закрилата на силите на ООН в безопасна зона, определена за такава с решение на Съвета за сигурност. Той и семейството на Ризо Муставич - електротехник на ООН, получил нареждане от холандски офицер да напусне базата в Поточари - са завели съдебен иск в холандските граждански съдилища срещу Холандия. 
						Освен това семействата на Хасан и Муставич неотдавна са завели дело в холандски военен съд срещу командира на холандския батальон в Сребреница, Том Кареманс, и заместника му Роб Франкен, обвинявайки ги в съучастие във военни престъпления и геноцид. 
						
						"Тази година е различна!" 
					
						 Когато неотдавна се свързахме с Хасан, за да организираме настоящото интервю, го попитахме дали е на същото работно място като последния път, когато са го търсили. "Тази година е различна!", възкликна той ентусиазирано. "Тази година най-после получих работата, която наистина искам да работя. Преди два месеца бях назначен за програмен координатор на Мемориалния център и гробище "Сребреница-Поточари". 
						Той е работил съвместно с други оцелели и с организации, представляващи семействата на жертвите от Сребреница, за проектирането и построяването на мемориала, в който са определени 10 000 гробни места за жертвите. До днес са идентифицирани 8372 жертви. 
						Тази година е различна. 
						 Сутринта на 9 юли Хасан замина за Сребреница, за да присъства на официалната церемония за отбелязване на 15-ата годишнина от геноцида. На този ден бе проведена възпоменателна служба и бяха погребани останките на 775 жертви, идентифицирани тази година. 
						 Сред тях са неговите майка и брат. 
						Неделя бе ден на едно тъжно семейно събиране. За първи път от 15 години членовете на семейство Нуханович се бяха събрали заедно на едно място. Ибро, Насиха и по-малкият им син Мухамед почиват един до друг в мемориалното гробище в Поточари, докато техният син и брат, Хасан, работи там. 
						
						Първата част от репортажа за Хасан можете да прочетете
						
							
						
						 тук.

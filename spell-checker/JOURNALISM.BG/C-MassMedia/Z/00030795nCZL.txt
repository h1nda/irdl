Македония разби мрежа за нелегална имиграция
					02/07/2009
					 
						СКОПИЕ, Македония -- Дванадесет души, включително един полицай, бяха арестувани по подозрения в участие в международна мрежа за нелегална имиграция в Западна Европа, съобщи в сряда (1 юли) говорителят на полицията Иво Котевски. Арестите са били извършени по време на съвместна операция с участието на македонската и сръбската полиция. Смята се, че от ноември до май организаторите са прехвърлили 35 китайски имигранти в Западна Европа през Сърбия, Македония и Гърция. Имигрантите са пристигали на летището в Белград и след това са били откарвани до границата между Македония и Сърбия и са продължавали пътуването си към Гърция. Котевски обясни, че престъпната група се е състояла от македонци, сърби, китайци и гърци. (АФП, Макфакс - 01/07/09)

Ашдаун: "Нищо няма да застраши сигурността по време на възпоменателната церемония за Сребреница" 
					07/07/2005
					 
						СРЕБРЕНИЦА, Босна и Херцеговина (БиХ) -- Взети са мерки за сигурност, за да се гарантира, че нищо няма да застраши възпоменателната церемония следващата седмица в Поточари, с която ще се отбележи 10-ата годишнина от клането в Сребреница, каза върховният представител Пади Ашдаун в сряда (6 юли). По-рано тази седмица след анонимен сигнал до ЕУФОР в града бяха открити 35 килограма пластичен експлозив и възпламенители за бомби. Полицията на Федерация БиХ е задържала едно лице във връзка със случая, но го е освободила в сряда вечерта, след като го е разпитала. 
						Също в сряда еврокомисарят по разширяването Оли Рен каза пред Европейския парламент, че изграждането на по-добро бъдеще за Западните Балкани е най-добрият начин да се почетат жертвите от Сребреница. Той каза също, че е неприемливо укриващите се обвиняеми във военни престъпления Радован Караджич и Ратко Младич, за които се смята, че носят най-голяма лична отговорност за клането, все още да са на свобода. (Независне новине, Бета - 07/07/05; Фена, РТРС, ПБС БиХ, Източници на Службата на върховния представител, Уеб-сайт на ЕС, Танюг- 06/07/05)

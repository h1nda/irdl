Делова хроника
					03/06/2005
					Преглед на деловите новини и събития от Балканите след 27 май.
					(Различни източници -- 27/05/05 – 03/06/05)
 
					 
						
"Телеком Аустриа" подписа в сряда (1 юни) договор за закупуване на водещия български GSM оператор "МобилТел", като така финализира сделка за 1,6 млрд. евро -- най-голямата корпоративна сделка в България досега. [АФП]
						ЕБВР обяви на 2 юни, че е предоставила държавен заем от 35 млн. евро на Aлбания за възстановяване и модернизиране на 70-километрова отсечка от пътя Фиер-Тепелен. Проектът се съфинансира от Европейската инвестиционна банка с кредит в размер на 50 млн. евро. 
						*** 
						Нов завод за производство на изделия за гръцката "Алумил груп" бе открит в промишлената зона на Tирана на 30 май. Инвестиционният проект на стойност около 11 млн. евро е част от плана на гръцкото правителство за икономическо възстановяване на Балканите. 
						*** 
						Броят на безработните във Федерация Босна и Херцеговина (ФБиХ) се е увеличил със 7 % за една година през април 2005 г., според последните данни на бюрото по заетостта на ФБиХ. През април безработицата е била с 0,07 % по-висока спрямо предходния месец. 
						*** 
						Словенската компания "Ливар" закупи 65 % от стоманолеярен завод "Йелсинград" в Баня Лука по силата на договор за продажба, подписан на 1 юни между "Ливар" и Дирекцията по приватизацията на Република Сръбска (РС). "Ливар" заплати около 51000 евро за дела. 
						*** 
						
Хърватия, Сърбия и Черна гора и Румъния планират да създадат нова съвместна компания във връзка със строителството на нефтопровод, дълъг 1319 км, от Констанца, Румъния, до Триест, Италия, през Сърбия и Хърватия. Компанията ще бъде под формата на публично-частно партньорство и ще включва държавните нефтени компании на трите страни. 
						*** 
						
Maкедонското правителство обяви на 1 юни, че през август ще бъде създаден държавен гаранционен фонд за малки и средни предприятия (МСП). Идеята бе част от икономическата програма на правителството за 2005 г.

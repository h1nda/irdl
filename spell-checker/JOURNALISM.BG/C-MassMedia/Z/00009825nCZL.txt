Генерал от силите на ООН е предупредил Милошевич за възможно кръвопролитие в Сребреница
13/02/2004
Бивш началник на военните части на ООН в Босна и Херцеговина каза пред Трибунала на ООН за военни престъпления, че Слободан Милошевич е имал власт над лидерите на босненските сърби поне до месец май 1993 г. и е използвал влиянието си, за да предотврати масовото клане в Сребреница по това време.
(АП, Ройтерс, Би Би Си, Си Ен Ен, Гласът на Америка, Радио Б92 - 12/02/04)
 
 
Генералът в оставка Филип Морийон, началник на мироопазващите сили на ООН в БиХ от септември 1992 г. до юли 1993 г., говори за "чиста омраза" в страната. [АФП]
Бивш началник на силите на ООН в Босна и Херцеговина (БиХ) каза пред Трибунала на ООН за военни престъпления в Хага, че виждайки степента на омраза в района на Сребреница през март 1993 г., той е предупредил Слободан Милошевич за възможна "ужасна трагедия" там. Използвайки властта си над лидерите на босненските сърби по това време, бившият югославски президент е предотвратил вероятното масово клане през месец май същата година, свидетелства френският генерал в оставка Филип Морийон в четвъртък (12 февруари) на процеса срещу Милошевич за военни престъпления.
Милошевич е изправен пред съда за 66 военни престъпления по три отделни обвинения за предполагаемата роля, която е изиграл при конфликтите в Хърватия, Босна и Херцеговина и Косово през 90-те. Срещу него има едно обвинение за геноцид по време на войната в Босна и Херцеговина от 1992-1995 г., включително и за клането в Сребреница на повече от 7 500 мюсюлмански мъже и момчета.
Прокурорите на ООН, които трябва да завършат обвинението си срещу Милошевич следващата седмица, се опитват да докажат, че той е контролирал сръбските сили в БиХ и поради това е отговорен за извършените от тях зверства.
Милошевич настоява, че не носи отговорност за военните престъпления, извършени в Босна и Херцеговина от военните части под командването на лидерите на босненските сърби Радован Караджич и Ратко Младич.
Морийон, който командваше мироопазващите сили на ООН (ЮНПРОФОР) в БиХ от септември 1992 г. до юли 1993 г., описва ситуацията, с която се е сблъскал.
"Те се намираха в този адски кръг на отмъщение. Това, което подтикваше всички тях, бе повече от отмъщение. Не само мъжете, а и жените, цялото население бе проникнато от това", каза той. "Не болестта на страха бе заразила цялото население на Босна и Херцеговина, страх от чуждо господство или унищожение. Това бе чиста омраза".
Когато Морийон посещава мюсюлманския анклав Сребреница в източна БиХ през месец март 1993 г., районът е спорадично обстрелван с артилерия; блокадите на босненските сърби вече предизвикват липса на храна и доставки. Той обещава на хората, че ООН ще ги защити, но се страхува, че атаките от мюсюлманските сили срещу сръбски цивилни граждани ще доведат до жестока отплата.
"Знаех, че единственият човек, който може да ми помогне, бе г-н Милошевич и отидох да разговарям с него", казва Морийон.
Призовавайки югославският лидер да изтегли частите си, генералът го предупреждава, че ако ответните атаки не бъдат спрени, в Сребреница ще стане "нещо ужасно". "Вие ще бъдете осъден и демонизиран", спомня си той своите думи към Милошевич.
Според Морийон Милошевич е имал влияние над Караджич и Младич поне до май 1993 г., когато по заповед от Белград е било прекратено възможно клане.
Милошевич каза, че това трябва да му се признае.
"Влиянието, което вероятно съм спечелил - и това бе политическо влияние - бе използвано, за да се спрат кръвопролитията там. Всичко беше спряно, не е ли така?", попита Милошевич при кръстосания разпит.
"Точно така'', каза Морийон.
Генералът каза, че страховете му са се сбъднали две години по-късно, а клането на мъже и момчета мюсюлмани в обявеният от ООН за безопасен регион през юли 1995 г., след като Сребреница е превзета от силите на босненските сърби, все още го "преследва".

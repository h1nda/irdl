Председателят на Председателството на БиХ отхвърли обвиненията на Сърбия срещу военновременен командир
					10/08/2006
					Председателят на Председателството на Босна и Херцеговина отхвърли обвиненията във военни престъпления, отправени от Сърбия срещу босненски мюсюлмански генерал, и посъветва вместо това Белград да се съсредоточи върху залавянето на босненските сръбски бегълци от правосъдието Радован Караджич и Ратко Младич.
					(Гардиън, Блиц, Сутрешен медиен бюлетин на СВП - 10/08/06; AП, ЮПИ, БиБиСи, АКИ, Евронюз, Б92, ФЕНА, Макфакс - 09/08/06; AФП, Сръбско правителство - 08/08/06)
 
					 
						
"Отхвърлям всякакви обвинения срещу Атиф Дудакович и Пети корпус на босненската армия, които защитаваха страната си срещу агресията и разрушението," заяви в сряда (9 август) Сюлейман Тихич, председател на Председателството на БиХ. [Гети Имиджис] 
						Изразявайки подкрепа за военновременния босненски мюсюлмански командир и неговите части, председателят на Председателството на Босна и Херцеговина (БиХ) Сюлейман Тихич отхвърли в сряда (9 август) обвиненията, свързващи ги със зверствата, извършени срещу етнически сърби по време на офанзивата през 1995 г. 
						Реакцията на Тихич бе в отговор на изявление на сръбското правителство от вторник, в което се настоява генералът в оставка Атиф Дудакович и "други военнопрестъпници, извършили престъпления срещу сърби" да бъдат арестувани незабавно и предадени на правосъдието. 
						Изявлението бе публикувано, след като "Радио Телевизия Сърбия" (РТС) излъчи в понеделник вечерта видеозапис, показващ военновременния командир на Пети корпус на Армията на БиХ, докато дава заповеди на войниците си да изгорят сръбски села в района на Босненска Краина в средата на септември 1995 г. Кадрите показват също домове и други имоти в пламъци. 
						"Отхвърлям всякакви обвинения срещу Атиф Дудакович и Пети корпус на босненската армия, които защитаваха страната си срещу агресията и разрушението," каза Тихич в свое изявление. 
						Генералът, когото босненските мюсюлмани смятат за герой заради ролята му в отбраната на анклава Бихач в Севрозападна БиХ по време на тригодишна сръбска обсада, също отхвърли обвиненията срещу него и подчинените му. 
						"Вярно е, че аз предвождах операцията, но не е вярно, че са били извършени военни престъпления, а ако някои са били допуснати, това са били изолирани случаи," каза Дудакович пред осведомителната агенция "Фена" във вторник. 
						Според сръбското правителство обаче видеоматериалът "доказва без съменние" участието на генерала в зверствата и трябва да послужи като достатъчно основание за започване на разследване и съдебно производство срещу него. 
						Любителският видеозапис, излъчен по РТС, бе вторият подобен материал, показан в разстояние на няколко дни. Първият запис бе излъчен в петък от белградското "Радио Телевизия Б92" и ТВБН от Биелина, БиХ. На него се вижда как членове на армията на БиХ от отряда "Хамзе" и на подразделението на хърватската армия "Черните мамби" тормозят и нападат конвои от сръбски бежанци. 
						Събитията, показани във видеозаписа, са се случили през август 1995 г. по време на офанзивата на хърватската армия, наречена Операция "Буря", целяща възстановяване на контрола върху самопровъзгласилата се република Сръбска Краина. В материала също така се вижда как войници убиват сърбин, който се е предал. 
						Сръбските прокурори са изпратили копия от видеозаписа на властите в БиХ и Хърватия, настоявайки за разследвания в двете страни. Официални представители на Загреб отрекоха участието на хърватската армия в предполагаемите военни престъпления, както и извършването им на хърватска земя. 
						Междувременно босненски сръбски представители в Република Сръбска (РС), в т. ч. президентът Драган Чавич и премиерът Милорад Додик, заявиха, че ще повдигнат наказателни обвинения срещу Дудакович и останалите, които са извършили престъпления по време на Операция "Буря". Материалът "още веднъж потвърждава, че престъпления са извършвани не само от името на Република Сръбска, но и от името на Хърватия и Босна," гласи цитат от изявлението на Додик. 
						Медиите в БиХ цитираха Тихич, който отбеляза в сряда, че подобни изявления на лидери от Сърбия и РС оказват директен натиск върху прокуратурата и имат за цел да представят агресорите и защитниците на БиХ като еднакво виновни. Вместо това, каза председателят на БиХ, те трябва да се съсредоточат върху залавянето на двамата най-издирвани босненски сръбски военнопрестъпници и бегълци от правосъдието. 
						"Ако са реално заинтересовани от преследването на военнопрестъпници, те могат да докажат това чрез арестуването на Радован Караджич и Ратко Младич, след като ги укриваха и финансираха през последните 11 години," каза Тихич.

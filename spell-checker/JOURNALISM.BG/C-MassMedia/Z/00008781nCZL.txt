Турция и САЩ ще предприемат операция срещу ПКК/КАДЕК в Северен Ирак
22/10/2003
Демонстрирайки единствено и подобрени отношения, Турция и САЩ са се споразумели по план за прочистване на Северен Ирак от кюрдски въоръжени бунтовници, разглеждани като терористи и от двете държави.
От Фатих Баран за Southeast European Times в Истанбул - 22/10/03
 
 
След двумесечни преговори между делегации на Турция и САЩ, двете страни са се споразумели по план за действие, включващ и военни варианти, за справяне с въоръжените кюрдски бунтовници в Северен Ирак. Споразумението е важно за Турция поради десетилетната й кървава борба срещу Кюрдската работническа партия (ПКК).
Споразумението се възприема от мнозина и като подкрепа за плановете на правителството да изпрати турски сили в рамките на мироопазващата коалиция в Ирак. Парламентът одобри разполагането на около 10,000 миротворци в различни части на Ирак като част от многонационалната коалиция. Началник щаба на мощната национална армия генерал Хилми Йозкок обаче заяви, че няма връзка между разполагането на силите и борбата срещу ПКК.
Около 5,000 въоръжени члена на ПКК, позната и под името КАДЕК, се укриват в северната планинска част на Ирак от 1999 насам, когато групата официално обяви едностранно прекратяване на огъня и изтегли партизаните си от турска територия след залавянето на техния лидер Абдула Йоджалан. След този момент боевете бяха сведени до откъслечни сблъсъци.
Според заместник-помощник секретаря във Външното министерство Наби Сесой планът включва всички елементи на държавната машина, дипломацията, правоприлагащите органи и пресичане на каналите за финансиране. Турция е готова да даде своя принос за подпомагане на САЩ при прочистване на Северен Ирак от бунтовниците, добави той.
Хиляди турски военнослужещи са вече разположени от другата страна на границата с Ирак в рамките на спорна операция, целяща да предотврати акции на въоръжени представители на ПКК срещу турска територия. Съгласно новото споразумение обаче Анкара поема ангажимент да се въздържа от едностранни военни действия в Северен Ирак.
Мнозина в дипломатическите среди разглеждат споразумението като знак за подобрените отношения със САЩ. Както Анкара, така и Вашингтон определят сепаратистката ПКК/КАДЕК, която е базирана основно в лагери в Северен Ирак, като терористична организация. През 1984 г. ПКК започна кървава борба за автономия на преимуществено кюрдската югоизточна част на страната. Оттогава до днес са загинали повече от 36,000 души, а над 1 милион са били прогонени от домовете си.
Турция прие неотдавна Закон за ограничена амнистия, целящ да привлече въоръжени представители на ПКК на турска страна и по този начин да обезкърви организацията. ПКК обаче отхвърли закона и оттогава прекрати едностранното спиране на огъня, заплашвайки с нова вълна на насилие.

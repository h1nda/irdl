Анализатори: Писмата на Бин Ладен показват, че Ал Кайда е близо до срив
					04/05/2012
					Eкспертите смятат, че убитият терористичен лидер не е бил прав по отношение на Арабската пролет
					От Алакбар Рауфоглу за Southeast European Times - 04/05/12
 
					 
						
Плановете на Осама бин Ладен да се възползва от въстанията на Арабската пролет са били обречени на провал, смятат анализатори. [Ройтерс]
						Разсекретените документи, иззети от комплекса на Осама бин Ладен в Аботабад, където той бе убит от американски войници миналата година, хвърлят нова светлина върху Ал Кайда и нейното върховно ръководство. 
						Терористичната групировка очевидно е била разкъсвана от спорове за тактиката и стратегията, тъй като върховното ръководство не е можело да реши как да действа в бъдеще, което става ясно от писма и други документи, публикувани в четвъртък (3 май). САЩ публикува общо 17 писма, иззети по време на нападението, когато бе убит терористичния лидер. Сто седемдесет и петте страници са били написани от 2006 до 2001 г. - като последното е написано една седмица, преди Бин Ладен да бъде убит. 
						"Четейки писмото на Бин Ладен, човек сякаш попада в друго времево измерение, не само преди една година, а преди векове. Изкривената история и използваният език, за да се оправдаят убийствата на невиннни цивилни лица и да се води свещена война, не са част от съвременния свят и традицията на исляма като световна религия", каза за SETimes Джошуа Уокър, следдокторски специализант в Центъра за близкоизточни изследвания "Краун". 
						Сред документите е писмо от април 2011 г. от Бин Ладен в отговор на Арабската пролет, която той смята за "страховито събитие" в съвременната история на мюсюлманите. Той споменава необходимостта от "подстрекаване на хората, които още не са въстанали, и окуражаването им да се вдигнат срещу управниците и техните методи." 
						Фактът, казва Уокър, че "Арабските въстания избухнаха без помощта на Ал Кайда в много отношения прави Бин Ладен идеологически ирелевантен и неефективен за огромното мнозинство в мюсюлманския свят." 
						"Винаги е много по-лесно да унищожиш нещо, отколкото да го създадеш, на което сме били свидетели многократно. Няма друг път напред освен гнева срещу обидите на миналото, които не помагат за проблемите, пред коите е изправен района в света, станал мишена на Ал Кайда", каза Уокър. 
						Има причина за успеха им в Третия свят, каза той. В "развитите демократични общества Ал Кайда и Бин Ладен не представляват позитивно или печелившо явление за 21 век." 
						За Хикмет Четин, бивш турски външен министър, разсекретените документи доказват, че лидерът на Ал Кайда е "съзнавал много ясно и е страдал от това, че е трябвало да се изправи пред реалността на загубите на групировката." 
						"Ал Кайда изгуби силата си и доверието, които е имала в миналото, което, както сега става ясно, е било забелязано и от Бин Ладен. Цеенностите, които той е защитавал, постепенно са губили опора, когато хората в региона са започнали да разбират, че Ал Кайда няма да им донесе свобода, демокрация и работа", каза Четин за SETimes. Когато демонстрантите по време на Арабската пролет излязоха на улиците, за да протестират срещу режимите, управлявали в продължение на десетилетия, "това изглежда е вдъхновило Бин Ладен да смята, че отново може да заблуди хората", каза той. 
						"Но смъртта на Бин Ладен унищожи не само неговите стремежи, но и цялата организация", добави той.. 
						Серхат Еркмен, доцент по международни отношения в Университета "Ахи Евран", който се занимава с проучвания за Ал Кайда от 1999 г. насам, каза, че една от главните цели на Ал Кайда е било да сваля мюсюлманските режими, които според организацията, не са спазвали "мюсюлманските правила." 
						"Ал Кайда например не е харесвала египетския диктатор само заради отношенията със Запада. Организацията не можеше да влезе в Ирак, Сирия или Либия, поради силните диктатури в тези страни", каза той. "Очевидно, изглежда, че Бин Ладен се е надявал да се възползва от Арабската пролет. 
						"Но той е пропуснал един важен момент", каза Еркмен. "Хората в страните от Арабската пролет излязоха по улиците не за да се борят срещу Запада или срещу немюсюлманите, а се опитаха да сменят режимите в страните си с демокрация. Ал Кайда не е способна и няма практиката да си сътрудничи с групи, борещи се срещу режима, когато става въпрос за борба за демокрация. Тя може само да се надява на насилие като джихад, поради включването на нови поддръжници в групировката, какъвто не бе случаят с Арабската пролет." 
						За Еркмен, объркването на Бин Ладен по отношение на сподвижниците на Ал Кайда е било "очевидно, тъй като организацията никога не успя да се превърне в силна, единна групировка. 
						"В групировката винаги е имало огромни различия сред ръководството, още от края на 1980-те години между Абдула Азам и Айман Ал Зауахири. Макар че Бин Ладен би символ на Ал Кайда, той не можа да постигне общо подчинение", каза той. "Всъщност веднага след смъртта на Бин Ладен групировката бе изправена пред огромни щети през шестте месеца ръководство на Ал Зауахири, който не бе приет от всички членове и партньори." 
						Анализаторът вярва, че убийството на Бин Ладен и по-късно Ал Зауахири са довели Ал Кайда до ръба на срив. 
						"Тероризмът срещу Запада вероятно ще продължи, но организацията, която извърши терористичните атаки на 11 септември може скоро да бъде унищожена", каза той. 
						Синан Улген, председател на Центъра за икономически и външнополитически изследвания в Истанбул споменава сегашния образ на Ал Кайда в арабските страни, където според съобщения организацията регистрира спад в подкрепата. Проучване на Изследователския център за глобални нагласи "Пю", публикувано в понеделник (30 април) посочва, че 73% от анкетираните в Турция изразяват отрицателно мнение за терористичната групировка, докато само 6% изразяват подкрепа за нея. 
						В Близкия изток подкрепата за терористичната групировка спадна в сравнение с минали социологически проучвания както следва: 98% от мюсюлманите в Ливан, 77% в Йордания и 71% в Египет имат отрицателно мнение за Ал Кайда. 
						"Главната причина за такъв спад в подкрепата за Ал Кайда е чувството за придобити права, вследствие на арабските въстания. Подкрепата за екстремистки групировки като Ал Кайда не бе нищо повече от резултат от отживели системи на управление, които даваха малка надежда за промяна на системата", каза Улген за SETimes. 
						"Сега политическата среда се променя с началото на политически преход в много арабски страни", каза той. 
					
				
			
					 
					
 
 

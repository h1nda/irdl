Проектът “Набуко” получи тласък
					11/05/2009
					Отдавна отлаганият проект за газопровод “Набуко” получи силен тласък на енергийната среща на върха в Прага в петък.
					(EurActiv, Гардиън 11/05/09; Dnevnik.bg, Заман - 10/05/09; Ройтерс, АФП, АП, ДПА, ЮПИ, Блумбърг, Дау Джоунс, Би Би Си, Ню Йорк Таймс, РСЕ/РС, Гласът на Америка, Евронюз, Euobserver, Юръпиън Войс, Хюриет, Моснюз, Чешко председателство на ЕС - 08/05/09)
 
					 
						
"Енергийната сигурност е въпрос, засягащ целия ЕС", заяви чешкият министър-председател Мирек Тополанек. [Гети Имиджис]
						ЕС и четири държави партньорки подписаха в петък (8 май) съвместна декларация, в която изразиха политическа подкрепа за реализацията на енергийната инициатива на 27-членния блок “Южен коридор”, имаща за цел намаляване на зависимостта на Европа от руските доставки. 
						Планът предвижда изграждането на три нови газопровода -- “Набуко", “Бял поток” и свързващия газопровод Турция-Гърция-Италия (ITGI) – които ще пренасят каспийски газ до Европа, без да преминават през Русия.
 
						Лидерите на Азербайджан, Грузия, Турция и Египет подписаха споразумението по време на минисреща на високо равнище в Прага, домакини на която бяха Европейската комисия (ЕК) и чешкото председателство на ЕС. 
						"Повишаването на енергийната сигурност, по специално чрез диверсифициране на енергийните източници и енергийните маршрути, е стратегически приоритет на ЕС", заяви след срещата председателят на ЕК Жозе Мануел Барозу, определяйки я като "много важна". “Инициативата “Южен коридор” е ключов приоритетен проект." 
						Макар че декларацията от петък не бе подписана от основните доставчици на газ Казахстан, Узбекистан и Туркменистан, срещата на върха даде нов тласък на отдавна планирания 3300-километров газопровод “Набуко”, който заема централно място в инициативата “Южен коридор”. 
						Пробивът бе постигнат, след като Турция се съгласи да завърши преговорите по междуправителственото споразумение за проекта, което наблюдателите очакват да стане факт до 2014 г. Документът, който Анкара трябва да подпише до края на юни, ще премахне ключова пречка пред тръбопровода на стойност 9 млрд. евро, който ще преминава от турската граница с Грузия или Иран през България, Румъния и Унгария до терминала “Баумгартен” в Австрия. 
						"Решени сме и имаме готовност да направим това," заяви в петък турският президент Абдула Гюл. 
						Чешкият министър-председател Мирек Тополанек определи енергийната сигурност като “въпрос, засягащ целия ЕС". Той призна също необходимостта да бъдат преодолени някои оставащи пречки, тъй като трите централноазиатски страни не са подписали сделката. 
						Все още съществуват съмнения за наличието на достатъчни количества неруски газ, които биха направили “Набуко” икономически ефективен проект. Според наблюдатели подписването на споразумение в Анкара следващия месец може да насърчи потенциалните инвеститори, които до момента показват слаб интерес към тръбопровода. 
						Планираният тръбопровод “Бял поток” ще бъде изграден от Грузия до Румъния под Черно море, а тръбопроводът ITGI ще свързва Турция и континента през Гърция и Италия. 
						До 2020 г. трите тръбопровода трябва да осигуряват до 10 % от потребностите от газ на ЕС. В момента Европа получава от Русия около една четвърт от доставките си на газ. 
						Споразумението от петък предвижда също изграждане на преки връзки между двата бряга на Каспийско море и създаване на централноевропейски консорциум за покупки на газ, както и приемане на нови правила за преноса на каспийски газ. 
						На срещата присъстваха представители на Русия, Украйна и САЩ в качеството на наблюдатели.

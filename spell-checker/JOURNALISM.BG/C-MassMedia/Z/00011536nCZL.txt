Шефът на НАТО призова Белград да изпълни международните си задължения
20/07/2004
Генералният секретар на НАТО Яп де Хоп Схефер предупреди официални представители в Белград, че шансовете на Сърбия-Черна гора да изградят по-близки връзки с Алианса зависят от пълноценното сътрудничество с Трибунала на ООН за военни престъпления.
(АП, Ройтърс, AФП, Танюг, Радио Б92, - 19/07/04; НАТО - 16/07/04)
 
 
Генералният секретар на НАТО Яп де Хоп Схефер (вляво) дава съвместна пресконференция с президента на Сърбия-Черна Гора Светозар Марович в Белград в понеделник (19 юли). [АФП]
Макар че приветства напредъка на Сърбия-Черна Гора към решаване на проблемите със сигурността и прилагането на реформите, генералният секретар на НАТО Яп де Хоп Схефер призова лидерите в тази страна да арестуват обвинените във военни престъпления, ако Белград иска да установи по-тесни връзки с Алианса.
"НАТО счита, че е много важно регионът да постигне стабилност или да бъде интегриран в евроатлантическите структури," цитира АП думите на Яп де Хоп Схефер по време на еднодневна визита в Белград. "Условията за това обаче трябва да се удовлетворят," допълни той.
Пълноценното сътрудничество с Международния наказателен трибунал за бивша Югославия (МНТБЮ) е ключово изискване, което Сърби-Черна Гора трябва да удовлетвори, за да може страната да се присъедини към структурите на ЕС и НАТО. Счита се, че един от най-издирваните обвиняеми от МНТБЮ, военновременният босненско-сръбски военен командир Ратко Младич и около 15 други заподозрени във военни престъпления сърби се укриват в Сърбия.
"Искрено се надявам, че ще видим политически тласък. за такова пълноценно сътрудничество," заяви де Хоп Схефер, чиято визита в Белград идва на фона на засилващ се международен натиск върху страната да изпълни своите международни задължения и да предаде Младич.
Бившият командир се крие от 1995 г., когато МНТБЮ го обвини за ролята му във войната в периода 1992-1995 г. в Босна и Херцеговина, обвинявайки го в геноцид във връзка с клането в Сребреница през 1995 г.
"Не зная къде се намира Младич - единственото нещо, което зная е ,че той трябва да бъде в Хага .. а не на свобода," каза шефът на НАТО след разговорите си с президента на Сърбия-Черна Гора Светозар Марович.
По време на срещата на върха в Истанбул миналия месец НАТО реши да отложи поканата към Сърбия-Черна Гора за присъединяване към програмата на Алианса "Партньорство за мир" - крайъгълен камък по пътя към евентуално пълноправно членство - поради отказа от пълноценно сътрудничество с Хагския трибунал.
Според де Хоп Схефер, друго важно предусловие, което Сърбия-Черна Гора трябва да изпълни, е да се откаже от съдебния иск, заведен от бившата Югославия пред Международния съд във връзка с действията на НАТО по време на конфликта в Косово през 1998-1999 г.
След среща с шефа на НАТО Марович каза пред репортери, че вратата остава отворена, при условие че Сърбия-Черна Гора изпълни задълженията си. Белградското радио Б92 цитира президента, който е призовал обвинените да снемат бремето на отговорността от обществеността и да го поемат върху себе си.
Де Хоп Схефер се срещна в понеделник и с президента на Черна-Гора Филип Вуянович, сръбския премиер Воислав Кощуница и военния министър на Сърбия-Черна Гора Пръвослав Давинич.
Други новини: Главният прокурор на Трибунала на ООН за военни престъпления Карла дел Понте обвини в понеделник сръбското правителство, че е "изтекло" информация за обвинения Горан Хаджич на 13 юли. По време на пресконференция тя каза, че няколко часа след като Трибуналът е предал обвинителния акт на външното министерство, Хаджич е бил видян да напуска сградата, носейки голяма чанта. Той е бил видян и в собствения си дом в Нови Сад преди датата на обвинителния акт срещу него, каза тя.

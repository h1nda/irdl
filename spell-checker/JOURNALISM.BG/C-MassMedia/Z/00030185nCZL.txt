Делегация на ЕС посети Косово, за да наблюдава работата на ЮЛЕКС
					07/05/2009
					 
						ПРИЩИНА, Косово -- Делегация от посланиците на 27-те страни, членки на ЕС, посети Косово в сряда (6 май), за да събере повече информация за усилията, полагани от служителите от ЮЛЕКС. Посланиците, членове на Комитета за политика и сигурност (КОПС) в Брюксел, помагат в политическите дейности на ЕС чрез изготвяне на мнения за сесиите на Европейския съвет. КОПС също така упражнява политически контрол и стратегическо ръководство на операции за управление на кризи, каквато е ЮЛЕКС. По време на посещението си посланиците се срещнаха с представители на ЕС, политически лидери, ръководителя на ЮНМИК Ламберто Заниер и командващия на КФОР Джузепе Емилио Гай.
						Други новини -- В сряда Германия обяви, че ще удължи участието си в КФОР с още една година. Тя обаче ще намали значително броя на военнослужещите, които евентуално ще изпрати - от 8 500 на 3 500 души. Предвид ситуацията след обявената от Косово независимост преди близо 15 месеца, „ние смятаме, че [тази численост] е подходяща," каза пред репортери заместник-говорителят на правителството Томас Щег. Парламентът трябва да одобри решението на правителството. Понастоящем в Косово са разположени 2 300 германски военнослужещи. (Коха Диторе, Зери, Експрес - 07/05/09; Клан, Кохавижън, АФП, ДПА, Н-ТВ - 06/05/09)

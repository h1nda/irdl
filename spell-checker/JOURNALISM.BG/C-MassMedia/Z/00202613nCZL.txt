Милорад 
			Додик
		
		министър-председател, Република Сръбска, Босна и Херцеговина
		(ФЕНА - 08/03/06; Европейски форум за демокрация и солидарност - 02/03/06; РФЕ/РЛ, ФЕНА, официален Уеб-сайт на правителството на Република Сръбска - 28/02/06; Rulers.org) 
 
		 
			
Милорад Додик. [Гети Имиджис]
			Милорад Додик, лидер на Съюза на независимите социалдемократи (СНСД), стана министър-председател на Република Сръбска (РС) на 28 февруари, 2006 г., поемайки за втори път този пост в своята кариера. Парламентът на РС го избра един месец след вота на недоверие към правителство на Демократическата партия, ръководено от Перо Букелович. 
			Додик е роден през 1959 г. в Баня Лука. Той завършва факултета по политически науки в Белград и заема различни политически и административни длъжности след 1986 г. 
			Бил е председател на изпълнителния съвет на местното събрание в Лакташи от 1986 г. до 1990 г. По време на първите многопартийни избори в бивша Югославия, проведени през 1990 г., Додик е избран за член на парламента на БиХ. По време на конфликта през 1992-1995 г. в БиХ, той се противопоставя на СДП в Националното събрание на РС. След края на конфликта, той основава СНСД и оттогава е нейн председател. 
			Додик заема за първи път поста на премиер на областта от 1998 до 2001 г. 
			Десет дни, след като правителството на Букелович бе отстранено на 26 януари 2006 г., президентът на РС Драган Чавич поиска от Додик да сформира ново правителство на областта, което да включва 16 министри – осем сърби, петима босненци и трима хървати. Парламентът на РС официално одобри назначаването на Додик за премиер на 28 февруари. 
			Лидерът на СНСД определи като приоритетни задачи на неговото правителство икономическото развитие и борбата срещу организираната престъпност. 
			"Нашата задача е да укрепим институциите на РС, да възстановим доверието на гражданите в тези институции и да покажем, че те са способни да се борят срещу икономическото и социално насилие," заяви Додик. 
			Подчертавайки необходимостта БиХ да изпълни задължението си за пълно сътрудничество с Международния наказатален трибунал за бивша Югославия, премиерът също обеща, че ще бъдат положени повече усилия за залавянето на все още издирваните от Хагския съд военнопрестъпници. Той също обеща да осигури стабилност, за да може БиХ да се движи напред по пътя си към интеграция в ЕС. 
			Додик е женен и има две деца.

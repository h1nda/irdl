Младежите не намират перспектива в БиХ
					02/09/2010
					Отчаяни от липсата на икономически възможности и неспособността да се разчупи политическото статукво, много млади хора търсят възможности зад граница.
					От Лиляна Смилянич за Southeast European Times от Сараево -- 02/09/10
 
					 
						
Студенти от Сараевският университет протестират пред сградата на правителството в БиХ. [Гети Имиджис]
						Трудната икономическа и политическа ситуация в Босна и Херцеговина (БиХ) кара много студенти и други дипломирали се неотдавна да напускат страната. 
						Според Младежката информационна агенция близо 100 000 младежи са напуснали Босна и Херцеговина (БиХ) от 2006 г. насам. Около 73 % от младежите са напуснали, за да търсят по-добър живот зад граница. 
						 Изпълнителният директор на агенцията, Ян Златан Куленович, каза, че още по-голямо безпокойство поражда фактът, че сред много от оставащите в страната нараства броят на отпадащите от средните училища. 
						 "Само около 70 % от учениците получават дипломи за завършено средно образование. Така че трябва да сме реалисти и да кажем, че сме една от най-бедните страни в Европа, когато става дума за образование," каза Куленович. 
						"Проблемът с [невъзможността за] намирането на работа е проблем номер едно. Другият мотив е, че младите мислят, че качеството на образованието е много по-високо на други места, а по-доброто образование е единственият им шанс за намиране на работа. И са прави," каза Куленович. 
						Близо 45 % от хората в БиХ са безработни, а една трета от населението е на възраст под 30 г. 
						Някои се противопоставят на тенденцията. Даниел, студент от Баня Лука, казва, че няма намерение да напуска БиХ. 
						 "Много съм доволен от това, което имам тук. Понякога си намирам работа. Уча и пътувам," каза той. 
						Даниел признава, че бъдещето може и да не е много светло за всички, но смята, че хората могат да винят само себе си, ако не търсят възможности за реализация. 
						"Има възможности, които могат да се използват, но младите хора не знаят за тях или пък не знаят достатъчно. Може би някои от тях могат да се възползват от тези възможности, но си мисля, че повечето от тях не искат да го направят," каза той. 
						Това, което утежнява икономическите беди на младите хора, е неучастието им в политиката. Според наличните данни приблизително 62 % от младежта няма намерение да гласува на предстоящите избори на 3 октомври. 
						Неудовлетворените младежи се оплакват, че няма никой, за когото да си заслужава да гласуват, и следователно няма причина да участват в изборите. 
						НПО, които искат да повишат участието им, обаче казват, че ако младите хора си стоят у дома в изборния ден, това ограбва шансовете им да променят нещо - дори и само като "изритат" политиците, които не са направили нищо, за да подобрят положението им. 
						Защитниците на гласуването настояват, че ако младежите наистина искат по-добра работа, живот и бъдеще, 3 октомври е моментът да използват своя глас.

Полицейската мисия на ЕС проведе първата си оперция в БиХ
05/01/2003
 
САРАЕВО, Босна и Херцеговина (БиХ) -- Новата полицейска мисия на ЕС в БиХ (ПМЕС) започна първата си операция късно в четвъртък (2 декември). Под наблюдение на нейните офицери, босненската полиция проведе акция из нощни клубове, подозирани за участие в проституция и организирана престъпност. Били са разпитани няколко души, но не са извършвани арести. Според ръководителя на ПМЕС Свен Фредериксен, операцията е средство за предупреждение към нарушителите, че мисията е насочена към борба с трафика на хора.
Междувременно, ЕС одобри финансова помощ за БиХ за 2003 г. в размер на 78 млн евро - значително по-малко от средствата, отпуснати през 2002 г., които възлизаха на 190 млн евро. Представителят на Европейската комисия в Сараево, Майкъл Хъмфрис, заяви в петък, че финансирането е предназначено за подпомагане на социалното и икономическо развитие на страната.
В други новини, президентът на босненските сърби Драган Чавич разкри някои подробности от разследването на скандала за незаконната търговия с оръжия на компанията "Орао". В събота Чавич съобщи, че в него са замесени няколко старши военни офицери, но сне отговорността от босненско-сръбската цивилна администрация. Той каза още, че белградската фирма "Югоимпорт" е изиграла главната роля при организирането на търговията с оръжия за Ирак в нарушение на резолюциите на ООН. (АП, АФП - 04/01/03; АП, АФП, СРНА, Хина, Балкански бизнес новини - 03/01/03)

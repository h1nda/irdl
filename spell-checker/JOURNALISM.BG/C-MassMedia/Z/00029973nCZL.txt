Държавният секретар на САЩ Клинтън призова кипърските лидери да постигнат решение скоро 
					17/04/2009
					 
						ВАШИНГТОН, Съединени щати -- Държавният секретар Хилари Клинтън призова кипърските лидери да постигнат възможно най-скоро решение за обединяване на разделения остров, заяви в четвъртък (16 април) говорителят на Държавния департамент на САЩ Робърт Ууд. В сряда Клинтън се срещна с кипърския турски лидер Мехмет Али Талят, за да обсъди напредъка на продължаващите преки преговори за обединяване. „Тя изрази подкрепата си за усилията на двете страни да използват набраната инерция,” каза Ууд. Клинтън отново потвърди подкрепата на Вашингтон за двузонална, двуобщностна федерация, добави той.
						Талят каза след срещата, че кипърските турци възнамеряват да решат проблема до края на тази година и че той би приветствал назначаването на специален пратеник на САЩ в Кипър. В понеделник се очаква Клинтън да се срещне с кипърския външен министър Маркос Киприану във Вашингтон.
						Други новини -- В петък завършва предизборната кампания в самопровъзгласилата се "Севернокипърска турска република" преди парламентарните избори в неделя. Кипърските турски избиратели трябва да изберат 50 депутати в парламента. Последните социологически проучвания сочат, че дясната опозиционна Партия на националното единство (ПНЕ) води със 17 пункта пред управляващата Републиканска турска партия на Талят. Според наблюдателите победа на ПНЕ би могла сериозно да попречи на преговорите за обединяване, предвид нейната твърда линия и националистическа позиция по обединяването. (Хюриет, Заман, Тюркие, Радикал, АП - 17/04/09; Анадолска информационна агенция, АФП, Дуния, Филелефтерос, Лондра Газет - 16/04/09)

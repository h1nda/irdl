По-малкото е повече, гърците планират икономични почивки 
					22/07/2010
					Правителствените мерки за строги икономии може да разстроят плановете за почивка на много гърци.
					От Мария Паравантес за Southeast European Times от Атина -- 22/07/10
 
					 
						
						Засегна ли т.нар. "гръцка трагедия" - държавният дълг от 300 милиарда евро, най-големият в ЕС - отпускарите? С оставащите по-малко от две седмици до началото на августовския летен почивен сезон продължават ли те да са готови да бръкнат в джобовете си? 
						Отговорът е, че много гърци действително променят плановете си, като на преден план излизат алтернативните и бюджетни съображения. 
						Те пак отиват на почивка, но не както преди. 
						 "Като цяло семействата са променили плановете си и са избрали да почиват по-малко дни в "ол инклузив" хотели. Големите хотели са в състояние да предоставят по-добри оферти, като полупансион или пълен пансион, които са подходящи за семейства с деца," каза за SETimes Дафне Бакопулу от агенция "Травъл План". 
						 Бакопулу, която работи за един от най-големите туроператори в Гърция, обяснява, че все повече летуващи се насочват към дестинации, които са достъпни с автомобил, избягвайки прекомерно високите цени за фериботите и непрекъснатите стачки по пристанищата. 
						Например пътуване до о. Крит, популярна семейна дестинация, би струвало на четиричленно семейство 180 евро в едната посока в икономична класа. Билет за отиване и връщане до о. Родос сега струва по 250 евро на човек. 
						 "За нас най-лошото на икономическата криза е свързано с достъпа до острова. Въпреки че хотелиерите намаляват цените си, гръцките клиенти ще се замислят дали да похарчат толкова много пари за самолетни или фериботни билети," каза за SETimes собственичката на хотел "Платаниста" на о. Кос, Мина Платаниста. 
						Въпреки че големите хотели са свалили цените си, като предлагат оферти "ол инклузив", Платаниста обяснява, че като цяло това вреди на приходите за други дейности, издържащи се от туризъм. 
						Въпреки факта, че повечето клиенти резервират в последния момент, тази година гърците се възползват от предварителни резервации, които предлагат отстъпки до 25 %, или като резервират почивка чрез туроператори, които предлагат безлихвени планове за плащане за ползващите кредитни карти. 
						 По никакъв начин обаче гърците нямат намерение да си стоят у дома това лято. Дори и да е само за няколко дни, те ще отидат на плаж. 
						 "Тази година решихме да отседнем във вилата си в Луца [крайбрежно градче в околностите на Атина], вместо да ходим на остров," казва Каролос, баща на две деца. "Майка ми може да се грижи за децата и така ще похарчим много по-малко пари. Стана много скъпо вече да се пътува с ферибот, да се плаща за автомобил, настаняване, храна и т.н." 
						"Имам две седмици отпуск и съм решил да ходя на къмпинг," каза Георгиос Хиотис, автомонтьор, за SETimes. 
						 "Фериботният билет няма да ми коства много, защото ще пътувам с мотор, но защо да плащам по 60-70 евро на вечер за стая, когато мога да платя по-малко от половината за една палатка?" 
						Един мениджър на крайбрежен къмпинг на Пелопонес каза за SETimes, че в сравнение с миналата година има 50 % спад на клиентите тази година, като повечето остават за по две нощувки, вместо за три или пет.

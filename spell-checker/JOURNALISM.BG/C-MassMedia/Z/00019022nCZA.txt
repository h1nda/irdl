Австралийците преминават в следващия кръг след вълнуващ финал с хърватите
					23/06/2006
					Австралийският национален отбор по футбол завоюва исторически успех, като се класира на осминафиналите за Световната купа. Междувременно Йосип Шимунич от Хърватия се открои по своеобразен начин в международния футбол, като получи три жълти картона поради очевидна съдийска грешка.
					От Йован Джерич за Southeast European Times от Нови Сад -- 23/06/06
 
					 
						
Хари Кюъл от Австралия, преследван от хърватина Нико Ковач по време на мача от Група F в четвъртък (22 юни). [Гети Имиджис]
						Хърватският треньор Златко Кранчар и момчетата му ще отпътуват за дома след първата фаза на първенството на ФИФА за Световната купа 2006. В четвъртък (22 юни) в Щутгарт австралийците успяха да преодолеят разлика от два гола и да се преборят за равен мач. Сега ги очаква мач с Италия в понеделник, докато другият класирал се отбор от Група F -- Бразилия -- ще играе срещу Гана. 
						Мачът започна идеално за Хърватия, която отбеляза гол само след 2 минути игра. Австралийският нападател Видука не видя друга възможност, освен да фаулира Ковач, и от последвалия пряк свободен удар Сърна успешно намери горния ляв ъгъл на вратата на Калац, отбелязвайки първия гол за Хърватия в турнира. 
						Следващите тридесет минути бяха белязани от непрестанен натиск на австралийците, но хърватите успешно защитаваха вратата си. В 38-ата минута Томаш се поддаде на напрежението и използва ръката си в наказателното поле. Без колебание съдията Греъм Пол отсъди дузпа, която Мур превърна в изравнителен гол. 
						Второто полувреме бе наситено с още вълнения. Ковач изпробва удара си в 56-ата минута, а Калац реагира така, сякаш това бе първият футболен мач в кариерата му, и Хърватия изглеждаше за момент класирана на осминафиналите. Хърватите показаха повече мощ в този етап от мача и изглеждаше така, сякаш бивша Югославия ще има един свой представител в горната част на таблицата на турнира. 
						По-малко от двадесет минути деляха Хърватия от следващия етап на кампанията й за Световната купа, но австралийците преминаха в атака. Вратарят Плетикоса направи две невероятни спасявания в 72-ата минута. Кюъл се опита да отбележи гол на два пъти, но опитите му не бяха достатъчно добри за хърватския вратар. Вторият опит завърши с нарушение на австралийците, като Кюъл и Алойзи паднаха върху Плетикоса пред голлинията. Пет минути по-късно Томаш отново игра с ръка в наказателното поле, но този път съдията Пол остана безучастен. 
						Две минути по-късно бе отбелязан последният гол в мача, когато удар отново на Кюъл разби надеждите на Хърватия за преминаване в следващия кръг. В 85-ата минута хърватите останаха с човек по-малко, след като Шимич получи втори жълт картон за вечерта. Преди обаче Австралия да успее да се възползва от това, Емертън получи второ предупреждение 6 минути по-късно и също напусна играта. 
						Макар и Хърватия да не успя да спечели желаната победа, един неин играч остана историята по свой начин. Шимунич може да бъде вписан в книгата на рекордите на ФИФА като първия играч, получил три жълти картона. Втория той получи в 90-ата минута, но Пол пропусна да го отстрани и той остана в игра, докато не получи трети картон в третата минута на продължението.

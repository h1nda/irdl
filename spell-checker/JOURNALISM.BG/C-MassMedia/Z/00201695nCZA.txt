Турското правителство обяви планове за закрила на жените
					28/07/2011
					Активистите за защита на правата на жените подкрепят плановете на правителството да закриля жените от насилие, но продължават да критикуват културните норми.
					От Менекше Токяй за Southeast European Times от Истанбул – 28/07/11 
 
					 
						
Застъпници за правата на жените излязоха по-рано през годината на протест против насилието срещу жени. [Ройтерс]
						През първите пет месеца на годината над 100 турски жени са починали в резултат на малтретиране. В отговор на тази статистика висши държавни органи неотдавна обявиха планове за предотвратяване на насилието срещу жени. 
						Миналата седмица президентът Абдула Гюл нареди на Държавното одиторско бюро (ДОБ) да проведе задълбочено разследване на случаите на домашно насилие и ефикасността на свързаните с него законови и административни услуги. 
						Същевременно министърът на новосформираното Министерство на семейството и социалните политики, Фатма Шахин, обяви планове за електронно следене на нарушителите. Планът предвижда на закононарушителите да се налага мярка задържане под стража и редовно следене чрез електронна гривна. 
						Борбата срещу домашното насилие е един от основните приоритети на Шахин. Като бивш председател на парламентарната Комисия за разследване на убийствата на честта тя иска да проучи защо държавата не е успяла да предотвратява тези смъртни случаи в миналото. 
						Женските организации реагираха положително на новия план, докато водят борба за предотвратяване на нормализирането и "приемането за обичайно" на домашното насилие в Турция. Същевременно обаче те смятат, че планът е предпазен, но не и предотвратим. 
						Председателят на Федерацията на женските асоциации в Турция, Джанан Гюлю, подкрепя новия механизъм за електронно следене. Тя предупреждава обаче, че проблемът с насилието не трябва да се опростява прекомерно. Електронните гривни може да наказват извършителите, но не предотвратяват първоначалното насилие, каза тя за SETimes. 
						Назан Мороглу, експерт по правата на жените от истанбулската адвокатска колегия, е съгласна, че насилието срещу жени не може да бъде сведено до намирането на решения за индивидуални инциденти. "Това е полов проблем, който включва аспекти както на йерархията, така и на властта," каза тя. 
						Освен закостенелите полови норми в обществото, един от основните проблеми пред Турция е в несъответствията между законовите подобрения и реалната практика. 
						Мороглу потвърждава, че електронното следене може да има ефект само ако Турция развие силна техническа инфраструктура, необходима за прилагането му. Ще отнеме време да се проектира тази инфраструктура и да се обучи съответният персонал, казва тя. 
						Доброволката от фондация "Подслон за жени" ("Мор Чатъ") Зелал Ялчън мисли, че след 2002 г. са били направени сериозни подобрения в гражданския и в наказателния кодекс. 
						И все пак, отбелязва тя, "законовите подобрения остават на хартия и не винаги се прилагат на практика." Тя смята, че политическата воля и един рационален бюджет биха предоставили лесно решение. 
						Вилдан Ирмибешоглу, адвокат и директор на Съвета за човешки права към истанбулския валия, каза за SETimes, че "доскоро политическите власти смятаха, че насилието срещу жени се преувеличава и че става в изолирани случаи," добавяйки, че инициативите напоследък сочат за положителна промяна. 
						След лятната ваканция парламентът вероятно ще приеме предложените изменения в Закона за закрила на семейството. 
						Гюлю подчертава значението на тези изменения. "С този закон жените, които сигнализират за насилие в полицейското управление, ще бъдат поставяни незабавно под държавна закрила," каза тя. 
						Предложението включва също закрила за неомъжени жени, които имат връзка с мъж, и финансова подкрепа за жертвите. 
						Женските организации настояват обхватът на програмата за защита на свидетелите да се разшири и да допуска повече жертви да променят самоличността си, както и да им се гарантира поверителност. "Тази програма трябва да обхваща и заплахите с убийство," каза Ирмибешоглу. 
						Повече от всичко друго обаче женските групи продължават да се застъпват за информираност и образоване на обществото по въпросите на домашното насилие.

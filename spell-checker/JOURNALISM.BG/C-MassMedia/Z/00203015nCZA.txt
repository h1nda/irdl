Косово е разочаровано, че няма да може да участва на олимпиадата
		24/07/2012
		По политически причини Косово няма да участва на Олимпийските игри в Лондон през 2012 г.
		От Мухамет Брайшори за Southeast European Times от Прищина -- 24.07.12
 
		 
			
Спектакъл на участниците на събитие, организирано от Косовския олимпийски комитет в Прищина. [Ройтерс]
			Искането на Косово да участва на Олимпийските игри в Лондон през 2012 г. беше отхвърлено през юни, когато Международният олимпийски комитет (МОК) реши, че Майлинда Келменди, бивша световна шампионка по джудо от Косово, ще бъде част от албанския отбор на олимпиадата.
			Келменди е само една от многото косовски спортисти, които срещат проблеми на международни състезания.
			"Нашите усилия продължиха до последния момент на заседанието на изпълнителния борд на МОК в Квебек през май, където за съжаление получихме отрицателно решение на искането Майлинда Келменди да участва на Лондон 2012 като представителка на Косово или като независима спортистка. За нас обаче е важно, че Келменди ще бъде там, въпреки че ще се състезава с албанското знаме, и със сигурност ще бъде в съзнанието и в сърцата ни", каза за SETimesМалесор Гьонбалай, съветник на министъра на културата и спорта.
			Той каза, че решението на МОК е изпратило негативно послание до косовските спортисти, които все още срещат затруднения и изолация заради политическите различия между членовете на международните спортни организации по отношение на статута на Косово.
			"С това свое действие МОК направи дори още по-далечни надеждите на хиляди спортисти от Косово, че мечтите им да бъдат победители, равни с останалите спортисти, представляващи страните си, ще се сбъднат някой ден. Много е тъжно как ценностите на спорта, уважението и състезателната страст продължават да бъдат политически повлияни в случая с Косово", каза Гьонбалай.
			Бесим Хасани, председател на Косовския олимпийски комитет, каза, че е обезкуражаващо, че младите спортисти не могат да се състезават с връстниците си на международната сцена.
			"Те искат да бъдат равни с приятелите си от цял свят", каза Хасани за SETimes.
			Себ Бютючи, изпълнителен директор на Института по балканска политика, каза за SETimes,че изолирането на страната от спортната сцена повлиява също и политически на страната.
			"Разочароващо за косовските спортисти е, че Косово е все още в международна изолация. Това е особено тревожно, като се има предвид колко младо е населението. Изолацията накара много млади спортисти да се състезават за Албания и е фактор за по-силна интеграция на косовския спорт с Албания", каза Бютючи.
			След игрите през тази година Косово ще повдигне въпроса за искането си за членство пред изпълнителния съвет на МОК.
			"Надяваме се за по-нататъшен политически напредък и, в крайна сметка, всички спортни федерации в Косово и Косовският олимпийски комитет да станат членове на всички международни спортни организации", каза Хасани.
			Бютючи добави, въпреки че все още Косово не може да се представи на олимпиада, усилията това да стане трябва да продължат .
			"Важно е Косово да продължи да търси политическа приемственост, а освен това и косовските спортисти да покажат успехи в дисциплините, които са международно признати", каза Бютючи.
			Гранит Тахири, 19-годишен студент в Прищинския университет, е ядосан от изолирането на косовските спортисти.
			"Имаме много добри спортисти като Майлинда или други известни спортисти като Джака, който играе за "Байерн Мюнхен", и те все още не могат да се състезават за страната си, защото някои хора не са съгласни, че ние сме държава, и в крайна сметка ние плащаме цената", каза Тахири за SETimes..
			"Не е добре, че не участваме, но ще подкрепим Келменди и албанския отбор и съм убедена, че тя ще постигне нови рекорди и това ще даде сигнал за необходимостта да се признае спортът в Косово", каза Ерлехта Гаши, студентка по право в Прищинския университет, за SETimes..
		
	
 
					 
					
 
 

Косово и Черна гора задълбочават дипломатическите си връзки
					08/06/2012
					С решението си да открие посолство в Прищина Черна гора дава сигнал за ролята си на стабилизатор в региона.
					От Сафет Кабашай от Прищина и Дражен Ремикович от Подгорица за Southeast European Times - 08/06/12 
 
					 
						
Двустранните отношения между Косово и Черна гора укрепват. [Ройтерс]
						Решението на Черна гора да открие посолство в Косово миналата седмица предизвика критиките на опозиционните партии в Подгорица, които твърдят, че този ход ще навреди на отношенията на страната със Сърбия. 
						Причината за задълбочаването на дипломатическите отношения беше обещанието на Косово да приеме черногорската общност като конституционно признато малцинство. 
						"Имаме добри политически, икономически и търговски връзки с Черна гора. Откриването на посолства ще заздрави още повече нашите отношения“, заяви за SETimes Артан Бехрами, медиен съветник на министъра на външните работи на Косово. 
						От отделянето си от югославската федерация Черна гора и Косово - последните две държави, които направиха това - развиват положителни двустранни отношения. Черна гора призна Косово през октомври 2008 г. – решение, което изостри отношенията на Черна гора с нейния бивш партньор от съюза Сърбия. 
						Опозиционните партии в Подгорица организираха протести, които накрая прераснаха в насилие по улиците. 
						Според Невен Гошович, заместник-председател на Социалистическата народна партия (СНП) – най-голямата опозиционна партия в Черна гора – този ход ще доведе единствено до влошаване на отношенията. 
						„Откриването на посолство в Прищина е следствие от най-срамното решението на Черна гора да признае независимостта на Косово и това със сигурност ще развали отношенията със Сърбия“, заяви Гошович за SETimes. 
						„Обществеността в Черна гора все още е разделена по въпроса за независимостта на Косово. Въпреки това обществената реакция на новината за откриването на посолство сега беше по-спокойна в сравнение с реакцията, която бихме имали преди пет години“, заяви за SETimes Милан Попович, преподавател във Факултета по политология в Подгорица. 
						За Албан Бокши, изпълнителен директор на Клуба за външна политика в Прищина, това е положително развитие. Според него Сърбия напоследък се опитва да дестабилизира региона. 
						„Целта на Сърбия е да покаже, че сегашната ситуация на Балканите не е стабилна и устойчива, а именно, че независимостта на Косово не е допринесло за стабилността на региона“, каза Бокши за SETimes. 
						Според него установяването на дипломатически отношения с Черна гора доказва точно обратното – че двустранните и регионалните отношения са стабилни и се подобряват. 
						Лазар Радулович, председател на Народната черногорска партия в Косово, заяви за SETimes, че с решението си да открие посолство в Прищина Черна гора дава пример за добросъседски отношения. 
						„Това е… много важно решение за региона и се надявам, че Косово ще заимства от примера на Черна гора, като развива многоетническо демократично общество в духа на европейските стандарти, което е целта и на двете страни“, заяви Радулович. 
						Той добави, че решението е взето в подходящ за неговата общност момент и може би ще подтикне властите в Прищина да изпълнят обещанието си, така че черногорците да бъдат включени като призната от конституцията категория, равна на останалите общности в Косово. 
					
				
			
					 
					
 
 

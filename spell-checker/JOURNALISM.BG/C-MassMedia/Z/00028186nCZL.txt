КФОР разполага 650 австрийски и германски военнослужещи в Северно Косово
					27/10/2008
					 
						ПРИЩИНА, Косово -- Общо 650 военнослужещи от Австрия и Германия от батальона на оперативния резерв на КФОР започнаха разполагането си в неделя (26 октомври) в Северно Косово. Частите ще останат там до 17 ноември. КФОР съобщи в неделя, че разполагането в доминираната от сърбите област не е в отговор на някаква по-специална ситуация. Германско-австрийският батальон ще провежда операции в предстоящите седмици като част от рутинното си обучение, според КФОР.
						Други новини -- Специалният пратеник на ООН за преговорите между Белград и Прищина Андрю Ладли е предложил "административно разделяне" на Северно Косово. В статия от понеделник излизащият в Прищина всекидневник "Коха Диторе" съобщава, че Ладли се е срещнал с косовските лидери в петък, за да ги информира за това свое предложение. Според съобщенията те са отказали да му разрешат да го представи и са прекратили едностранно срещата. Ладли работеше по подготовката на нови проектоспоразумения между Прищина и Белград, които биха дали възможност за прилагането на плана на генералния секретар на ООН Бан Ки Мун за преструктуриране на ЮНМИК и разполагане на мисията на ЕС ЮЛЕКС. (Коха Диторе, Кохавижън - 27/10/08; Танюг, Б92, МИА - 26/10/08)

Необходим е напредък в науката за качествено подобряване на живота
					19/03/2009
					Д-р Ферид Мурад е изтъкнат американски физик и фармаколог и един от носителите на Нобеловата награда за физиология или медицина за 1998 г. 
					От Арт Малоун за Southeast European Times -- 19/03/09
 
					 
						
Д-р Ферид Мурад е директор на Института по молекулярна медицина. [Снимката е публикувана с любезното съдействие на д-р Мурад] 
						Роден в семейството на баща албанец и майка американка д-р Ферид Мурад учи едновременно медицина и фармакология в университета Кейс Уестърн Ризърв в Кливланд, щата Охайо. Мурад работи в Центъра за здравни науки към Тексаския университет от 1997 г. Понастоящем той е директор на Института по молекулярна медицина и е почетeн ръководител катедра по физиология и медицина "Джон Дън". Мурад даде интервю за Southeast European Times за неговата Нобелова награда и работата си. 
						
						Southeast European Times: Вие разделихте Нобеловата награда за физиология или медицина за 1998 г. с вашите колеги Робърт Фърчгот и Луис Игнаро. Какво означава наградата за вас? 
						
						Д-р Ферид Мурад: Тя е признание на колегите и други учени за работата ти и нейното значение. Тя е най-високото отличие в науката и е гаранция, че името на носителя й ще остане в историята. 
						
						SETimes: Хората понякога смятат, че учените са изолирани в "кули от слонова кост" или в лаборатории без връзка с реалния свят, изобилстващ с проблеми - политически, икономически или социални. Какво смятате за този стереотип? 
						
						Mурад: Те просто грешат. Повечето от нас са съвсем нормални хора, които са имали късмета да открият нещо важно с приложение в други важни области на науката. 
						
						SETimes: Какво е в центъра на вашата научна работа в момента? 
						
						Mурад: Продължавам да работя върху клетъчното сигнализиране или клетъчното комуникиране с азотен окис и циклични нуклеотиди в многобройни биологични системи като стволови клетки, рак, сърдечносъдови заболявания, диарии, предизвикани от бактериални токсини и т.н. Изучавайки тези сигнали, можем да открием много нови важни медикаменти за лечение на различни болести. 
						
						SETimes: Какво означава албанският произход за вас? Повлиял ли е по някакъв начин върху живота и работата ви? 
						
						Mурад: Албанският ми произход ме научи колко важно е образованието, упоритата работа и поставянето на цели. С добро образование, решителност и упорита работа, обикновено можете да успеете и да постигнете, онова, към което се стремите. 
						
						SETimes: Трябва ли правителствата да правят повече, за да издигнат образованието, науката и технологиите? 
						
						Mурад: Aбсолютно да; правителствата би трябвало да правят повече, за да стимулират и подпомагат образованието, като осигуряват стипендии, заеми и го правят общодостъпно. Но главното е мотивацията и стремежът на студентите да учат, да работят упорито и да се стремят към успех. Ако трябва да печелите пари, за да учите, все още е възможно да завършите образованието си, макар че това може да отнеме малко повече време. Пристъпление е, че в западните, развити страни, толкова малко студенти завършват гимназия или продължават образованието си в колеж. В резултат на това правителствата трябва да инвестират много в социални програми, за благосъстояние на населението, в здравеопазване, за помощи за безработните и създаване на нови работни места. Доходите на завършилите колеж като цяло са по-високи от тези на завършилите гимназия. А при онези, които продължават образованието си, увеличението на доходите е още по-голямо. 
						
						SETimes: Каква е ролята на науката за региони, преживели напрежение и конфликти, сега или в близкото минало? Как науката може да помогне на регион като Балканите да постигне по-добро бъдеще? 
						
						Mурад: Науката ще осигури информация и технологии, които ще подобрят качеството на живота и здравеопазването за всички. Без напредък в науката, няма да има никакъв напредък или подобряване в качеството на живота. Представете си как можете да постигнете ефективност и да оцелеете днес без телефон, радио, телевизия, автомобил или чиста вода. Една от най-добрите инвестиции за мира и намаляването на престъпността е образованието на гражданите на една страна. 
						
						SETimes: Какъв е съветът ви към младите учени, които мечтаят да постигнат напредък в науката в своите страни? 
						
						Mурад: Да бъдат готови да получат отлично образование, да си поставят цели, да работят упорито, да бъдат най-добрите в онова, което решат да станат и да се опитат да направят света по-богат. Трябва да бъдат модел за подражание за другите и надеждни за своите наставници, за себе си и за другите. Красотата на науката е в това, че измамата се открива с намирането на истината. Не можете да криете фалшива информация или данни в науката.

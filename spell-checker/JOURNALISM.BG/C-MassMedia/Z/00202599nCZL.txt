Сюлейман
			Тихич
		
		член на президентството на Босна и Херцеговина
		(Официален уебсайт)
 
		 
			
			Сюлейман Тихич е избран в тричленното президентство на Босна и Херцеговина (БиХ) на 28 октомври 2002 г. след общите избори в страната на 5 октомври 2002 г. Представител на мюсюлманската общност, Тихич и другите двама членове на колективното президентство - хърватинът Драган Чович и сърбинът Мирко Шарович, бяха избрани чрез всеобщи преки избори за срок от четири години, на местата на Бериз Белкич, Йозо Кризанович и Живко Радишич.
			Тихич е лидер на Партията за демократично действие, основана през 1990 г. Той печели поста в президентството с 37,3 процента от гласовете на мюсюлманската общност, побеждавайки главните си съперници Харис Силайджич и Алия Бехмен.
			Роден в Босански Шамац на 26 ноември 1951 г., Тихич завършва правния факултет към университета в Сараево. От 1975 до 1983 г. работи като съдия и държавен прокурор в родния си град, а след това до 1992 г. като адвокат .
			По време на войната в БиХ през 1992-1995 г. Тихич е държан около три месеца в затворническите лагери на босненските сръбски сили в Босански Шамац, Бръчко, Биелина, Батайница и Сремска Митровица.
			От 1994 до 1996 г. Тихич е ръководител на консулския отдел в посолството на БиХ в Германия. След това до 1999 г. работи като съветник на министъра на външните работи на БиХ по консулските въпроси.
			От 1996 до 2002 г. Тихич е член на парламента на Република Сръбска, последните две години от които - негов заместник-председател. През 2001 г. върховният представител на международната общност в БиХ го номинира за член на парламентарния комитет по конституционните въпроси.
			Тихич е женен и има двама сина и една дъщеря.

Евросредиземноморски кодекс срещу тероризма бе приет на срещата на върха в Барселона
					29/11/2005
					ЕС и десет средиземноморски държави приеха кодекс на поведение за борба с тероризма, който се очаква да спомогне за по-доброто сътрудничество в сферата на правоохранителната дейност в Евросредиземноморския регион.
					(EurActiv, ФТ - 29/11/05; ЕС, АФП, АП, Ройтерс, Би Би Си, Гласът на Америка, EUpolitix, EU Observer - 28/11/05)
 
					 
						
"Това е възможно най-силното изявление на единна решимост за борба с тероризма във всичките му форми," каза премиерът Тони Блеър в понеделник (28 ноември), по време на Евросредиземноморската среща на върха. [AФП]
						В края на двудневната среща на високо равнище в Барселона страните от ЕС и техните южни средиземноморски съседки постигнаха в понеделник (28 ноември) компромис за общ кодекс на поведение за борба с тероризма. Те не успяха обаче да се споразумеят за дефиницията на термина. Очаква се решението да допринесе за по-доброто сътрудничество в областта на правоохранителната дейност в Евросредиземноморския регион. 
						"Фактът, че постигнахме практическо съгласие по кодекса на поведение от всички, наистина е особено важна стъпка напред," каза британският премиер Тони Блеър, който бе съпредседател на срещата на високо равнище заедно с испанския си колега Хосе Луис Родригес Сапатеро. "Мисля, че това е особено важно както за европейските страни, така и за нашите останали колеги около масата. Това е възмжно най-силното изявление на единна решимост за борба с тероризма във всичките му форми." 
						На срещата присъстваха първите лидери на страните от ЕС, както и турският премиер Реджеп Тайип Ердоган, чиято страна започна предприсъединителни преговори с блока миналия месец. Палестинският лидер Махмуд Абас също взе участие в срещата. Голямата част от страните от южното средиземноморско крайбрежие обаче, в т. ч. Алжир, Египет, Израел, Йордания, Ливан, Мароко, Сирия и Тунис, бяха представени от делегации на по-ниско равнище. 
						Кодексът, приет в понеделник, заклеймява тероризма във всичките му форми и проявления, като страните членки заявиха, че ще работят за неговото изкореняване. 
						"Заплахата, която представлява тероризмът за живота на нашите граждани, е все още сериозна, а терористичните нападения вредят сериозно на упражняването на човешките права," гласи документът от две страници. "Ние оставаме решени да засилваме сътрудничеството и координацията в отговор на това глобално предизвикателство. Днес ние отново потвърждаваме нашата позиция на пълно осъждане на тероризма във всичките му форми и проявления и нашата решимост да го изкореним и да се борим с онези, които го финансират." 
						Участниците потвърдиха и решимостта си да "приложат изцяло всички резолюции на Съвета за сигурност, засягащи проблемите на тероризма," да се опитат да ратифицират и приложат всички конвенции на ООН, свързани с борбата срещу тероризма, и да сътрудничат на органите на ООН, които се занимават с тези въпроси. 
						Те обещаха още да "обменят информация на доброволни начала за терористите и подкрепящите ги мрежи", както и да работят двустранно "за развитието на нашето ефективно и оперативно сътрудничество за унищожаване на мрежите и предаване на правосъдието на лицата, участващи в терористични нападения". 
						Кодексът бе одобрен едва след постигането на компромис. ЕС се съгласи да премахне текста, гласящ, че правото на самоопределение не оправдава актове на насилие. Арабските делегати същевременно се съгласиха да се откажат от искането си за текст, който легитимира използването на сила за оказване на съпротива срещу чужда военна окупация. 
						"Никога не може да има оправдание за тероризма," гласи документът в окончателния си вид. "Ако искаме да успеем в дългосрочен план да дадем възможност на международните институции и правителствата да спрат тероризма, трябва да се борим срещу всички причини за него ... Ние ще продължим да правим всичко по силите си да решаваме конфликтите, да сложим край на всякаква окупация, да се изправим срещу потисничеството, да намалим бедността, да подкрепяме доброто управление и човешките права, да подобряваме разбирателството между различните култури и да гарантираме уважението към всички религии. Тези действия служат пряко на интересите на хората от евросредиземноморския регион и работят срещу интересите на терористите и техните мрежи."

Призиви към Анкара да предприеме правни реформи и да подобри връзките си с Кипър
					25/11/2004
					С наближаването на датата, на която трябва да се вземе решение за започване на присъединителни преговори с Турция, европейски ръководители призовават Анкара да покаже бърз напредък в правните реформи и да подобри връзките си с Кипър. 
					(Интърнешънъл хералд трибюн, Файненшъл таймс - 25/11/04; АФП, Анадолска агенция - 24/11/04)
 
					 
						
Турция трябва да приеме шест закона преди срещата на върха на ЕС на 17 декември, каза холандският външен министър Бернард Бот на своя турски колега Абдула Гюл. [АФП]
						В последните дни преди дългоочакваното решение на ЕС за перспективите на Турция за членство, в сряда (24 ноември) ръководители от ЕС казаха на турския външен министър Абдула Гюл, че страната му трябва да ускори мерките в областта на правната реформа и да се опита да подобри връзките си с Кипър, който вече е член на ЕС. 
						Турция е официална кандидатка за ЕС от 1999 г., но още не е започнала преговори за присъединяване. През декември 2002 г. лидерите на ЕС обещаха да вземат решение по този въпрос по време на срещата си на върха в Копенхаген през декември 2004 г. въз основа на доклад на Европейската комисия (ЕК). Ако комисията даде зелена светлина, преговорите ще започнат "без отлагане", обещаха лидерите на ЕС преди две години. 
						На 6 октомври ЕК препоръча преговорите да започнат, като каза, че Турция "е изпълнила в достатъчна степен политическите критерии". 
						Като цитира доклада на ЕК, в сряда Гюл каза, че страната му заслужава да получи благоприятно решение през декември. 
						"След като докладът на комисията е налице и той съдържа ясна препоръка, наше право е да видим всички страни членки да изпълнят поетото с подпис задължение", каза Гюл по време на посещение в Хага. "Изпълнихме политическите условия и комисията обяви това. Смятам, че имаме право да започнем преговорите." 
						Докато беше в Хага, Гюл проведе разговори с холандския външен министър Бернард Бот, чиято страна в момента председателства ЕС, с външния министър на Люксембург Жан Аселборн, чиято страна ще заеме мястото на Холандия и ще застане начело на ЕС на 1 януари, с върховния представител на ЕС по външната политика Хавиер Солана и с новия еврокомисар по разширяването, Оли Рен. 
						Бот подчерта, че всъщност правителствата на страните членки ще имат последната дума да решат дали Турция да започне присъединителни преговори, независимо от позицията на ЕК. 
						"Нека да изясним едно нещо: страните членки решават", каза Бот на съвместна пресконференция в Хага. "Има няколко области, в които трябва да се постигне по-голям напредък." 
						Той каза, че ще е "полезно", ако Турция приеме необходимото законодателство за наказателното производство и съдебната полиция през следващите седмици и се съсредоточи върху прилагането на четири други закона, които вече са приети от парламента. 
						Бот посочи, че Анкара трябва да се опита също да подобри отношенията си с Кипър. "Турция ще преговаря с 25 страни членки", включително с Гърция и Кипър, каза Бот. "Надяваме се, че ситуацията ще се нормализира, преди да започнем преговорите." 
						Междувременно Рен увери Гюл, че кандидатурата на Турция за присъединяване към съюза е основен приоритет за новия екип на ЕК, ръководен от Жозе Мануел Барозу, който официално встъпи в длъжност тази седмица. 
						"Комисията на Барозу счита развитието на отношенията между ЕС и Турция за един от основните си приоритети в бъдеще", каза Рен.

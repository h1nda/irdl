Македонският премиер Груевски заяви, че критериите за членство в НАТО са изпълнени
					15/09/2008
					 
						РИМ, Италия – Македонският премиер Никола Груевски заяви в интервю за италианския национален телевизионен канал РАИ в неделя (14 септември), че страната му е изпълнила всички критерии за членство в НАТО и 75 % от критериите за членство в ЕС. Груевски говори през втория ден на посещението си в Италия, където участва в един от най-големите форуми на Евро-средиземноморския регион, панаира "Фиера дел Леванте" в Бари. В събота Груевски се срещна с италианския си колега Силвио Берлускони и обсъди двустранното икономическо сътрудничество, перспективите на Македония за ЕС и спора за името с Гърция. В интервюто за РАИ Груевски заяви, че се чуди докога ЕС ще търпи Гърция да блокира интеграцията на Македония. (Дневник, Вечер - 15/09/08; Макфакс, МИА - 14/09/08)

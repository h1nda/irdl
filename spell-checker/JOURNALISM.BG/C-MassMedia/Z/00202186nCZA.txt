Арестуването на братя Веселинович предизвика полемика в Сърбия
					22/12/2011
					Макар че представителите на правителството не коментират арестуването на двамата братя, заподозрени в организирането на нападенията срещу КФОР в Северно Косово, опозицията смята хода за начало на премахването на сръбските институции там.
					От Игор Йованович за Southeast European Times от Белград -- 22/12/11 
 
					 
						
Командващият на КФОР генерал-майор Ерхард Древс (вторият отдясно) идентифицира Звонко и Жарко Веселинович като организатори на сблъсъците в Ярине и Ягненица в Северно Косово. [Ройтерс]
						Арестите на Звонко и Жарко Веселинович във вторник (20 декември) в планинския масив Копаоник в Централна Сърбия привлякоха голямо внимание от страна на сръбската общественост. 
						Двамата бяха идентифицирани от КФОР като организатори на безредиците на ГКПП "Ярине" и в село Ягненица, Северно Косово, при които пострадаха и бяха ранени десетки сърби и военнослужещи на КФОР. 
						По-конкретно командващият на КФОР генерал-майор Ерхард Древс от Германия каза, че Звонко Веселинович, на 31 г., е организирал сблъсъците при ГКПП "Ярине" на 27 септември, а брат му Жарко, на 36 г., е повел нападателите срещу КФОР в село Ягненица на следващия ден. 
						Бързо се разпространиха спекулации сред обществеността за това дали и как арестите биха повлияли на барикадите на косовските сърби и дали сръбската полиция е действала под натиск на западните страни. 
						Сръбската преса свърза името на Звонко с контрабандата на нефт в Северно Косово, а някои медии го свързаха с влиятелни албански наркогрупировки. Медиите писаха също, че Веселинович е плащал на много сърби да охраняват барикадите, които в крайна сметка са обслужвали неговите предполагаеми престъпни интереси. 
						Нито ЮЛЕКС, нито сръбската полиция обаче са обвинили публично братята Веселинович. Двамата са живеели свободно в центъра на Северна Митровица, преди да бъдат арестувани. 
						Полицията все пак направи кратко изявление, заявявайки, че Звонко е бил обвинен в притежание и търговия с оръжие. Жарко е бил обвинен в подстрекателство към злоупотреба със служебни задължения, но без да се цитира конкретен случай. 
						Полицията не каза нищо по обвиненията относно събитията в Косово. 
						Държавната информационна агенция "Танюг" се позова на източници от Министерството за Косово и Метохия, според които Веселинович вероятно не е бил арестуван заради събитията в Косово, защото сръбската полиция не е упълномощена да ги разследва. 
						КФОР и ЮЛЕКС отказаха коментар, поради което причините за арестите за момента не са ясни. 
						Поведението на сръбските власти и на КФОР разпали спекулации сред обществеността и доведе до допълнително разделение на сръбската политическа сцена. 
						Председателят на Сръбския национален съвет за Северно Косово Милан Иванович определи арестите като политически акт, извършен под натиска на Запада. 
						"Никой няма нищо против борбата срещу престъпността, но братя Веселинович бяха арестувани само няколко дни след като КФОР ги обвини в насилие. Освен времето на ареста, съмнението е провокирано и от изключително краткото съобщение в пресата за това, в какво са обвинени," каза Иванович за SETimes. 
						Опозиционният лидер Томислав Николич призова за разяснение по случая. 
						"Ако става въпрос за чисто престъпление, със сигурност никой не трябва да го защитава [Звонко], но ако причината е, че е построил два алтернативни пътя, чрез които сърбите се изхранваха в продължение на четири месеца, това е деликатен въпрос и изглежда като началото на премахването на сръбските институции, т.е. предаването на Косово и Метохия," каза Николич. 
						"Действително са нужни много доказателства, за да се оправдае арестуването на човека, помагал на сърбите да преживеят тези най-трудни месеци," добави той. 
						Представители на правителството казаха, че не желаят да коментират, заявявайки, че случаят сега ще се разглежда от полицията и съдилищата. 
						Според депутата от Сръбското движение за обновление в управляващата коалиция, Александър Югович, обаче арестите показват, че никой не е над закона. 
						"Сега трябва също да се разследва кой е отговорен за насилието в Косово, което нанесе голяма вреда на сръбските интереси. Трябва също да се разследва защо КФОР обвинява определени лица," каза Югович за SETimes. 
						Сърбите от Северно Косово казват, че събитието няма да има решаващи последици за съдбата на барикадите, които те издигнаха през юли в опит да предотвратят разполагането на косовски митнически служители на граничните пунктове със Сърбия. 
						"Веселинович помогна в голяма степен за запазването на барикадите през последните месеци и арестът му може донякъде да утежни положението на сърбите на север. Веселинович обаче нямаше главна роля на барикадите и следователно те ще оцелеят и без него. Истинският проблем е дали този арест показва, че Сърбия оставя Косово да отиде в канала," каза косовският жител Милан Иванович. 
						Милош З., един от сърбите на барикадите, казва, че пътните барикади ще останат, докато има причина те да бъдат там. 
						"Ние не сме вдигнали барикадите заради Веселинович, така че няма и да ги махнем заради него. Нашата позиция е ясна: няма да живеем в държавата Косово, а в държавата Сърбия," каза Милош за SETimes.

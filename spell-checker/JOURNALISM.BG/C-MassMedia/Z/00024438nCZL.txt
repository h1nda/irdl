Председателството на БиХ иска Спирич да преосмисли оставката си
					04/11/2007
					 
						САРАЕВО, Босна и Херцеговина (БиХ) -- Тристранното председателство се събра на спешна сесия в петък (2 ноември), за да обсъди оставката на премиера на БиХ Никола Спирич. Те решиха да разговарят с него "щом позволят обстоятелствата" според председателя Желко Комшич с надеждата да го разубедят. Избирането на негов наследник ще отнеме месеци на преговори между различните партии. Спирич подаде оставка в четвъртък след като Съвета за прилагане на мирното споразумение пренебрегна неговите възражения, свързани с последния пакет от мерки, наложени от Върховния представител Мирослав Лайчак, целящи да ускорят работата на парламента и на централното правителство. 
						В петък Лайчак настоя, че сегашната криза в БиХ е изкуствено предизвикана и отрече, че неговите действия целят да навредят на босненските сърби. Според Лайчак мерките съответстват на Дейтънското мирно споразумение, на Конституцията на БиХ и на неговия собствен мандат. (Ройтерс, МИА, ДПА, Б92, Независне Новине - 03/11/07; РТРС, СРНА, AФП, Ройтерс - 02/11/07)

Хърватското правителство уволни мениджъри на държавна компания
					22/11/2009
					 
						ЗАГРЕБ, Хърватия -- Правителството съобщи в събота (21 ноември), че е уволнило трима от четиримата мениджъри на контролираната от държавата компания за строителство на магистрали "HAC", в която избухнаха серия от корупционни скандали. Транспортният министър Божидар Калмета заяви, че решението за уволнението на високопоставените служители е било наложено от плана на правителството да подобри предприятието, тъй като "нормалното му функциониране е било невъзможно". Местните медии съобщават за корупция в компанията - твърдения, които бяха отречени от Калмета. "Отношенията вътре в "HAC" са единствената причина. Целта ни е сега да освободим новото ръководство от политическо влияние", каза министърът. "HAC" отговаря за функционирането, строителството и поддръжката на магистралите в Хърватия. (AФП, Ройтерс - 21/11/09)

Турската полиция разби голяма мрежа на “Ал Кайда” 
					28/01/2008
					Според разузнавателни сведения терористите са планирали “сензационни нападения” срещу различни цели, включително обекти на САЩ и Израел. 
					От Айхан Шимшек за Southeast European Times -- 28/01/08 
 
					 
						
При бомбените атентати на “Ал Кайда” в Истанбул през 2003 г. загинаха 60 души. [Гети Имиджис]
						Четирима заподозрени терористи и един полицай бяха убити в 13-часова престрелка в четвъртък (24 януари) при една от най-мащабните акции срещу свързана с “Ал Кайда” групировка в Турция. 
						Сред убитите бе и регионалният лидер на групировката Мехмет Полат. Смята се, че той е поел водачеството след смъртта на активиста на “Ал Кайда” Мехмет Йълмаз в сблъсък със силите на САЩ в иракския град Киркук миналата година. 
						При едновременно проведени обиски на 18 места в провинциите Газиантеп и Кахраманмараш бяха задържани други двадесет и трима заподозрени. В неделя полицията съобщи, че е извършила още шест ареста, включително три в Истанбул. Един от задържаните е чеченец. 
						Турската полиция обяви, че терористите са планирали извършването на "сензационни атаки" срещу стратегически цели в страната. Полицията е задържала два автомата “Калашников”, две картечници, няколко ръчни пистолета, боеприпаси, повече от 100 кг химически вещества за направата на експлозиви и множество компактдискове и документи на “Ал Кайда”, които според експертите по сигурността може да разкрият вътрешните и международни връзки на групировката. 
						През ноември 2003 г. “Ал Кайда” извърши в Турция нападения срещу две синагоги, британското генерално консулство и банка "Ейч Ес Би Си". Най-малко 60 души бяха убити при бомбените атентати. 
						В запис, разпространен миналата година, лидерът на “Ал Кайда” Осама бин Ладен насочи последните си заплахи към европейските държави, най-вече онези, които си сътрудничат със САЩ. 
						Полицията съобщи, че повечето от задържаните терористи са работили като търговци на местния пазар в Газиантеп и са били следени отблизо от служителите на разузнаването след подозрителни пътувания до Иран, Пакистан и Афганистан през последните няколко години. 
						Според анализатори по сигурността провинция Газиантеп е била “пилотен регион” за турската ислямистка бунтовническа групировка “Хизбула”, която е причинила смъртта на стотици хора, включително турски светски настроени учени, журналисти и кюрдски сепаратисти. 
						Поради своята кампания на насилие “Хизбула” загуби и без това намалелия брой свои поддръжници в региона и напоследък последователите й се съсредоточиха върху благотворителна и пропагандна дейност чрез сформиране на различни НПО в региона. 
						След няколко сериозни операции на полицейските части за борба с тероризма водещи членове на групировката се укриха в Иран, Пакистан и Афганистан и експерти смятат, че по-късно те са се присъединили към “Ал Кайда”. 
						По-рано този месец турската полиция задържа повече от 40 членове на “Хизбула”, за които не се смята, че са свързани с подкрепяното от Иран движение “Хизбула” в Ливан.

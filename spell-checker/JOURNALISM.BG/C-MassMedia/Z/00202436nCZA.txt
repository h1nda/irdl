Декриминализирането на клеветата увеличава свободата на медиите
					14/03/2012
					Македония работи по промени в своите закони за клеветата, като черпи опит от съседни държави.
					От Мишко Талески за Southeast European Times от Скопие – 14/03/12
 
					 
						
Законодателни промени засилват свободата на медиите и свободата на словото в Македония. [Ройтерс]
						Македонското правителство и Сдружението на журналистите в Македония (СЖМ) постигнаха съгласие, че клеветата и свързаните с нея обиди няма да се третират като престъпление, а като гражданско нарушение. 
						Преговорите по детайлите продължават, но всички участващи страни похвалиха предприетите мерки, като изтъкнаха техния принос за развитието на свободни медии и на свободата на словото. 
						„Диалогът се провежда в конструктивна атмосфера и се развива в правилната посока, но са необходими още разговори, за да се оформи окончателното решение“, посочи за SETimes Гордана Янкуловска, член на координационния орган на правителството, който преговаря със СЖМ. 
						Според председателя на СЖМ Насер Селмани скоро ще бъде определен обхватът на санкциите. Той обаче подчерта, че е важно клеветата вече да не е част от наказателния кодекс. 
						„Имаме обща позиция, че наказанията следва да бъдат ограничени, предстои обаче да се договори какъв ще бъде техният обхват. Никой няма да загуби от това решение и то ще разшири значително свободата на медиите в Македония“, заяви Селмани. 
						Според вицепремиера по европейската интеграция Теута Арифи диалогът има за цел да увеличи свободата на словото. 
						„Процесът започна през септември и вече дава резултати. Той се обогатява и се води съгласно рамката и изискванията на ЕС“, заяви Арифи. 
						Според премиера Никола Груевски декриминализирането на клеветата и обидата трябва да протича паралелно с увеличаването на професионализма и чувството на отговорност на журналистите. 
						„Много журналисти имат изградено чувство за отговорност и професионализъм, но е очевидно, че в миналото в тази област имаше слабости“, посочи Груевски. 
						Някои журналисти дадоха положителна оценка на инициативата на правителството, но заявиха, че тя няма да доведе до фундаментални промени, тъй като никой не отива в затвора за клевета. 
						„В бъдеще наказанията ще бъдат намалени и така онези, които разполагат с достатъчно средства, ще могат умишлено да разпространяват клевети и да си плащат за това“, каза за SETimes редакторът на телевизия „Канал 5“ Горан Момировски. 
						Председателят на партията ТМРО Ванчо Шехтански каза за SETimes, че клеветата трябва да бъде включена в частта от гражданския кодекс, която урежда нарушенията, а не съдебните процеси. 
						„Това ново решение трябва да предвижда законов срок, в който делата да се извадят от наказателния раздел, защото някои, които са започнали преди три или четири години, се прехвърлят в съда и там ще продължат още. Разходите тогава ще бъдат още по-големи от санкцията по наказателния кодекс“, каза Шехтански. 
						Според експертите възникват проблеми, когато се определят високи парични глоби, защото не се прилагат стандартите на ЕС. Освен македонските закони, съдиите следва да прилагат и Европейската конвенция за правата на човека, но за да могат да направят това, те се нуждаят от подходящо обучение. 
						„Клеветата ще бъде декриминализирана и ще се преследва съгласно гражданския кодекс, но журналистите може да са заплашени от големи парични глоби. Това е проблем, с който се сблъскват сръбските журналисти. Те направиха това, което ние в Македония правим в момента“, каза за SETimes Сладжана Димискова, журналистка във всекидневника „Нова Македония“. 
						Журналистите от Босна и Херцеговина също посочват, че декриминализирането на клеветата преди десет години – тогава двете автономни области приеха почти еднакво законодателство за клеветата – не е изпълнило надеждите им за по-малко дела за клевета. 
						Според тях промяната е насърчила свободата на пресата и свободата на словото, но политиците продължават да водят дела срещу журналистите, които протичат в съдебна система, върху която те упражняват огромно влияние. 
						„Журналистите нямат доверие в съдебната система и не вярват, че когато политик съди журналист за клевета, произнесеното решение ще бъде справедливо. Присъдите зависят от това, кой упражнява влияние върху съдилищата, а такова влияние очевидно има“, каза за SETimes телевизионният журналист от БиХ Владимир Сушак. 
						Сушак обясни, че присъдата предвижда парично обезщетение за нанесените предполагаеми психологически вреди и увредената репутация и това може сериозно да повлияе на икономическото и социалното положение на журналистите. 
						Съвсем наскоро Европейската комисия подкрепи мерките на сръбското правителство за заличаване на клеветата и обидата от наказателния кодекс на страната. 
						„След приемането на измененията в наказателния кодекс Сърбия се превърна в съвременна държави, в която клеветата и обидата не са престъпни деяния“, заяви сръбският държавен секретар Слободан Хомен. 
						Момировски обясни, че декриминализирането на клеветата ще се отрази на свободата на медиите като цяло, но мерките в Македония няма да повлияят пряко на състоянието на медиите в региона. 
						„Журналистите в региона са в почти еднакво положение спрямо властите. Ако ЕС оказва натиск да бъдат изпълнени някои изисквания, това ще стане“, каза Момировски. 
					
				
			
					 
					
 
 

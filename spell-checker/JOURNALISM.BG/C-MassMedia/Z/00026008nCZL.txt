НАТО покани Албания и Хърватия да се присъединят към Алианса и заяви, че Македония трябва да почака
					03/04/2008
					 
						БУКУРЕЩ, Румъния – Държавите, членки на НАТО, които се срещнаха в четвъртък (3 април) в Букурещ, поканиха Хърватия и Албания да се присъединят към Алианса, но заявиха, че другата кандидатка, Македония, трябва да изчака, докато бъде решен отдавнашния спор за името й с Гърция. Атина твърди, че сегашното име на нейната съседка предполага териториални претенции към нейната северна провинция Македония. "Това е голямо разочарование," каза преговарящият от името на македонското правителство Никола Димитров. "Това решение противоречи на ценностите, върху които се гради НАТО. То работи срещу стабилността на Балканите." След това делегацията от Скопие напусна срещата на високо равнище.
						От своя страна хърватският президент Стипе Месич и премиерът Иво Санадер благодариха на членовете на НАТО за оказаната на тяхната държава подкрепа. Те подчертаха, че доверието към Хърватия и Албания ще послужи като окуражително послание за другите страни от региона, които имат желание да се присъединят към НАТО.
						Албанският президент Бамир Топи определи поканата като "най-важното решение в историята на албанския народ", а премиерът Сали Бериша каза, че решението на НАТО "бележи началото на ера на сигурна свобода и сигурно бъдеще". (Макфакс, МИА, ХРТ, Би Би Си, Си Ен Ен, АП, BalkanInsight - 03/04/08)

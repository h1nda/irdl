Софтуерен проблем стана причина хиляди македонци да не получат заплатите си
					24/02/2009
					Македонските работници и работодатели негодуваха, след като нескопосано въведена софтуерна система стана причина много работници да се окажат без заплати за януари.
					От Марина Стояновска за Southeast European Times от Скопие -- 24/02/09
 
					 
						
Много македонци останаха без заплати заради техническия проблем. [Гети Имиджис]
						Гняв и объркване се надигнаха в Македония този месец, след като нескопосаното въвеждане на софтуерната програма "Служба "Държавни приходи" (СДП) за системата на „брутна заплата” остави хиляди хора без заплати за целия януари. Между тях бяха и двамата водещи кандидати за президент. 
						Според всекидневника Георги Иванов и Любомир Фръчковски, кандидати съответно на управляващата ВМРО-ДПМНЕ и на опозиционната Социалдемократическа партия, не били получили заплатите си за декември и януари в началото на февруари. И двамата са преподаватели по право в Скопския университет. 
						Освен ежедневните си разходи, македонците имат да изплащат дългове и са се опасявали от начисляване на лихви, останали без никакви пари в джоба си. Медиите изчислиха, че около 600 000 жители са дължали средно по 1 800 евро на банките през ноември 2008 г. и че ситуацията ги е оставила уязвими за глоби поради закъснели плащания.
						Към средата на февруари ситуацията горе-долу се изчисти, макар че далеч не е идеална. От 15 февруари системата СДП предаде, че от приблизително 60 000 регистрирани работодатели в страната 42 060 са платили осигуровките и заплатите на работниците си. 
						Правителството въведе новата система в опит за повишаване на прозрачността, смятайки, че тя ще застави работодателите да плащат задължителните пенсионни вноски и здравните осигуровки на работниците си, тъй като онези, които не го направят и не платят заплатите до 15-о число на месеца, бяха заплашени от глоби до 2 000 евро и дори от закриване на дейността им от СДП. 
						Предвид хаотичния старт на системата правителството не изпълни заплахите си и наложи сравнително ниски глоби на около 5 000 фирми, които не успяха да представят дори приблизителни оценки на задълженията си до 15 февруари. 
						Навред се сипеха обвинения. Финансовото министерство хвърли вината върху работодателите за късното подаване на предварителните ведомости за заплатите за януари. Много фирми също не успяха да проверят навреме съвместимостта на своя счетоводен софтуер с този на СДП.
						От друга страна, разгневени директори настояваха, че тромавият софтуер на СДП блокирал целите ведомости на фирмата, ако липсвала информация дори за една заплата на служител. 
						Неуспял вот на недоверие в парламента на 11 февруари посочи провала със заплатите като едно от основанията си, а най-големият национален синдикат настоя за оставката на финансовия министър Трайко Славески. 
						Правителството обаче защитава въвеждането на новата технология. Вицепремиерът Зоран Ставрески определи системата като „стойностна, устойчива и прозрачна”, твърдейки, че „почти всички европейски страни” вече разполагат с нея. Ставрески заяви, че правителството ще изглажда дефектите й в хода на работа.

Трибуналът на ООН отново отхвърли молбата на Бошковски за освобождаване
		12/07/2006
		Молбата на бившия македонски министър на вътрешните работи Любе Бошковски за освобождаване под гаранция бе отхвърлена за втори път от Трибунала в Хага. 
		От Марина Стояновска за Southeast European Times от Скопие --12/07/06
 
		 
			
Бившият македонски министър на вътрешните работи Любе Бошковски. [Гети Имиджис]
			Адвокатите на Любе Бошковски казаха, че молбата на бившия македонски министър на вътрешните работи за освобождаване под гаранция отново е била отхвърлена по същите причини, както и преди -- недостатъчни гаранции, че обвиняемият ще се яви в съда при започването на процеса, и че е възможно той да окаже натиск върху свидетели. 
			"Основната причина за отхвърлянето на молбата бе частичната гаранция от страна на хърватското правителство, която не може да се нарече гаранция," каза адвокатът Драган Годжо. Загреб представи гаранция за освобождаването на Бошковски с условието той да остане на македонска територия. 
			Бившият министър, който има двойно хърватско и македонско гражданство, бе задържан в Шевенинген през март 2005 г. заедно със служителя на службите за сигурност Йохан Тарчуловски. Те са единствените македонци, обвинени във военни престъпления. 
			По силата на общия обвинителен акт всеки от тях е обвинен по три пункта в нарушения на законите и обичаите за водене на война във връзка с нападението през август 2001 г. над село Люботен по време на междуетническия конфликт в Македония. 
			Конкретните обвинения включват убийства, побои и палежи, за които се твърди, че са извършени от полицейска част под командването на Тарчуловски. Като вътрешен министър Бошковски е имал власт над полицията и е знаел за инцидентите в Люботен, но не е предотвратил престъпленията, не е предприел необходимите разследвания и не е наказал извършителите, твърди обвинението. 
			Докато бе вътрешен министър, Бошковски си изгради имидж на "хардлайнер", като лично е командвал военизиран отряд при повишаването на напрежението между властите и етническите албански бунтовници.
			Бошковски избяга в Хърватия през 2004 г. и по-късно бе арестуван в Пула. Той бе екстрадиран в Хага на 24 март 2005 г., осем дни след Тарчуловски. 
			Миналата година съдът се позова на бягството му като една от причините да не разреши освобождаването му под гаранция. Според Трибунала македонското правителство не е успяло да гарантира оставането му в страната.

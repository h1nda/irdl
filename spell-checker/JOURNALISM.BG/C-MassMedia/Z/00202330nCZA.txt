Ново изискване за енергийна ефективност бе посрещнато хладно от собствениците на имоти
					07/02/2012
					Ново изискване на икономическото министерство получи хладен отклик от собствениците.
					От Мария Паравантес за Southeast European Times от Атина -- 07/02/12 
 
					 
						
Министерството заяви, че извършването на ремонти и повишаването на енергийната ефективност ще увеличи стойността на имотите. [Ройтерс]
						Нарича се Сертификат за енергийна ефективност и издаването му е изискване към всеки собственик, възнамеряващ да продаде или отдава имота си под наем. Повечето собственици го разглеждат като поредната от серията ограничителни мерки за гърците напоследък. 
						Потенциалните наематели и купувачи обаче са на много различно мнение относно мярката, която има за цел да хармонизира вътрешната политика с една директива на ЕС, с чието прилагане Гърция изостава. България изглежда я е приложила през 2004 г., а Кипър през 2006 г. 
						"Това решение е добре дошло," каза за SETimes Ангелос Скиадас, председател на гръцката асоциация за защита на наемателите. "Тя най-после позволява наемателите да преговарят за цената на наема в зависимост от класификацията за енергийна ефективност." 
						Собствениците на имоти ще трябва да наемат сертифициран енергиен инспектор, който да оцени енергийната ефективност на имота, да класифицира имота в една от девет категории и ако е необходимо, да даде предписания за областите, нуждаещи се от подобрение. Хонорарът е 1-2,5 евро на кв. м, с минимална такса от 200 евро. 
						Според министерството на околната среда досега са издадени около 60 000 сертификата. От тях 40 000 са групирани в категорията на най-ниската енергийна ефективност (Н). Само 600 къщи са регистрирани в категория В, минималното изискване за ново строителство. 
						Скиадас посочва, че когато някой смята да наеме помещение, рядко може да види скритите проблеми, като течове, лоша изолация, влага или неефективно уплътнение на прозорците. Със сертификата обаче всеки потенциален наемател ще има възможност да преговаря за цената в зависимост от категорията. 
						"Мисля, че идеята е добра, стига да се прилага," каза 30-годишният Джон К. за SETimes. Като студент в колеж той е наел едностаен апартамент в центъра на Атина, но твърди, че той няма никаква изолация. "Прозорците на балкона са много стари и навсякъде има течение. И, разбира се, в банята има теч. Ако знаех това по-рано, щях да поискам по-нисък наем," казва той. 
						Собствениците на имоти не са очаровани от идеята да плащат от собствения си джоб за ремонт или подобряване на своите имоти, за да получат зелена светлина за отдаване под наем или продажба. 
						"Нелепо е," каза за SETimes Стратос Парадиас, адвокат и председател на Гръцката федерция на собствениците на имоти. 
						"Тази мярка не може да се наложи. Нещо повече, тя е неефективна и идва в най-лошия момент, в разгара на икономическата криза. Тя е променила много малко неща в чужбина, където вече се прилага от четири или пет години," добави той. 
						Парадиас, който е и председател на брюкселския Международен съюз на собствениците на имоти, се оплаква от свързаната с мярката бюрокрация и казва, че една група от собственици ще понесат най-тежкия удар. "Какво се очаква да правят старците? Хората, които се издържат от тези имоти," казва той 
						"Отдавам под наем два малки апартамента и едва свързвам двата края. Сега искат да плащаме и за ремонти! Ако имахме пари да го направим, вече щяхме да сме го направили," каза 67-годишният пенсионер Димитрис Цацопулос за SETimes. 
						Въпреки реакциите обаче министерството е пристъпило към налагане на своята енергоспестяваща програма. 
						"Сертификатът предлага добавена стойност за отделните имоти и пазара на недвижими имоти като цяло," каза за SETimes Маргарита Каравасили, специален секретар на Инспектората по околна среда и енергия към министерството. 
						"Гарантирането на това, всички сгради да имат "идентичност за енергийна ефективност", ни дава ясна представа за консумацията на енергия и ще ни помогне да постигнем целта си за намаляване на разходите на домакинствата за отопление и охлаждане и на ненужното разхищаване," добавя тя. 
						Някои сгради са освободени от изискването, в т.ч. църкви, сгради с изключително архитектурно или историческо значение, временни конструкции, промишлени сгради и лаборатории.

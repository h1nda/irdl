Справедлива ли беше присъдата срещу Готовина?
					22/04/2011
					Емоциите в Хърватия се разгарят, след като МТБЮ произнесе присъдите си.
					От Наташа Радич за Southeast European Times от Загреб – 22/04/11
 
					 
						
Много хървати смятат Анте Готовина за национален герой. [Петър Кос/SETimes]
						Международната общност ги смята за престъпници, но за много хървати те са национални герои. На 15 април Международният трибунал за бивша Югославия обяви бившите генерали Анте Готовина и Младен Маркач за виновни в престъпления срещу човечеството и нарушения на законите и обичаите за водене на война. 
						Много хървати бяха разгневени от присъдата, която те смятат за съдебна грешка, и излязоха по улиците в знак на протест. Бившият министър на правосъдието Весна Скаре Озболт изразява разочарованието си в своя блог. 
						„След пет години кръвопролития и агресия, след пет години, през които сръбската агресия доведе до принудителното отцепване на Източна и Южна Хърватия, след като Туджман обяви обща амнистия за бунтовниците сърби, след като стотици пъти ме изпращаше да преговарям с тях и стотици пъти чувах „не"..., сега се казва, че е имало съвместно престъпно начинание с цел етническо прочистване на сръбското население", тъжно пише Скаре Озболт. 
						„Аз съм тъжен и разочарован", пише Funky Business. „Лично аз вярвам, че генералът е невинен, и това решение означава, че политиката е спечелила срещу правосъдието." 
						Някои обаче са на друго мнение, като твърдят, че хърватите допускат да бъдат заслепени от собствения си национализъм. 
						„Тъжен съм, защото живея в страна, където все още управляват всезнайковци; тъжен съм, защото виждам, че моят народ няма смелостта да погледне истината в очите", пише Brod u boci. „Тъжен съм, защото днес ние, хърватите, нямаме смелостта да преживеем катарзис и да направим историческа крачка напред в нашия начин на мислене, която ще отвори пътя към бъдещето." 
						Междувременно сръбските блогери настояват, че Готовина не заслужава някакво специално изключение от международното право. „Готовина не беше съден заради военната част от операцията, а за незачитането и жестокостта към цивилното население", пише Sale в Б92, като отхвърля довода, че действията на генерала са били оправдани от стратегическа гледна точка. 
						„Хърватия упорито отказва да приеме греховете на собственото си минало", твърди Слободан Йованович, анализатор от уебсайта "Нова сръбска политическа мисъл". „Вместо това тя е напълно убедена, че само тя е била добрата страна по време на „Отечествената война", в която сърбите са били единствените агресори и „лошите", които заслужават презрение за техните престъпления." 
						
Кореспондентът на SETimes Бояна Милованович участва в написването на тази статия.

ЕС и ООН настояват лидерите на Косово да се явят на разговорите във Виена
10/10/2003
 
ПРИЩИНА, Косово, Сърбия и Черна гора -- Ръководителят на ЮНМИК Хари Холкери заяви, че изтича времето за решение на косовските лидери относно изпращането на делегация за първия кръг от преките преговори със Сърбия и Черна гора на 14 октомври във Виена. Все пак вратата остава отворена, каза той пред репортери в четвъртък (9 октомври), след като етническите албански партии в парламента отказаха да гласуват мандат на местните лидери за участие в преговорите. Парламентът има възможност да преразгледа решението си до края на седмицата.
В Брюксел върховният представител на ЕС по въпросите на външната политика Хавиер Солана предупреди, че ще има "сериозни последици" за отношенията на Косово с ЕС, ако етническото албанско мнозинство не изпрати делегация във Виена. (АФП, Б92, Сръбско радио, Би Би Си - 09/10/03)

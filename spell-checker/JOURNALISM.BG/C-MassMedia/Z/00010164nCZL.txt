Албания бе призована да се справи с контрабандистите на автомобили
16/03/2004
Според търговците на автомобили в Албания контрабандата на автомобили е бизнес, който нанася сериозни щети на техния бизнес. Те призовават за по-стриктен контрол.
От Арди Пулай за Southeast European Times в Тирана - 16/03/04
 
 
Албанската полиция конфискува Мерцедес от нелегален пазар на коли в Тирана [АФП]
Представителства за продажба на автомобили в Албания осъдиха разпространението на контрабандата с автомобили, заявявайки, че това представлява сериозна заплаха за техния бизнес и доходи. Според Басри Рука, президент на Асоциацията на законните дилъри на автомобили, "масовата контрабанда на автомобили" вреди на автомобилните компании, които оперират на албанския пазар.
Албанските компании с ексклузивни права на продажба, предоставени им от производителите на чуждестранни автомобили, призоваха властите да положат повече усилия за неутрализиране на проблема. Освен това те настояват за по-строг контрол върху вноса на автомобили.
Правилата, утвърдени в целия свят, трябва да бъдат прилагани и в Албания, казва Рука. "Този процес означава, че всяка внесена кола трябва да се контролира, за да се проверява дали е внесена в съответствие с албанското данъчно законодателство," посочва той.
Според съществуващите разпоредби властите не бива да издават регистрационни номера на внесени коли, докато документите не са изпратени на компаниите, които държат правата на разпространение на чуждестранни автомобили в страната. Компаниите, които представляват производителите на чуждестранни автомобили, ще удостоверяват след това документите.
Ако тези процедури се спазват, това ще помогне при преценката дали даден регистрационен номер е бил законно издаден за съответния автомобил, счита Рука.
Албанските власти обещаха "нулева толерантност" в борбата срещу незаконната търговия и контрабандата с автомобили. Полицията съобщи, че е конфискувала 121 контрабандно внесени автомобили през януари по време на мащабна операция.
Доклад, подготвен от Европол, констатира, че престъпленията, свързани с автомобили, в рамките на ЕС запазват честотата си, но предупреди, че тя може да се увеличи, ако трансграничното движение между държавите-кандидатки и държавите-членки се облекчи предвид предстоящото разширение на Съюза. Много от страните-кандидатки са важни дестинации или транзитни държави за много от откраднатите в ЕС автомобили, се казва в доклада.
"Германия се цитира често пъти като важен източник на откраднати МПС, докато северните страни, балтийските държави и Полша се разглеждат като важни транзитни държави. Русия, Централна Европа, Албания, Норвегия и Африка се посочват сред основните дестинации," се изтъква в доклада.

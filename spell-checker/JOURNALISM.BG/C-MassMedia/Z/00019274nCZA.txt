Турция планира сериозни мерки срещу кюрдските бунтовници
					17/07/2006
					Очаква се в понеделник турското правителство да вземе решение за засилване на борбата с кюрдските бунтовници в отговор на две смъртоносни нападения срещу силите за сигурност.
					(Дойче Веле - 17/07/06; AФП, AП, Ройтерс, ДПA, Заман - 16/07/06)
 
					 
						
ПКК се смята за терористична организация от Турция, ЕС и Съединените щати. [Гети Имиджис]
						Турският премиер Реджеп Тайип Ердоган каза в неделя (16 юли), че Анкара обмисля по-сериозни мерки срещу кюрдските бунтовници след двата нови инцидента, при които бяха убити 13 служители на службите за сигурност в страната. 
						Седем турски войници и един селски пазач бяха убити при сблъсък с членове на поставената извън закона Кюрдска работническа партия (ПКК) близо до град Ерух в югоизточната провинция Шиирт късно в събота. При друг инцидент в четвъртък, за който също бе обвинена ПКК, загинаха петима войници, а четирима бяха ранени, когато автомобилът им попаднал на мина по селски път в провинция Битлис. 
						"Тази терористична организация ПКК безмилостно продължава своите атаки," е казал Ердоган, цитиран от "Ройтерс", в предавана по телевизията реч по време на посещението си в източния град Агръ в неделя. "Досега се опитвахме да бъдем търпеливи и да решим проблема по демократичен начин. Но те отново убиха осем наши деца. Това вече не може да се понася." 
						В изказването си преди заседание по въпросите на сигурността, последвано от заседание на правителството в понеделник, премиерът заяви, че ще се вземат "важни решения", но не даде подробности. "Никога няма да бъдем обезкуражени в борбата си срещу тероризма," подчерта Ердоган. "Ще продължим тази борба до самия й край." 
						С цел да установи кюрдско самоуправление в югоизточната част на Турция, ПКК води 15-годишен въоръжен конфликт срещу правителствените сили, в който са загинали около 37000 души. След залавянето на лидера й, Абдула Йоджалан, партията обяви едностранно примирие през 1999 г., но после го отмени през юни 2004 г. и възобнови нападенията си.
						Насилието ескалира през последните месеци, след като през април още 40000 турски войници бяха разположени по границата с Ирак. Турските военни смятат, че около 5000 кюрдски бунтовници са намерили убежище в Северен Ирак, откъдето навлизат в Турция. 
						Според АФП най-малко 85 кюрдски бунтовници и 50 служители на турските сили за сигурност са били убити тази година в Югоизточна Турция. Близо десет души са загинали и още около 140 са били ранени при различни бомбени атентати, за които кюрдските бунтовници са поели отговорност. 
						ПКК се смята за терористична организация от Турция, ЕС и Съединените щати. 
						След двата последни инцидента турският Висш съвет за борба с тероризма, който включва високопоставени представители на армията, цивилната власт, полицията и разузнаването, заседава в неделя, за да обсъди възможни нови мерки срещу кюрдските бунтовници. 
						Външният министър Абдула Гюл бе председател на извънредното заседание, на което присъстваха и министрите на вътрешните работи и правосъдието, Абдулкадир Аксу и Джемил Чичек. След нападението в събота вечерта срещу силите за сигурност близо до град Ерух рано в неделя в региона бяха изпратени бойни хеликоптери, за да бомбардират предполагаеми скривалища на ПКК, а командоси преследваха бунтовниците по суша. Частната новинарска агенция "Доган" съобщи, че танкове и бронетранспортьори също са били изпратени в района.

В БиХ е открит Център за обучение на участници в мироопазващи операции 
					21/04/2005
					Нов Център за обучение на участници в мироопазващи операции бе открит този месец в базата "Бутмир" край Сараево. Това е първата международна институция в Босна и Херцеговина, свързана с отбраната, в която представители на въоръжените сили на страната работят рамо до рамо със свои колеги от партньорските държави.
					От Антонио Пърленда за Southeast European Times от Сараево – 21/04/05
 
					 
						
Армейски офицер от БиХ пред ЦОУМОО. [Антонио Пърленда]
						С помощта на Обединеното кралство и 11 страни донори на 14 април Босна и Херцеговина (БиХ) официално откри международния Център за обучение на участници в мироопазващи операции (ЦОУМОО) в базата "Бутмир" край Сараево. 
						Центърът, ръководен от бригадния генерал от датската армия Хенинг Брьохман-Ларсен, ще предоставя първокласно обучение на офицери от БиХ и от други страни за участие в мироопазващи операции. Целта на центъра е да изгради у бъдещите военачалници лидерски умения и боен дух на базата на международно приетата доктрина за мироопазващите операции. 
						Първият курс бе проведен между 7 февруари и 1 април и в него участваха 32-ма офицери от БиХ и шестима офицери от партньорски държави. 
						"Това е първата международна институция в БиХ, свързана с отбраната, в която представители на въоръжените сили на БиХ работят рамо до рамо със свои колеги от партньорските държави," каза министърът на отбраната на БиХ Никола Радованович на церемонията по откриване на центъра. "Обучението, което предлага ЦОУМОО, ни позволява да подобрим и количествено, и качествено приноса на БиХ за международния мир и стабилност, което е една от трите основни мисии на въоръжените сили." 
						Наскоро БиХ изпрати своята 5-а смяна от девет военни наблюдатели в мироопазващата операция на ООН в Етиопия и Еритрея и петима военни наблюдатели от 3-а смяна към мисията на ООН в Демократична република Конго, като подготвя и подразделение за ликвидиране на взривни бойни средства, което ще бъде изпратено в Ирак. 
						"Тези дейности показват, че БиХ все повече поема своите отговорности като член на международната общност," каза Радованович. 
						ЦОУМОО ще организира годишно по три осемседмични курса за обучение за лейтенанти, капитани и някои по-млади майори. Във всеки курс ще участват до 40 курсиста, от които около 25 % ще бъдат от чужди държави. Основният курс е озаглавен "Курс за участници в мироопазващи операции (МОО)". Ще бъдат разработени и други курсове, като например специализирани семинари за старши офицери и нови курсове и семинари за въоръжените сили на БиХ или други организации от сектора на сигурността в БиХ. Ръководният персонал е от партньорските държави, а петима армейски офицери са от БиХ. 
						"Искаме да видим как този център се превръща в център за обучение по мироопазващи операции и на офицери от съседните страни," каза Брьохман-Ларсен. "В този смисъл съм много доволен, че Словения, Хърватия, Сърбия и Черна гора, Албания и Македония приеха поканата да изпратят млади офицери, които да се обучават по МОО тук." 
						Очакваните разходи за изграждането на ЦОУМОО са 3 млн. евро. Обединеното кралство ръководи проекта, като донорска подкрепа предоставят Дания, Финландия, Франция, Унгария, Холандия, Норвегия, Полша, Швеция, Швейцария, Турция и Съединените щати. За няколко години въоръжените сили на БиХ постепенно ще поемат водеща роля в ръководството на ЦОУМОО.

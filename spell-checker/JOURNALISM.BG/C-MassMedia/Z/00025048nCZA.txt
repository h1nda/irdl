БиХ дари на Франция самолет реликва
					07/01/2008
					Група френски любители на авиацията допринесоха за началото на процеса, довел до даряването на оригинален самолет C-47 “Дакота” от БиХ на Франция, където ще бъдат възстановени оригиналните му американски военни цветове и той ще бъде изложен в мемориал, посветен на десанта в Нормандия. 
					От Антонио Пърленда за Southeast European Times от Сараево – 07/01/08
 
					 
						
Оригиналните цветове на C-47 “Дакота” на американските военновъздушни сили от Втората световна война ще бъдат възстановени. [Антонио Пърленда]
						Легендарен военнотранспортен самолет C-47 “Дакота”, участвал в десанта в Нормандия през Втората световна война, е в процес на реставрация след даряването му от Босна и Херцеговина (БиХ) на Франция. 
						След среща в Париж с френския президент Никола Саркози в края на миналата година председателят на председателството на БиХ Желко Комшич посети Музея на Втората световна война в Мервил, Нормандия, който ще стане постоянен дом на самолета. 
						Миналия месец самолетът “Дакота” бе натоварен на части на три ремаркета, които на 5 декември пристигнаха в хангар в Карпике. Реставрацията ще отнеме шест месеца и хиляди часове работа на екипа от любители на авиацията. 
						"За нас този самолет е стар ветеран от десанта през 1944 г. и ние наистина се опасявахме, че той може да попадне в купчина скрап. Никога обаче няма да забравим, че той е бил в БиХ през всичките тези години," каза Беатрис Гийом, член на екипа. 
						Самолетът е построен в завода на “Дъглас” в Лонг Бийч, Калифорния, през януари 1944 г. Той става част от 9-и Корпус на тактическата авиация на ВВС на САЩ и участва в офанзивата на съюзниците, по-специално в парашутния десант в Нормандия през юни 1944 г. и в Арнем, Холандия, по-късно през септември. 
						Няколко пъти попада под вражески огън; най-малко веднъж самолетът и екипажът му почти загиват. 
						В края на войната е продаден на чехословашка авиокомпания, където е преоборудван за граждански цели и става гордостта на флота. Закупен отново от френските въздушни сили през 1960 г., самолетът е препродаден през 1973 г. на югославските въздушни сили – неговия последен оператор. 
						След като самолетът приключва летателната си служба, той е изложен във военната база "Райловац" край Сараево. Френски любители на авиацията научават за съществуването му след конфликта през 90-те години в БиХ. 
						Със съдействието на френските власти те получават одобрението на председателството на БиХ да пренесат самолета във Франция, за да бъде реставриран. След като това бъде направено, самолетът ще бъде транспортиран 25 км до Мервил. Крилата, корпусът и двигателите ще бъдат монтирани на площадката на мемориала през май, за да бъде всичко готово за церемониите в памет на десанта в началото на юни.

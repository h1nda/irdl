Позицията на Холандия по отношение на Сърбия остава непроменена
					31/05/2009
					 
						ХАГА, Холандия -- Споразумението за стабилизация и асоцииране на Сърбия с ЕС ще остане замразено, докато Трибуналът на ООН за военни престъпления прецени, че сътрудничеството на Белград е пълно, каза пред репортери официален представител на холандското Външно министерство. "Това, което има най-голямо значение, е какво ще каже главният прокурор на МНТБЮ Серж Брамерц в доклада си до Съвета за сигурност на ООН", съобщават медиите в петък (29 май), цитирайки говорителя на министерството Барт Рийс.
						Рийс каза, че Холандия ще се консултира с представителите на ООН, но не е готова да прекрати възраженията си срещу размразяването на ССА, докато не бъде постигнато пълно сътрудничество. "Най-доброто доказателство за това ще бъде арестуването на [Ратко] Младич," каза той.
						По-рано високопоставен служител на Държавния департаменнт на САЩ заяви пред група сръбски журналисти, че Белград изпълнява задълженията си, но все още предстои да бъде арестуван Младич, един от архитектите на клането в Сребреница през юли 1995 г. "Това е нещо, което Сърбия трябва да направи сама, но ние ще предложим на Белград всякаква помощ," заяви Стюарт Джоунс, заместник-помощник държавен секретар на САЩ, цитиран от медиите. Държавният секретар Хилъри Клинтън се очаква да направи официално изявление в понеделник. (Б92, Бета, Taнюг, Глас Сърбие, ПОП ТВ, Maкфакс, AФП - 29/05/09)

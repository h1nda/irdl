Спорът за името на Македония не е решаващ фактор за кандидатурата на страната за членство в НАТО
					27/11/2007
					Перспективите за членство на Македония в НАТО зависят от реформите, а не от спора за името със съседна Гърция, заяви в понеделник пред депутати председателят на Парламентарната асамблея на НАТО Жозе Лело.
					От Марина Стояновска за Southeast European Times от Скопие - 27/11/07
 
					 
						
Президентът Бранко Цървенковски предложи да бъде обявен мораториум в парламента върху всякакви законопроекти, които не спомагат за изпълнение на изискванията за присъединяване към НАТО и ЕС. [Гети Имиджис]
						Македония трябва да покаже, че може да реши своите вътрешни спорове по един демократичен начин, каза в понеделник (26 ноември) председателят на Парламентарната асамблея на НАТО Жозе Лело. Той също така отхвърли предположенията, че спорът за името със съседна Гърция е пречка пред кандидатурата на Македония за членство в НАТО. 
						"Така нареченият въпрос за името не е проблем на НАТО. Това е двустранен въпрос, който се обсъжда от двете страни под патронажа на ООН. Доколкото ми е известно обаче, името никога не е било представяно като блокиращ елемент за членството в НАТО," заяви Лело пред македонския парламент по време на посещение в Скопие. 
						Истинското предизвикателство пред Македония, каза Лело, е да приеме необходимата законова рамка и да прокара изискваните реформи. 
						Върховенството на закона, защитата на правата на малцинствата и борбата с корупцията са основните фактори за кандидатурата на страна за присъединяване, каза той. 
						Македония – заедно с другите държави, членки на “Адриатическата харта”, Албания и Хърватия – се надява да получи покана за присъединяване към Алианса на срещата на високо равнище в Букурещ догодина. Представители на НАТО обаче твърдят, че все още не са определили кои държави ще получат покани за членство. 
						Помощник генералният секретар на НАТО Мартин Ердман бе на посещение в Македония по-рано този месец, за да извърши оценка на изпълнението на Годишната национална програма за членство в НАТО. Това е деветата такава оценка и вероятно най-важната. Докладът, който екипът на Ердман ще представи през януари, може да даде ясен сигнал за шансовете за страната в Букурещ. 
						Преди да се вземе решение, НАТО ще следи отблизо устойчивостта на процеса на реформи, наличието на достатъчен диалог между политическите партии и осигуряването на дългосрочна политическа стабилност, каза Ердман по време на посещението си. 
						Националният координатор на Македония за НАТО Никола Димитров заяви, че това, че Алиансът не е взел решение за поканите за членство, е “добър сигнал за нас”. "През следващия период ще трябва да удвоим усилията си в реформите, за да постигнем напредък преди срещата на върха," каза той. 
						Президентът Бранко Цървенковски каза, че надеждите на Македония зависят от самата страна. "От нас се изисква да изпълним задачата си. От нас се изисква да попълним състава на Съдебния съвет, да приемем закона за прокуратурата и да приложим закона за полицията," каза Цървенковски. 
						Той предложи в парламента да бъде обявен мораториум върху всички закони, които не са свързани с изпълнението на изискванията за присъединяване към НАТО и ЕС.

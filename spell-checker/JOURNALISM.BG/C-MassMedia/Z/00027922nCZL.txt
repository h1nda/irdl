Румънският сенат реши да компенсира пострадалите от преследване на етническа основа
					01/10/2008
					 
						БУКУРЕЩ, Румъния -- Във вторник (30 септември) Сенатът прие закон за отпускане на компенсации за лицата, преследвани на етническа основа. Според закона всички, които са пострадали от преследвания на етническа основа, ще имат право на обезщетение, независимо дали са живели в Румъния или на румънска територия, временно окупирана от други държави по време на експулсирането или депортирането им. Законът обхваща лицата, които са били депортирани или изселени на други места, които са били депортирани в гета или концентрационни лагери в чужбина, които са загубили свободата си в затвори или концентрационни лагери или които са били принудени да потърсят убежище поради преследване. Законопроектът очаква обсъждане в Долната камара на парламента. (Медиафакс, Агерпрес, Зиаре - 30/09/08)

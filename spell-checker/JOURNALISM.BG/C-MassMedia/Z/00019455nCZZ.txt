Дипломатически дневник: Американският пратеник Уизнър посети Белград и Прищина
					01/08/2006
					Американският пратеник за преговорите за статута на Косово, Франк Уизнър, се срещна миналата седмица с официални сръбски представители в Белград, а след това посети и Прищина. Още в дипломатическите новини от седмицата: румънският президент Траян Бъсеску бе на тридневно посещение в Съединените щати; представители на БиХ и ЕС приключиха третия кръг от преговорите по ССА в Сараево. 
					 
						
Американският пратеник за преговорите за статута на Косово, Франк Уизнър (вдясно), се срещна със сръбския президент Борис Тадич в Белград. [Гети Имиджис]
						Американският пратеник за преговорите за статута на Косово Франк Уизнър бе в Белград на 25 юли за срещи със сръбския президент Борис Тадич, премиера Воислав Кощуница и външния министър Вук Драшкович. Той даде висока оценка на откриването на директни преговори за статута във Виена, но заяви, че процесът трябва да стане по-интензивен. "Нужен е по-конструктувен подход, за да се осигури мир и демокрация, както и защита на правата на косовските граждани," каза той. След това Уизнър отпътува за Прищина, където се срещна с президента Фатмир Сейдиу.
						*** 
						
Хърватският президент Стипе Месич се срещна с колегите си от Черна гора и Словения, Филип Вуянович и Янез Дърновшек, в Бриюни в събота (29 юли). Те обсъдиха тристранното сътрудничество и процеса на евроинтеграция в региона. 
						*** 
						
Румънският президент Траян Бъсеску бе на посещение в Съединените щати от четвъртък (27 юли) до събота. Той се срещна с американския си колега Джордж Буш и с други официални лица. В центъра на дискусиите бяха двустранното военно сътрудничество, обстановката в Близкия Изток и искането на Букурещ за облекчаване на визовия режим на САЩ за румънски граждани. 
						*** 
						Третият кръг от техническите преговори по Споразумението за стабилизация и асоцииране между Босна и Херцеговина и ЕС завърши в петък (28 юли) в Сараево. Главният преговарящ от екипа на Европейската комисия Дирк Ланге заяви, че основна тема са били проблемите, свързани с митническата политика и търговията.
						*** 
						
Турският началник на ГЩ Хилми Йозкок и гръцкият му колега адмирал Панайотис Хинофотис обсъдиха въвеждането на мерки за изграждане на доверие между двете страни в четвъртък (27 юли), по време на втория ден от посещението на Хинофотис в Анкара. 
						*** 
						
Сръбският премиер Воислав Кощуница и колегата му от Република Сръбска (РС) Милорад Додик се срещнаха в петък (28 юли) в граничния град Рача. Кощуница обяви плановете на Сърбия да подпише ново споразумение за сътрудничество с РС. 
						*** 
						Словенският външен министър Димитрий Рупел бе на официално посещение в Белград в сряда (26 юли). Той предлага лидерите от Централна и Източна Европа да проведат регионална среща на върха по въпроса за статута на Косово. Всяко бъдещо решение трябва да се съгласува, а не да бъде налагано, каза Рупел.
						
(Различни източници – 25/07/06 – 01/08/06)

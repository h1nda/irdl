Бот: "Холандия очаква от Албания да изпълни критериите за интеграция с ЕС" 
					23/02/2006
					 
						ТИРАНА, Албания -- По време на посещението си в сряда (22 февруари) холандският външен министър Бернард Бот подчерта, че страната му очаква от Тирана да изпълни условията, посочени в подписаното неотдавна Споразумение за стабилизация и асоцииране (ССА) с ЕС. След като се срещна с албанския президент Алфред Мойсиу, Бот приветства подписването на ССА, като каза, че Съюзът е изпълнил обещанията си и сега е ред на Албания да осъществи необходимите реформи. Реформите включват засилване на борбата с корупцията и организираната престъпност, преструктуриране на съдебната система и гарантиране на свободата на словото.
						Също в сряда управляващата Демократическа партия успя да отхвърли предложението на опозиционната Социалистическа партия за вот на недоверие срещу председателя на парламента Жозефина Топали заради обвинения в процедурни нарушения. Много от депутатите от опозицията в крайна сметка бойкотираха гласуването, тъй като исканото от тях тайно гласуване не бе прието. 
						Също в сряда председателят на Централната избирателна комисия Илириан Целибаши отново предупреди за последиците от закъснението с избирателните реформи. Въпреки обещанията, дадени на международната общност, парламентарната комисия, която отговаря за реформите, още не е започнала работа. (Албейниън нюз, Фокус - 23/02/06; Уеб сайт на албанския президент - 22/02/06)

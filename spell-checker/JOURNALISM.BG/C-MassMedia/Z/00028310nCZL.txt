Косовският премиер Тачи обвини съдебната система за организираната престъпност и корупцията
					07/11/2008
					 
						ПРИЩИНА, Косово -- Премиерът Хашим Тачи определи в четвъртък (6 ноември) като верен новия доклада за напредъка на Косово на Европейската комисия (ЕК). В него се критикуват институциите за неспособността им да се борят с организираната престъпност и корупцията. Тачи заяви, че лично той е изразил тези опасения по-рано през годината и че вини за това съдебната система. Правителството заяви, че ще започне да разработва серия от стратегии: едната за борба с организираната престъпност, другата за борба с тероризма и третата за борба с наркотрафика, заедно с необходимите планове за действие. Опозиционната партия Алианс за бъдещето на Косово (АБК) също се изказа по въпроса в четвъртък, заявявайки, че докладът на ЕК дава ясна картина на сегашната ситуация в Косово. АБК призова държавните институции да вземат на сериозно констатациите.
						Други новини -- Американската търговска камара в Косово публикува разследващ доклад за корупцията и бизнеса там. Според документа около 66 % от фирмите признават, че са били принуждавани да плащат подкупи на служители и държавни чиновници, за да могат да развиват дейността си. Посочените като най-проблемни институции са енергийната компания КЕК, различни правителствени агенции – включително митниците и данъчната администрация – и съдилищата. (Коха Диторе, Косова Сот, Експрес, Зери, Лайм, Телеграфи - 07/11/08; Кохавижън, РТК - 06/11/08)

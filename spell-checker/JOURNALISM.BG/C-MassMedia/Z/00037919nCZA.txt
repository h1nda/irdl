Турция и Грузия проучват нова стратегия
					25/03/2011
					Турция е на път да създаде първата в историята си зона за пътувания без паспорти със съседна Грузия.
					От Алакбар Рауфоглу за Southeast European Times - 03/25/11
 
					 
						
Грузинците скоро ще могат да влизат в Турция без паспорти. [Мая Мецхваришвили/SETimes]
						Административен служител информира SETimes, че Турция е направила безпрецедентна стъпка, като е започнала подготовката на стратегия, включваща създаването на зона за пътувания без паспорти с Грузия. 
						„Това ще бъде изключителна промяна за нашия регион”, заяви председателят на Турско-грузинската група за приятелство Джелал Елбай. „Както в ЕС, нашите граждани ще могат да пътуват в двете държави само с документи за самоличност.” 
						Така нареченият проект „Обединен Кавказ” беше обсъден миналия месец от турския външен министър Ахмед Давутоглу и от грузинския президент Михаил Саакашвили в Тбилиси. 
						Оттогава Елбай и екипът му са посетили Тбилиси два пъти, за да продължат работата по стратегията от инициативи на Анкара за интеграция на икономиките на двете държави. 
						„Отваряме вратите помежду си, за да донесем мир, развитие и икономическа мощ на нашия регион”, каза той. 
						Грузия има стари исторически връзки и процъфтяваща търговия с Турция. Нестабилните геополитически отношения между Тбилиси и Русия също са важен фактор, който влиза в сметките. 
						Съгласно стратегията Грузия предлага да обедини съюза между трите южнокавказки страни и Турция. Амбициите на Анкара са в бъдеще да разшири провежданите в Грузия инициативи в целия Кавказки регион. 
						„Турция и Грузия могат да продължат сътрудничеството в региона за създаването на обединение от типа на „мини ЕС”, като включат и други съседни страни, но за тази идея е необходимо време,” заяви за SETimes Синан Оган, председател на базирания в Анкара Турски център за международни отношения и стратегически анализ. „Без да бъде решен конфликтът между Азербайджан и Армения, Кавказкият съюз [няма да има успех].” 
						„Вместо вниманието да се концентрира върху визия, която няма да бъде постигната в обозримо бъдеще, трябва да се вложи повече енергия за уреждане на съществуващите конфликти и развитие на по-продуктивни двустранни отношения в Южен Кавказ”, заяви Януш Бугайски от Центъра за стратегически и международни изследвания. 
						„Въпреки че идеята [за Кавказки съюз] заслужава висока оценка, ще бъде трудно да се обедини регион, обхванат от междудържавни конфликти и сепаратистки борби и обект на намеса от страна на руското правителство, което се стреми да използва регионалните спорове, за да подпомага държавните си амбиции”, каза той за SETimes. 
						„Турция и Грузия се радват на сътрудничество в много области на политиката, сигурността, икономиката, енергетиката, транспорта и културата, като същевременно имат гранична политика, която ще направи паспортите излишни”, посочва Джон Ситилидис, стратег по правителствени въпроси от „Трилоджи Адвайзърс ЛЛС”, Вашингтон. 
						Задълбочаването на сътрудничеството и опростяването на преминаването на границата са много далече от създаването на съюз между държави. „Кавказките държави ще трябва да намерят опора в по-сигурни държавни структури и по-трайни институционални връзки”, добави той. 
						Джон Тирман, изпълнителен директор на Центъра за международни изследвания МИТ, смята, че Турция трябва да се стреми да разработи отворени икономически отношения в Кавказ, но ако се стигне до политически съюз, това ще стане след поне едно десетилетие. 
						„На първо място трябва да се постави нормализирането на дипломатическите отношения, създаването на зони за свободна търговия, както и намирането на решение на неуредените проблеми”, посочи той.

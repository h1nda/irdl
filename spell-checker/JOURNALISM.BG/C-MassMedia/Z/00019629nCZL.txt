Върховният представител призова политиците в БиХ да намалят риториката 
					17/08/2006
					 
						САРАЕВО, Босна и Херцеговина (БиХ) -- Върховният представител в БиХ Кристиан Шварц-Шилинг призова политиците да намалят риториката и вместо това да предприемат стъпки за намаляване на създалото се в последно време напрежение. В интервю, публикувано в "Независне Новине" в четвъртък (17 август), той даде два конкретни примера -- видеозаписа на предполагаеми военни престъпления срещу сърби по време на хърватската Операция "Буря" през 1995 г. и неотдавнашната бомбена експлозия на гроба на военновременния босненски лидер Алия Изетбегович в Сараево. Шварц-Шилинг подчерта, че вместо политически спекулации за вероятните извършители съответните институции -- полицията и съдът -- трябва да разследват случаите, да открият виновниците и да ги накажат. (Независне Новине - 17/08/06)

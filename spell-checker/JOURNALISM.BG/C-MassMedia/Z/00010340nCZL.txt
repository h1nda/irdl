Американското решение за оказване помощ на Сърбия може да се забави
31/03/2004
 
БЕЛГРАД, Сърбия-Черна Гора -- Марк Гросман, помощник- държавен секретар на САЩ по политическите въпроси, заяви във вторник (30 март), че удостоверяването от страна на американската администрация на качеството на сътрудничеството, което Сърбия осигурява по отношение на военните престъпления, може да се отложи. Гросман е в Белград за разговори с местните власти по този въпрос. Американската администрация бе дала на Сърбия срок до сряда да докаже готовност за сътрудничество или да поеме риска от загубата на помощ, равняваща се на 100 млн. щ.д.
Други новини: сръбският парламент прие във вторник закон, който позволява на лица, изправени пред съда за военни престъпления в Хага, да получават компенсации за изгубени възнаграждения и за разходите, свързани с тяхното задържане под стража. Спорната мярка бе предложена от ултранационалистите радикали и подкрепена от социалистите на Слободан Милошевич. (Б92, Танюг, Би Би Си, АП, АФП - 30/03/04)

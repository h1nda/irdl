Гръцко-турското сближаване продължава да дава плодове 
		12/08/2005
		Въпреки нерешените проблеми, като признаването на Кипър, в отношенията между съседите Гърция и Турция се забелязва значително затопляне през последните години. 
		От Алън Коув за Southeast European Times -- 12/08/05
 
		 
			
Гръцкият премиер Костас Караманлис (вляво) придружава своя турски колега Реджеп Тайип Ердоган на 7 май 2004 г., докато правят преглед на почетната гвардия, преди срещата им в Атина. [АФП]
			В отношенията между съюзниците от НАТО Гърция и Турция се забелязва значително затопляне от 1996 г. насам, когато двете страни бяха на ръба на въоръжена конфронтация заради ненаселен остров в Егейско море. Хуманитарните усилия след земетресенията, които засегнаха двете страни през 1999 г. отбелязаха началото на сближаване, което продължава да дава плодове под формата на засилено сътрудничество в областта на търговията и туризма. Освен това бившите съперници са провели разговори при закрити врати, целящи да разрешат териториалните си спорове и споровете, свързани с въздушното пространство. 
			През май 2004 т. турският премиер Реджеп Тайип Ердоган направи първото официално посещение в Атина на турски министър-председател от 16 години насам. Тази есен гръцкият министър-председател Костас Караманлис ще направи първото официално посещение в Турция на гръцки премиер от 46 години насам. Посещението цели да подчертае подкрепата на Гърция за кандидатурата на Турция за членство в ЕС. Като знак, че все още има нерешени проблеми Караманлис е отложил посещението, първоначално насрочено за август, за по-късно през есента. Както се съобщава, това е призив към Анкара да признае Кипър. 
			Турция и Гърция укрепиха взаимоотношенията си със започването на строеж на 285 км газопровод за 300 милиона долара от Бурса, Турция до Комотини в Гърция, който ще започне да функционира през 2006 г. Проектът, чиито инициатори са Ердоган и Караманлис, ще свърже богати на природен газ находища в Каспийско море и Централна Азия с жадните за енергия пазари в Европа. Проектът е част от по-широка схема за превръщането на Турция в енергиен транзитен пункт. 
			Двете страни също са провели серия от годишни двустранни срещи, чийто резултат са конкретни стъпки за съживяване на туризма. Според съвместна декларация, публикувана на 29 юни, двете страни са се споразумели да разработят общи туристически пакети. За тази цел е подписан протокол за сътрудничество между турската Асоциация на пътническите агенти и гръцката Асоциация на пътническите и туристически агенции. 
			С подобряването на официалните взаимоотношения, гръцките и турски граждани сега имат повече възможности за създаване на приятелски връзки. Благодарение на фериботните връзки между гръцките острови и Турция, хиляди гърци посещават турски градове, за да пазаруват изгодно. Турция отново отвори митническия пункт в град Акчай на Егейско море, като с този ход се очаква увеличение на посетителите от съседните гръцки острови. Открит през 1954 г., пунктът е бил затворен през 1999 г. Въведената от Анкара изходна такса от 40 евро за турци, отиващи в чужбина обаче спъва туристическия поток от Турция към Гърция. 
			Според официални данни, турският износ за Гърция в момента се оценява на 1,2 милиарда евро, докато гръцкият износ за Турция възлиза на 650 милиона евро. Обемът на търговията между Турция и Гърция е нараснал със 150 процента между 2001 и 2004 г., сочат статистическите данни.

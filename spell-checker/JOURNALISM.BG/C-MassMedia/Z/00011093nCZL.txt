Сърбия и Черна гора и Румъния завършиха съвместните маневри
10/06/2004
Министрите на отбраната на Сърбия и Черна гора и Румъния казаха, че са доволни от съвместните военни маневри, проведени миналия месец - първите маневри, които Сърбия и Черна гора провежда съвместно със страна членка на НАТО.
От Игор Йованович за Southeast European Times от Белград - 10/06/04
 
 
Министърът на отбраната на Сърбия и Черна гора Първослав Давинич каза, че целта на учението - обезвреждане на терористи - отговаря на новата отбранителна стратегия на Сърбия и Черна гора. [АФП]
Военните маневри, проведени от армиите на Сърбия и Черна гора и Румъния на 29 май, бяха първите маневри, в които армията на Сърбия и Черна гора участва заедно с член на НАТО. Властите в Белград казаха, че учението, проведено по натовските стандарти, е част от подготовката за потенциалното участие на страната в програмата на НАТО "Партньорство за мир" (ПзМ).
Маневрите се проведоха близо до топлоелектрическата централа край Джердап на сръбско-румънската граница. Задачата на армиите бе да обединят силите си, за да предотвратят нахлуването на терористични групи. В учението участваха около 1 350 войници и полицаи, 300 транспортни и 30 бойни автомобила, както и няколко самолета, хеликоптери и кораби.
Министрите на отбраната на Сърбия и Черна гора и Румъния казаха, че са доволни от резултатите и от сътрудничеството между двете армии.
Според министъра на отбраната на Сърбия и Черна гора Първослав Давинич целта на учението - обезвреждане на терористи - отговаря на новата отбранителна стратегия на Сърбия и Черна гора. Тази стратегия бе приета на 26 май, когато Върховният съвет по отбрана прие документ, очертаващ основната политика в областта на отбраната.
Според Давинич документът посочва, че войни в световен или регионален мащаб вече не заплашват Сърбия и Черна гора и основният проблем със сигурността, пред който е изправена страната, е тероризмът. Всички съседни страни, с които Сърбия и Черна гора е водила войни през 90-те години, сега се определят като приятелски държави, сътрудничеството с които трябва да се развива.
Давинич добави, че фактът, че Румъния стана член на НАТО през април, евентуално би могъл да помогне на Сърбия и Черна гора да участва в Партньорство за мир.
Началник-щабът на армията на Сърбия и Черна гора Бранко Кърга каза, че съвместното военно учение не е израз на милитаризъм, а по-скоро е насочено към запазване на мира в региона. Той каза, че участието на армията и полицията на Сърбия и Черна гора е било част от усилията на страната за реформи в областта на отбраната и отговаря на целта за присъединяване към евроатлантическите интеграционни процеси.
По-конкретно учението отразява желанието на Сърбия и Черна гора да се присъедини към Партньорство за мир и в крайна сметка към НАТО, каза Давинич. Сърбия и Черна гора и Босна и Херцеговина са единствените две европейски страни, които не участват в процесите за интеграция в ЕС или НАТО.
Румънският министър на отбраната Йоан Мирча Паску каза, че очаква военното сътрудничество между двете страни да продължава да се развива.

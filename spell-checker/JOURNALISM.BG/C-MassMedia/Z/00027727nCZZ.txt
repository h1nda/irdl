Бизнес: В Кипър ще бъде открито ново летище
					12/09/2008
					Пафос скоро ще се сдобие с ново международно летище, което ще може да обработва над 2 милиона пътници годишно. Още в деловите новини: японската „Мицубиши” навлиза в бизнеса с лизинг на автомобили в Турция; хърватска компания планира да построи търговски център в покрайнините на Загреб.
					 
						
Новото летище в Пафос ще започне работа през ноември. [Гети Имиджис]
						Откриването на ново международно летище край Пафос в Кипър е насрочено за 8 ноември, обяви „Хермес Еърпортс Лтд.” Летището трябва да влезе в експлоатация не по-късно от 17 ноември. То обхваща площ от 18 500 кв. м и ще може да обслужва 2,7 млн. пътници годишно. 
						*** 
						
						Румъния държи на плановете си да приеме единната европейска валута, еврото, през 2014 г., ако изпълни определени условия, каза в понеделник (8 септември) Мугур Исъреску, управител на Националната банка на Румъния. „Приемането на еврото през 2014 г. все още е възможно,” каза Исъреску, като същевременно предупреди, че е необходимо да се намали инфлацията и дефицитът по текущата сметка. 
						*** 
						Европейската банка за възстановяване и развитие (ЕБВР) подписа две финансови споразумения – на обща стойност 9 млн. евро – с компании в Босна и Херцеговина. По силата на първото споразумение, подписано с БИМАЛ, компания със седалище в Бръчко, банката ще отдели 6 млн. евро за финансиране на подобряването на местната селскостопанска продукция. Тя подписа второ споразумение на стойност 3 млн. евро с организацията за микрокредити МИ-БОСПО, която цели да подкрепя малките и средни предприятия. 
						*** 
						Най-голямата търговска компания в Япония, „Мицубиши”, навлиза в бизнеса с лизинг на автомобили в Турция. „Мицубиши Корпорейшън” (МК) и „Мицубиши Ю Еф Джей Лийз енд Файнанс Къмпъни Лимитид” (МУЛ) са се договорили да направят 45 % инвестиция във фирмата „Еким Туризъм”. 
						*** 
						
						Хърватската компания „Супернова Хърватска” обяви, че ще построи нов търговски център в покрайнините на Загреб. „Супернова Загреб” ще бъде първият търговски център в Хърватия с пряк излаз на магистралата, на десет минути от центъра на Загреб. Инвестицията възлиза общо на 500 млн. евро. Компанията очаква да открие обекта през 2011 г. 
						*** 
						
						Румънската нискотарифна авиокомпания „Блу Еър” открива от 26 октомври два полета седмично между Брюксел и Лондон. В свое изявление компанията обяви, че новият маршрут е част от усилията за укрепване на позициите й на европейския пазар. 
						*** 
						
						Косово и Албания подписаха меморандум за разбирателство за обмен на електроенергия при кризи. Албания потвърди също интереса си за изграждане в Косово на електроцентрала с мощност 400 MW, която ще използва местни въглища. 
						*** 
						
						Косовското правителство реши да опрости над 100 млн. евро данъчни лихви и глоби, натрупани от местни търговски фирми. С това си решение властите се надяват да накарат фирмите да си плащат данъчните задължения. 
						
						(Различни източници – 05/09/08-12/09/08)

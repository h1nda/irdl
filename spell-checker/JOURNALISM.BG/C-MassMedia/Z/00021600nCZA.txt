Нефтената индустрия на БиХ се приватизира 
					15/02/2007
					Република Сръбска приключи една от най-значимите си приватизационни сделки до момента, като продаде две държавни рафинерии и една верига от бензиностанции.
					От Влатко Вукотич за Southeast European Times от Баня Лука – 15/02/07
 
					 
						
Президентът на „Зарубежнефт” Владимир Иванович-Кушнарьов (вляво) и премиерът на Република Сръбска Милорад Додик вдигат тост на церемонията по подписването, състояла се в началото на месеца. [Гети Имиджис]
						Сред редица години на упадък държавната нефтена рафинерия в Брод, рафинерията за моторни масла в Модрица и веригата от бензиностанции „Петрол” бяха продадени на руската компания „НефтегазИнКор”, филиал на „Зарубежнефт". 
						Премиерът на Република Сръбска Милорад Додик и президентът на „Зарубежнефт” Владимир Инанович-Кушнарьов присъстваха на церемонията по подписването в Баня Лука в началото на този месец, с което бе завършена сделката, подготвяна от август 2006 г. 
						Цената на сделката е 119 млн. евро – 42 млн. евро за дял от 80 % от нефтената рафинерия, 67 млн. евро за дял от 75,6 % от рафинерията за моторни масла и 10 млн. евро за „Петрол” и нейните 80 бензиностанции. 
						Новият собственик трябва да инвестира 970 млн. евро през следващите четири години и да гарантира производство в рафинерията в Брод – някога една от най-успешните компании в Босна и Херцеговина, преди да бъде парализирана от 150 млн. евро дълг. Финансирането на проекта и всички планирани инвестиции се поемат от „Внешекономбанк". 
						Според договора за продажба половината от дълга на рафинерията ще бъде покрит от купувача през следващите девет години, докато търговските дългове ще бъдат изплатени от стойността на капитала. Новият собственик трябва също да изплати заплатите, дължими на работниците и служителите, чийто брой ще бъде запазен до момента, в който приключат ремонтите в рафинерията. Официални лица уверяват, че рафинерията трябва да заработи в рамките следващите шест месеца. 
						Когато Брод отново започне да произвежда, се очаква годишното количество на преработения суров петрол в Република Сръбска да се повиши до 4,2 млн. тона до 2010 г. 
						Една от задачите, пред които ще се изправи новият купувач, ще бъде да осигури съответствието на рафинерията с европейските стандарти. Междувременно се очаква правителството и министерският съвет да разрешат продажбата на горива с по-високо процентно съдържание на сяра в сравнение със същите тези стандарти. 
						В същото време се очаква да започне производството на висококачествен евродизел, който ще бъде основата за производството и на моторни масла. Това от своя страна ще създаде стимул за рафинерията за моторни масла в Модрица да увеличи своята продукция. 
						"НефтегазИнКор” се надява да поеме изцяло нефтения пазар в БиХ, който потребява около 1,5 милиона тона годишно. С почти утроения си капацитет рафинерията би трябвало да е в състояние да отправи предизвикателство към ключови регионални играчи, каквито са хърватската ИНА и унгарската МОЛ, за свой собствен дял от пазара.

Косово се стреми към увеличаване на сътрудничеството със съседите си
					18/01/2012
					Косово, Черна гора и Македония работят по решаването на политически проблеми и увеличаване на регионалната икономическа интеграция. 
					От Мухамет Брайшори за Southeast European Times от Прищина -- 18/01/12
 
					 
						
Годишните конференции са един от начините да се подобрят междусъседските отношения в Югоизточна Европа. [Ройтерс]
						Косово и Черна гора планират да подпишат поредица от споразумения в областта на икономиката, инфраструктурата, инвестициите и туризма в опит да подобрят регионалното сътрудничество. 
						Косовският министър на външните работи Енвер Ходжай посети Подгорица миналата седмица, за да обсъди плановете. 
						"Регионалните инфраструктурни проекти, като железопътни линии и магистрали, трябва да доведат до напредък в отношенията между държавите и да направят по-сигурна европейската перспектива на региона", заяви след преговорите министър-председателят на Черна гора Игор Лукшич. 
						Ходжай заяви, че връзките между двете държави, както и с Македония, са начин да се даде тласък на икономиките на страните в региона. 
						Председателят на македонския парламент Трайко Веляновски посети Прищина на 10 януари, където заяви, че отношенията между двете държави са позитивни. 
						Наскоро македонският парламент прие две споразумения с Косово - декларация, препоръчваща признаването на Косово, и ратифициране на обозначаването на границата с Косово. 
						"Това е знак за интензивно сътрудничество между нашите държави. Приятно ми е да заявя, че напредват процедурите по ратифицирането на споразуменията и договорите между страните в областта на сигурността, правосъдието, икономиката и финансите", заяви Веляновски по време на посещението си. 
						Косовските анализатори казват, че е важно през първите седмици на 2012 г. Косово и съседите му да запазят контактите си на високо ниво, но се притесняват от бъдещите предизвикателства, пред които ще се изправят държавите. 
						Въпреки че споразумението за обозначаване на границите беше ратифицирано от Македония, Черна гора още не го е направила. 
						Председателят на Центъра за изследване на конфликти в Прищина Абдула Хасани каза за SETimes, че Косово ще демаркира своята граница през 2012 г., което според него не би трябвало да попречи на отношенията между Косово и Македония. 
						"Бих искал да видя пример с Македония, при който двете държави обозначават границата си без проблеми. Опасявам се обаче, че в Черна гора има групи, които могат да използват процеса [по демаркация] за свои собствени политически причини", заяви Хасани. 
						Той добави, че процесът по обозначаване на границата с Черна гора е още по-труден заради етническите проблеми. 
						"Видяхме, че включването на черногорците в конституцията на Косово и правата на албанците в Черна гора от известно време присъстват в дневния ред на висшето ръководство и изявлението на Ходжай го показва", каза Хасани. 
						"Трябва да се отчита примерът с Македония, където албанците са повече, отколкото в Черна гора, и където етническите въпроси не бяха пречка за решаването на откритите въпроси." 
						Фатлум Садику, косовски коментатор на свободна практика за различни вестници, каза за SETimes, че сътрудничеството между Косово, Македония и Черна гора трябва да се ускори. 
						"Трансграничното сътрудничество, което съществува от десетилетия заради културните, икономическите и семейните връзки, трябва да бъде главна цел и на [трите] правителства." 
						Садику каза, че трябва да се обърне внимание на практическите въпроси, които правят ежедневието по-лесно. 
						"Създаването на зона за свободна търговия през границата ще привлече повече инвестиции и ще развие икономиката. Много хора, които живеят в тези райони около границата, напускат [заради липсата на работни места и на икономическо развитие] в търсене на по-добър живот", каза за SETimes Албер Гаши, научен сътрудник в Института по европейска и турска политика в Прищина. 
						Европейските фондове, предназначени за трансграничното сътрудничество, трябва да се оползотворяват по-добре, каза той. 
						"Подобни проекти имат за цел да подготвят районите около границата да бъдат на едно ниво на развитие с икономиките на своите държави, когато те се присъединят към ЕС, но засега не виждам тези проекти да имат дългосрочно влияние върху населението, живеещо в граничните райони", казва Гаши.

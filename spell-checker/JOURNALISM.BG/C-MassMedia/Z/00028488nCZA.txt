Злополука привлече вниманието върху условията в румънските мини
					25/11/2008
					Някои работници от мини "Петрила", където над десет души загинаха при двоен взрив по-рано този месец, твърдят, че ръководството е пренебрегвало предупрежденията.
					От Паул Чокою за Southeast European Times от Букурещ – 25/11/08
 
					 
						
Смъртоносно натрупване на газ метан е станало причина за двойната експлозия в мини "Петрила" на 15 ноември. [Гети Имиджис] 
						Докато Румъния се възстановява от катастрофата този месец в мини "Петрила", все по-голямо внимание се насочва към практиките в минната индустрия . Критиците говорят за пренебрегнати предупреждения и оказване на натиск върху миньорите да се връщат на необезопасени работни места. 
						Взривовете на 15 ноември в долината Жиу в Румъния бяха най-тежкият подобен инцидент в страната след 2001 г. Концентрация на газ метан доведе до две експлозии, като във втората загинаха спасители, притекли се на помощ след първата експлозия. 
						Осем миньори и четирима спасители загинаха на мястото на произшествието, а десетки други бяха настанени в болница с изгаряния. 13-и миньор почина в болницата в понеделник (24 ноември), десет дни след злополуката. 
						"Не трябва да продължаваме да убиваме хора в мините,” каза президентът Траян Бъсеску, когато посети мястото на злополуката. Той призова властите да подобрят работните условия. 
						Провежда се разследване, в което се разглеждат оплакванията на роднини на жертвите, че ръководството е знаело за проблемите в мината в дните преди експлозията, като някои миньори вече били получили изгаряния и по-рано. Прокурори осъществиха кръстосани разпити на управленския персонал в Националната въгледобивна компания (НВК) в Петрошани. 
						Съгласно репортаж на телевизия „Реалитатя” миньорите са споделяли безпокойството си с преките си началници, но въпреки това е трябвало да се завръщат на работа. Мариан Холбан, лидер на миньорски синдикат, заведе жалба в местната полиция, твърдейки, че е получил смъртни заплахи след участието си в телевизионно предаване, където са се дискутирали лошите условия на работа в минния сектор. 
						Икономическият министър Варужан Восганян е отстранил ръководството на НВК до завършването на разследването. Той иска също да се разследват държавните субсидии. Официалните данни сочат, че НВК е натрупала дългове от 1,3 млрд. евро към държавата, което я прави най-големия подобен длъжник. 
						Румънското правителство е отпуснало финансови помощи за семействата на жертвите – по 2 600 евро за роднините на убитите и тежко ранените и по 1 300 евро за останалите ранени. 
						Букурещ ще осигури специални ученически стипендии на 13-те деца, чиито бащи загинаха миналата седмица в мината. Общинските власти и НВК също са обещали да окажат значителна финансова подкрепа. 
						Междувременно премиерът Калин Попеску-Търичану предупреди да не се правят прибързани заключения. „Трябва да изчакаме резултатите от разследването и да избягваме да спекулираме дотогава,” каза той. 
						Последната злополука в "Петрила" стана през 1982 г., по времето на Чаушеску, и бе също толкова тежка. Четиринадесет миньори загинаха, а 15 други бяха ранени.

Строгите мерки за икономии доведоха гърците до ръба
					04/06/2012
					Скокът в самоубийствата се обяснява с икономическата криза, която може да повали и страната.
					От Анди Дабилис за Southeast European Times от Атина – 04/06/12
 
					 
						
Опечалени стоят около мястото, където човек се самоуби на централния площад „Синтагма“ в Атина. [Ройтерс]
						На 24 май Антонис Перис, на 60 г., и неговата 90-годишна майка се качват на покрива на пететажната жилищна сграда в работнически квартал на Атина, където живеят. Според очевидци те намират смъртта си, след като скачат от сградата – още две случая, допълващи статистиката на нарастващия брой самоубийства сред гърците, аномалия в държава, където по-рано нивото на самоубийствата беше едно от най-ниските в света. 
						Преди две години Световната здравна организация класира Гърция на 84-то място по брой на самоубийствата сред 107 държави, след Сърбия и Черна гора, които си поделяха 14-ото място, Хърватия на 17-о; България на 32-ро; Румъния на 33-то; Босна и Херцеговина на 37-о; Македония на 51-во; Албания на 74-то; Турция на 76-о и Кипър на 81-во. 
						Според групата за превенция на самоубийствата „Гет Инволвд“ („Ангажирайте се!“) в момента самоубийствата нарастват с най-бърз темп в Гърция. Причината за явлението се търси в продължаващата вече две години икономическа криза в Гърция – много от случаите се отдават на бедността в резултат на строгите мерки за икономии, изисквани от международните кредитори в замяна на спасителните заеми. 
						Арис Виолацис, специалист по клинична психология, посочва, че обажданията на горещата телефонна линия за лица, склонни към самоубийство, която се поддържа от атинската неправителствена организация „Климака“, са нараснали от по-малко от 10 дневно до 100, като добавя, че 75 % от случаите са свързани с кризата. 
						„Хората споделят колко отчаяни се чувстват, как смятат, че са се провалили“, каза той за SETimes. 
						Перис, музикант, се грижи от 20 години за майка си, която има пристъпи на шизофрения. Краят настъпва, когато доходите му пресъхват и те заживяват с нейната пенсия от 340 евро на месец. В деня преди смъртта си той пише за тежкото си положение в уебсайт. 
						„Проблемът е, че не осъзнавах, че ще ми трябват достатъчно средства, защото икономическата криза дойде така внезапно. Въпреки че продавам имуществото ни, не получаваме нищо, вече дори нямаме пари да си купим храна, а лимитът по кредитната ми карта е изчерпан при лихва 22 %“, пише Перис. 
						„Скок на самоубийствата по време на икономическа криза“, каза за SETimes Стратос Георгулас, преподавател по социология в Егейския университет на остров Лесбос. „Причините са две: политическа и икономическа. Хората се чувстват обезсърчени заради политическата класа, която управлява страната и печели от кризата.“ 
						Самоубийствата в Гърция продължават с рекорден темп. Един 38-годишен университетски преподавател се обеси на уличен стълб в Атина на 23 април, а на същия ден 35-годишен свещеник загина, след като скочи от тераса в Северна Гърция. 
						Фактът, че в държава, където самоубийствата са заклеймени, все повече хора извършват самоубийства, е показателен за тяхното отчаяние. Гръцката православна църква отказва заупокойна служба за самоубийците. 
						Гръцките мъже усещат в особено голяма степен тежестта да са глава на семейството и когато не могат да го издържат, това поражда чувство за неуспех у тях“, посочва Констандинос Канелакис, преподавател по психология в Американския колеж в Атина. 
						„Настъпващата загуба на статус ги кара, особено мъжете, да се чувстват непълноценни“, каза Канелакис за SETimes. „Те са подложени на натиск да издържат семейството. В Гърция мъжете търсят професионална помощ по-трудно отколкото жените и смятат това за поражение.“ 
						До 2009 г., когато започна кризата, нивото на самоубийствата в Гърция беше едно от най-ниските в света. 
						Според “Атенс Нюз Ейджънси” оттогава самоубийствата са се увеличили с 22 %. През 2011 г. са се самоубили 600 души, като според властите при повечето причината е кризата.
					
				
			
					 
					
 
 

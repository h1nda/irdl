Предоставянето на телевизионни честоти в Сърбия предизвика спорове
					16/05/2006
					Агенцията за радио и телевизия в Сърбия стана обект на критики заради предоставените наскоро от нея честоти на телевизионни станции. Финансовите интереси са големи и споровете могат да бъдат отнесени в съда.
					От Давор Коникушич за Southeast European Times от Белград -- 16/05/06
 
					 
						
Телевизия Б92 получи честота от РАРТ миналия месец. [Американска агенция за международно развитие]
						Предоставените неотдавна телевизионни честоти от Републиканската агенция за радио и телевизия (РАРТ) не бяха посрещнати с радост от всички. В края на април РАРТ предостави честоти на телевизиите Б92, "ТВ Пинк", "ТВ Авала" и "ТВ Фокс", както и на "Косова ТВ" и "Хепи ТВ". Някои други станции обаче -- RTL ТВ, BK ТВ и ТВ 5 от Ниш -- не получиха честоти. 
						Макар РАРТ да твърди, че решенията са взети справедливо и отговарят на съществуващото законодателство за радио и телевизионни излъчвания, някои обвиняват агенцията в нечестна игра. Критиците на решението смятат, че станции с установена инфраструктура и репутация са били пренебрегнати заради станции с по-ниско качество и дори такива, които още не съществуват. 
						Залозите са високи, защото проучванията показват, че медийният пазар в Сърбия расте. Миналата година само приходите от телевизионни реклами са били на стойност 60 млн. евро, а се очаква тази година сумата да е с 15 % по-висока. 
						Агенцията твърди, че е следвала строги критерии, като е отчела не само сегашния бизнесуспех, но и бъдещите перспективи. Най-големи инвестиции са обявили "Пинк" (100 млн. евро), "ТВ Фокс" (38,5 млн. евро), "Косова-Хепи" (32,5 млн. евро) и "Авала" (21,8 млн. евро). За разлика от тях една от пренебрегнатите станции, RTL, е планирала да инвестира само 21,3 млн. евро. 
						БK ТВ, създадена от скандалния бизнесмен Боголюб Карич, бе отхвърлена по редица причини, каза заместник-председателят на управителния съвет на РАРТ Александър Вашич. Сред тях е липсата на прозрачност на първоначалните капитали, както и твърде голямото място, което станцията отделя на политическата партия на Карич. 
						"Реакцията на БК ТВ показва, че те не познават закона за радиоразпространение," каза Вашич пред "Болкън Инсайт". 
						РАРТ заяви също, че банковите сметки на БK TВ са били блокирани в продължение на няколко седмици по време на преговорите, а справка в регистъра на Националната банка на Сърбия показва, че сметката на "БК Телеком" все още е блокирана. 
						Друг критерий е било поведението на кандидатите по време на процедурата на кандидатстване. РАРТ твърди, че някои изказвания на представители на БK ТВ и RTL са били с цел да се предреши изходът от процедурата и да се окаже публичен натиск върху агенцията. 
						На RTL също е отказан лиценз заради мажоритарното чуждестранно дялово участие в нея, каза агенцията. 
						"Не приемаме подобно обяснение, тъй като нищо от казаното за RTL не е вярно," опонира Ненад Савич, член на управителния съвет на RTL. 
						Отхвърлените телевизионни станции са подали жалби до РАРТ, която трябва да даде отговор в срок от 30 дни. След това станциите могат да дадат агенцията под съд. 
						Сръбският министър на културата Драган Коядинович допълнително утежни ситуацията, като каза, че раздадените честоти са "скандални" и трябва да се анулират.

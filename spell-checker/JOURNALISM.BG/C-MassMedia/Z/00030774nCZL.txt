Румънска футболна звезда отрича връзки със "Секуритате"
					30/06/2009
					 
						БУКУРЕЩ, Румъния -- Бившият футболист Георге Попеску отрече в понеделник (29 юни) твърденията в медиите, че е сътрудничил на тайната полиция от комунистическата епоха "Секуритате" през 80-те години на 20-и век. По-рано всекидневникът "Адевърул" писа, че Попеску бил информатор през периода 1986-1989 г. Той отрече съобщението и обясни, че по време на комунистическия режим всички футболисти, участващи в международни състезания, са били задължени да подпишат декларация, че "ще защитават националните интереси". Той предположи също така, че "Адевърул" работи за проваляне на кандидатурата му за ръководител на Румънската футболна асоциация. Капитан на националния отбор през 90-те години, той остава една от най-популярните спортни фигури на Румъния. (Хотнюз, Зиаре, АП - 29/06/09)

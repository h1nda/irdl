Македония ще представи отговорите си на въпросника на ЕС следващата седмица 
					09/02/2005
					Македония е попълнила 14 000 страници с отговори на въпроси, подготвени от Европейската комисия като официален инструмент на ЕС за измерване на готовността на даден кандидат за започване на преговори за членство. 
					От Зоран Николовски за Southeast European Times в Скопие – 09/02/05
 
					 
						
Бившият председател на Европейската комисия Романо Проди (вляво) предава въпросника на бившия македонски премиер Хари Костов на 1 октоври 2004 г. в Скопие. [AФП]
						Македония ще представи 14 000 страници с отговори на въпросника на Европейската комисия (ЕК) в понеделник (14 февруари) след четиримесечна работа. Премиерът Владо Бучковски ще връчи документа на председателя на ЕК Жозе Мануел Барозу по време на официална церемония. Според Бучковси отговорите осигуряват едно задълбочено представяне на Македония, очертавайки състоянието, политиките и плановете на страната. 
						Въпросникът е официален инструмент, който се използва от ЕК за проучване на готовността на даден кандидат да започне процеса на присъединяване. Бившият председател на ЕК Романо Проди предаде въпросника, съдържащ 1 921 въпроса и също толкова подвъпроса, на Македония на 1 октомври 2004 г. 
						Показвайки две CD с македонската и английската версии на отговорите по време на реч от 31 януари, Бучковски каза, че те отразяват интензивната работа, извършена през четиримесечния период. "Приключихме работата по отговорите на въпросника и очакваме справедлив подход, шанс и статут на кандидат от нашите партньори и приятели в Европа," заяви Бучковски. "Гаранцията, че това ще бъде така, е нашето сътрудничство до този момент. Македония е била конструктивен приятел на ЕС и в добри и в лоши времена." 
						Премиерът каза, че балканските държави се нуждаят от добър пример, който демонстрира, че толерантността между етническите общности, съчетана с усилия, предприемчивост и реформи, води към членство в ЕС. 
						"Такъв е примерът на Македония. Македония може и ще бъде страната, през която държавите от Западните Балкани ще погледнат през отворената врата към ЕС. Сегашното правителство ще докаже това не само заради македонските граждани, но и заради региона и регионалната стабилност и напредък," заяви Бучковски. 
						В свое обръщение пред Комисиятя по външни отношения на Европейския парламент на 28 януари, комисарят по разширяването на ЕС Оли Рен каза, че становище по кандидатурата на Македония може да бъде прието по-късно тази година, което би позволило въпросът да се включи в дневния ред на декемврийския Европейски съвет. 
						"Ако политическото развитие на Македония продължи да бъде позитивно, може да имаме още една държава кандидат и един солиден крайъгълен камък на интеграцията на Западните Балкани," посочи Рен. 
						Изявлението му бе приветствано в Македония. Вицепремиерът Радмила Шекеринска, която отговаря за процеса на европейската интеграция, каза, че страната й сега е на последната права преди да получи статут на кандидат. 
						Според Шекеринска Македония е показала през последните четири месеца, че може да работи фокусирано дори под силен натиск и при извънредни обстоятелства. Въпросникът получи своите отговори по време на преходен период между две правителства и в момент, когато в страната бе проведен важен референдум относно териториалната й организация . 
						"Отговаряйки на въпросите, Македония увеличи шансовете си за членство в ЕС и ускори темпа на процеса," посочи Шекеринска.

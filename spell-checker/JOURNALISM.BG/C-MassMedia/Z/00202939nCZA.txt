Бизнесът с недвижими имоти на Балканите е изложен на риск 
					28/06/2012
					Цените на недвижимите имоти в Югоизточна Европа са паднали рязко. 
					От Йонилда Кочи за Southeast European Times от Тирана -- 28/06/12
 
					 
						
В Албания строителството и на промишлени, и на туристически обекти е спряно или отложено. [Йонилда Кочи/SETimes]
						Икономическата криза на Балканите излага на сериозен риск бизнеса с недвижими имоти, сектор, който среща трудности от края на 2008 г. Цените на недвижимите имоти в целия регион са паднали с 30 до 50 %. 
						От Гърция до Румъния плановете за развитие на промишлени или туристически проекти са спрени или отложени. Ако тази тенденция се запази, перспективите за сектора изглеждат мрачни в целия регион, предупреждават експерти. 
						"Икономическата и финансовата криза спряха инициативите за разширяване на доста компании, които бяха изразили интерес да инвестират", каза Илда Бичоку от Тирана, брокер на недвижими имоти в "Сенчъри 21". "Инвеститорите чакат по-добри дни." 
						Само допреди пет години Черна гора беше регионален инвестиционен център на строителството и бизнеса с недвижими имоти. След обявяването на независимостта на Черна гора през 2006 г. имаше треска за купуване на недвижими имоти от руски купувачи, което вдигна средната цена до 1 000 евро на кв. м в Подгорица и до 2 500 евро по крайбрежието. Днес цените на недвижимите имоти в крайбрежни градчета като Бар и Улчин са се сринали с 80 %. 
						Не по-добра е ситуацията в съседна Хърватия. Според данни на агенциите за продажби около 50 000 апартамента стоят непродадени. Икономически експерти казват, че присъединяването към ЕС няма да доведе до драстични промени в сектора на недвижимите имоти. 
						"Хърватия вече е напълно либерализиран пазар и всеки, който има пари, може да инвестира в строителство. Законите за чуждите инвестиции няма да се променят много с влизането в ЕС, така че не очаквам през следващата година да има бум на инвестициите", каза за SETimes Желко Ловринчевич, професор в Икономическия факултет в Загреб. 
						В Сърбия финансираното от държавата строителство функционира, но частните инвеститори купуват малко. "Пазарът на недвижими имоти в Сърбия среща сериозни проблеми", каза за SETimes Горан Родич, председател на строителната комисия към Сръбската търговска камара. 
						В предградията се строят малки сгради с по няколко апартамента, каза той, добавяйки, че цената на луксозните апартаменти на хубавите места е паднала заради липсата на купувачи. 
						Преди четири години българският пазар на недвижими имоти беше активен и преуспяващ, но бързо се влоши със започването на световната криза в края на 2008 г. 
						Според Полина Стойкова, главен оперативен мениджър в софийската агенция за недвижими имоти "Бългериан Пропертис ООД", "крайната цена на недвижимите имоти от началото на кризата е паднала с 42,8 % средно за страната и с 45,6 % за София." 
						Официалните данни сочат, че средните пазарни цени в България са продължили да падат през първото тримесечие на 2012 г., достигайки до 452 евро за кв. м, в сравнение с 463 евро през 2011 г., което е доста под предкризисното ниво от 697 евро през 2008 г. 
						Пазарът в Букурещ среща трудности, тъй като "се строят по-малко нови къщи, броят на разрешителните за строителство е намалял тази година, най-вече защото има много непродадени апартаменти", каза за SETimes Александру Петреску, мениджър на "ЕСОП Кънсалтинг". 
						Гонен Цур, мениджър на агенция за недвижими имоти в Пипера, каза за SETimes, че от края на 2008 г. цените на наемите са паднали с 50 до 60 %, променяйки средните цени на наемите от 1 500 до 3 500 евро на месец на 1 000 до 2 500 евро. 
						Десетки хиляди недвижими имоти в Гърция продължават да чакат купувачи въпреки ниските си цени и готовността на брокерите да договарят по-добри условия. 
						Гръцката асоциация за недвижими имоти публикува информация, посочвайки, че богатите хора в страната, които доскоро са инвестирали в луксозни недвижими имоти, опитват да ги продадат: Обявени са 25 000 луксозни вили за продажба, като брокерите на недвижими имоти определят ситуацията като "епидемична". 
						В Македония икономическата криза не е засегнала сектора на недвижимите имоти. В момента тече интензивно строителство на сгради, а цената на квадратния метър не е паднала, поне не и в центъра на Скопие, оставайки на нива от 1 000 до 1 200 евро и дори до 1 800 евро за кв. м в някои райони. 
						Лиляна Ковачева от агенцията за недвижими имоти "Дом Дизайн" каза, че търсенето на апартаменти също не е спряло. 
						"Изглежда, че инвестициите в недвижими имоти са най-безопасни засега, затова хората продължават да купуват апартаменти", каза тя. Подобна е ситуацията и в туристическия център Охрид, където и строителството, и търсенето на апартаменти продължава. 
						
						Кореспондентите на SETimes в Подгорица - Дражен Ремикович, в Белград - Бояна Милованович, в София - Светла Димитрова, в Букурещ - Габриел Петреску и в Скопие - Марина Стояновска участваха в написването на този репортаж. 
					
					
				
			
					 
					
 
 

Реджеп Тайип
			Ердоган
		
		министър-председател на Република Турция
		(Уебсайт на Партията на справедливостта и развитието, Енциклопедия на Ориента; Ройтерс - 15/03/03; БиБиСи, Ройтерс, СиЕнЕн - 14/03/03; БиБиСи - 12/03/03; ФТ - 04/11/02)
 
		 
			
			Реджеп Тайип Ердоган стана премиер на Турция на 14 март 2003 г., пет дни след като спечели повторните избори в провинция Сиирт. Лидер на Партията на справедливостта и развитието (ПСР), Ердоган пое премиерския пост от своя заместник в партията Абдула Гюл, който бе начело на правителството след убедителната победа на ПСР на ноемврийските избори през 2002г.
			Ердоган е роден в Ризе в северна Турция на 26 февруари 1954 г. Той се премества със семейството си в Истанбул през 1967 г. и там завършва специалност "Мениджмънт" в Бизнес колежа към Университета Мармара.
			През 1994 г. Ердоган е избран за кмет на Истанбул с четиригодишен мандат, като кандидат на Партията на благоденствието на Неджметин Ербакан. Като кмет, Ердоган спечелва доверието на обществото заради подобряването на обществените услуги и затова, че прави града по-зелен и по-чист. През 1998 г. конституционният съд забранява Партията на благоденствието и Ердоган се присъединява към Партията на добродетелта, която наследява обявените си извън закона предшественици. По-късно същата година, той е принуден да напусне поста си, защото съдът го обвинява за подстрекаване на религиозна нетърпимост и го осъжда на десет месеца затвор, от които Ердоган излежава четири месеца през 1999 г.
			През 2001 г. Партията на добродетелта също е забранена заради нарушаване на светските закони. През август 2001 г. Ердоган създава ПСР и я довежда до пълен триумф на изборите през ноември 2002 г.
			Въпреки че Ердоган бе най-популярния политик в Турция по време на изборите, според конституцията той не можеше да заема държавен пост. Това му попречи да влезе в парламента, което е необходимо условие за да застане начело на правителството. Спечелвайки почти 35 процента от гласовете, ПСР можа да сформира свое собствено правителство и да спечели достатъчно мнозинство в парламента. Скоро след това, депутатите от ПСР внесоха поправки към конституцията, разчиствайки пътя на Ердоган към премиерския пост.
			По повод безпокойството в и извън Турция, че идването на власт на партия с ислямистки корени може да представлява заплаха за светския характер на държавата, Ердоган и другите партийни лидери дадоха уверения, че ПСР няма таен религиозен план и представиха една про-западна консервативна програма. Ердоган определи като първостепенен приоритет приемането на страната в ЕС, обещавайки реформи, които ще направят Турция по-демократична и плуралистична държава и ще я приведат в съответствие с критериите за членство в ЕС. Той демонстрира също така готовност за стриктно изпълнение на програмата на МВФ за излизане от кризата, в която Турция попадна през 2001 г.
			Два дни след като Ердоган спечели място в парламента, Гюл подаде оставка, за да освободи поста за лидера на ПСР, който отдавна бе считан за реалния лидер на страната.
			Турският президент Ахмед Недждет Сезер одобри новия кабинет, предложен от Ердоган, и го назначи на поста министър-председател.
			Ердоган е женен и има четири деца.

Затворените в Либия медици бяха оневинени по делото за клевета 
					28/05/2007
					Петте български медицински сестри и палестинският лекар, които имат смъртни присъди по обвинения в заразяване на стотици либийски деца с ХИВ, бяха оправдани в неделя по делото за клевета, заведено срещу тях от затворнически служители, които според показанията им са ги изтезавали по време на следствието. 
					(Синхуа - 28/05/07; AФП, AП, Ройтерс, Би Би Си, Интърнешънъл Хералд Трибюн, Агенция София Нюз, Медиапул, Дневник - 27/05/07)
 
					 
						
Либийският съдия Салем Хамруни обявява за невинни петте български медицински сестри и палестинския лекар по делото за клевета в съд в Триполи в неделя (27 май). [Гети Имиджис] 
						Делото за клевета срещу петте български медицински сестри и палестинския лекар завърши в неделя (27 май), когато либийски съд отхвърли обвиненията срещу медиците, които вече имат смъртни присъди по обвинения, че са заразили 426 либийски деца с вируса на СПИН. 
						"Съдът отхвърля обвиненията," каза съдията от Окръжния съд в Триполи Салем Хамруни след заседание, продължило едва няколко минути. 
						Сестрите бяха дадени под съд от либийския офицер от полицията Джума Мишри и местен лекар, Абдулмаджид Алшул, както и от още двама полицаи, които се присъединиха към делото по-късно. Ищците твърдяха, че медиците са ги оклеветили, като несправедливо са ги обвинили в изтезания. 
						Българските медицински сестри Кристияна Вълчева, Нася Ненова, Валентина Сиропуло, Валя Червеняшка и Снежана Димитрова, заедно с палестинския лекар Ашраф Ахмад Джума, бяха обвинени в умишлено заразяване на деца с ХИВ. През януари тази година либийски съд потвърди смъртните присъди, които първоначално бяха обявени през май 2004 г. 
						Присъдите се базираха предимно на подписаните самопризнания, които медицинските сестри са направили по време на следствието. Медиците, които са в затвора от февруари 1999 г., по-късно свидетелстваха, че са били изтезавани, за да дадат неверни самопризнания. 
						Ако бяха признати за виновни в клевета, медиците можеха да получат присъди от три години затвор. Ищците искаха и обезщетения от над 10 млн. евро. 
						Приветствайки решението в неделя като "положителна стъпка," българският президент Георги Първанов изрази надежда "за цялостен справедлив изход на делото [за заразяване с ХИВ] срещу българските медици", което е обект на сериозни критики в международен план. 
						Либийските власти отказаха да приемат научни доказателства, които показват, че заразата с ХИВ в болницата "Ал Фатех" се е появила най-малко една година преди пристигането на медиците там през 1998 г. Водещи експерти по СПИН, включително Люк Монтание и Виторио Колици, посочиха, че разпространилата се инфекция вероятно е причинена от лоша хигиена в болницата. 
						Информационната агенция "Ройтерс" цитира либийския адвокат на медиците, Осман Бизанти, който е казал, че през 1997 г. в Бенгази са били установени над 200 случая на заразяване с ХИВ. Но тогава властите не предприеха правни действия, е казал той. 
						Преди да бъде обявено решението на съда в Триполи, организация, ръководена от сина на либийския лидер Муамар Кадафи, Сейф ал Ислам, публикува декларация, посочваща, че има вероятност продължилата над осем години сага скоро да бъде решена с помощта на ЕС. 
						"Признаци за скорошно уреждане на тази криза се появиха след преговорите в Брюксел на 10 май между представители на семействата на либийските деца, засегнати от СПИН, и ЕС," цитира АФП декларацията на фондация "Кадафи". "Представителите на децата са доволни от преговорите и се появи лъч на надежда." 
						В предишни свои изявления Ал Ислам, чиято фондация действа като посредник в преговорите, бе казал, че медиците няма да бъдат екзекутирани. 
						Либия бе поискала също всяко от семействата на 426-те заразени деца да получи "кръвнина" от 10 млн. евро. Според ислямското право това би позволило на роднините на жертвите да простят на сестрите. България обаче отхвърли всякакви искания за обезщетения. 
						"Сега за нас е важно Либия, България, ЕС и Съединените щати да положат всички възможни усилия, за да намерят решение за съдбата на стотиците заразени деца и освобождаването на медиците," каза говорителят на българското външно министерство Димитър Цанчев в неделя.

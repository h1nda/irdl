СПМ отбеляза липсата на напредък в БиХ
					01/07/2009
					СПМ алармира, че според него се правят опити за забавяне на реформите и отслабване на държавните институции.
					От Антонио Пърленда за Southeast European Times от Сараево – 01/07/09
 
					 
						
Управителният съвет на СПМ заседава в понеделник (29 юни) и във вторник. [СВП]
						Политическите директори от Управителния съвет на Съвета за прилагане на мира (СПМ) на Босна и Херцеговина (БиХ) се срещнаха в понеделник (29 юни) и във вторник в Сараево, като изразиха тревога за липсата на напредък след последната им среща през март. 
						СПМ подчерта, че БиХ трябва да изпълни пет цели - намиране на устойчиво решение на въпроса за разпределянето на собствеността между правителството и другите нива на управление, намиране на устойчиво решение в областта на политиката на отбрана, приемане на окончателно решение за статута на Бръчко, финансова устойчивост и укрепване на принципа на правовата държава - и други две условия, преди Службата на върховния представител (СВП) да бъде преобразувана в Специален представител на Европейския съюз (СПЕС). 
						 "Докато това стане, СВП ще продължи да съществува и да изпълнява своя мандат", заяви върховният представител в БиХ Валентин Инцко след срещата. 
						В публикуваното след срещата изявление СПМ изразява загриженост във връзка с неотдавнашното решение на Народното събрание на Република Сръбска (РС). 
						"Изявления и действия, които поставят под въпрос суверенитета и конституционния ред в БиХ, както и опити за забавяне на договорени вече реформи и отслабване на съществуващите държавни институции, са неприемливи и трябва да бъдат преустановени. Действия от този род ще бъдат вземани под внимание при извършването на оценка на второто условие за прехода от ОСП към СПЕС, което е положителна оценка на ситуацията в БиХ," се казва в комюникето. 
						Делегацията на Русия не се присъедини към останалите членове на СПМ по този въпрос, тъй като изрази несъгласие с това становище. 
						СПМ приветства създаването на работна група за инвентаризация на държавното имущество и усилията на министерството на отбраната на БиХ да създаде комисия за унищожаване на оръжия, но отбеляза, че и в двата случая не е бил постигнат конкретен напредък. 
						По отношение на област Бръчко СПМ заяви, че явно институциите в областта вече функционират постоянно. Автономните области обаче - Федерация БиХ и Република Сръбска - все още не са изпълнили задълженията си за уреждане на взаимните задължения, разрешаване на промяна на гражданството в автономните области за жителите на Бръчко или регулиране на доставките на електроенергия. СПМ призова автономните области, както и правителството, да решат тези въпроси преди септември. 
						Съветът приветства неотдавнашното приемане на четири закона, необходими за либерализирането на визовия режим, и призова Инцко да съдейства за провеждането на среща на лидерите на съответните партии за започване на широк процес на диалог за ускоряване на понататъшните реформи. 
						"Въпреки че конституционната реформа не е част от целите и условията за закриване на СВП, тя продължава да бъде основен приоритет за превръщането на БиХ във функционираща държава," заяви Инцко. "БиХ е международно призната суверенна държава, чиято териториална цялост е гарантирана от Дейтънското споразумение. Всяко оспорване на основните клаузи на Дейтънското споразумението ще се смята за неприемливо, включително едностранни действия, които имат за цел създаването на заплаха за конституционния ред в БиХ". 
						Председателят на Министерския съвет на БиХ, председателите и заместник-председателите на парламентарната асамблея на БиХ и лидерите на управляващите политически партии участваха в някои фази от срещата на СПМ. 
						Политическите директори ще се срещнат отново през ноември.

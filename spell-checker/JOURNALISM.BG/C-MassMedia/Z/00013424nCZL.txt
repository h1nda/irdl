Ашдаун ще обяви решението си по стратегията за реформа на полицията в БиХ 
					30/01/2005
					 
						САРАЕВО, Босна и Херцеговина -- Върховният представител Пади Ашдаун ще обяви решението си по стратегията за реформа на полицията в следващите няколко дни, съобщи неговият говорител Ведран Перисич. Ашдаун ще избере измежду три предложения, представени му по-рано този месец от комисията за преструктуриране на полицията в БиХ. 
						В други новини, съпредседателят на комисията за военната реформа в БиХ посланикът на САЩ Рафи Грегориан каза в събота (29 януари), че според него страната може да влезе в програмата на НАТО Партньорство за мир до края на годината. Той, обаче, отново подчерта, че реализирането на тази цел зависи от това дали ще бъдат предадени на трибунала на ООН обвинените военнопрестъпници, особено Радован Караджич и Ратко Младич (Независне новине - 29/01/05; Фена, РТРС, ПБС БиХ - 28/01/05)

Ужасите на войната още преследват много от гражданите на БиХ
					23/11/2011
					Почти половината от населението на БиХ продължава да изпитва последиците от войната през 1992-1995 г. Експертите предупреждават, че проблемът може да се изостри, ако се остави нелекуван.
					От Бедрана Калетович и Лиляна Ковачевич за Southeast European Times от Сараево и Баня Лука -- 23/11/11
 
					 
						
Ветеранът от войната Мехмед Алич каза, че е потърсил професионална помощ за лечение на ПТС. [Бедрана Калетович/SETimes]
						"Вече от години живея с една и съща картина нощ след нощ - граната пада до окопа, експлозия и боецът, който е само на един метър от мен, изкрещява. Опитвам се да прогоня тази сцена, но без успех. Започвам да се изпотявам, ставам от леглото, паля цигара и така от години," каза 50-годишен ветеран от войната в БиХ за SETimes. 
						Мехмед Алич, друг ветеран от войната, има подобна история. Той прекарва три години в окопите, раняван е четири пъти и оцелява въпреки очакванията на лекарите. 
						Снайперисткият куршум, който убива близък негов приятел, обаче все още не му дава мира. Чувството, че куршумът е бил предназначен за него, вече е овладяно, откакто е споделил травмата си с психолог. 
						Алич каза, че му е било трудно да се съгласи да отиде на психолог, но повече не можел да кара семейството си да страда заради честите промени в настроението му. 
						"Собствените ми деца ме отбягваха. Те казаха, че им е омръзнало от баща, който само им вика, никога не се усмихва и само говори за войната," каза Алич. 
						Експертите отбелязват, че има постоянно увеличаване на хората, страдащи от посттравматичен стрес (ПТС), въпреки че войната е свършила преди 16 години. 
						Бившите военни са най-многобройните жертви, но не търсят професионална помощ заради страха от дискриминация. 
						"Мнозина избягват да търсят помощ от професионални психолози, защото се страхуват, че ще изгубят трудно намерена работа," каза за SETimes Драган Саич, председател на Асоциация "Единство" от Баня Лука за хора, страдащи от ПТС. 
						Според Световната здравна организация 10 % от гражданите на БиХ, или 400 000 души, имат диагноза ПТС. Според асоциациите, помагащи на страдащите от ПТС, обаче точният им брой е повече от четири пъти по-голям. 
						Лекарите обясняват, че ПТС е нормална реакция на ненормални жизнени условия. 
						"Бившите военнослужещи често са безработни, без високо мнение за себе си, имат огромни житейски проблеми и са допълнително обременени от следвоенни здравословни проблеми. Те често мислят за самоубийство и желаят [чрез самоубийство] да поправят социалната несправедливост към себе си и подобни на тях хора," каза психологът от Тузла Бранка Хаджи-Ристич за SETimes. 
						"Човек, страдащ от ПТС, може да се самоубие, ако е нещастен или болен, но ако бъде под постоянни грижи и взема лекарства редовно, това не би трябвало да се случи," каза за SETimes Джубур Куленович от асоциацията за ПТС "Стечак" в Тузла. 
						ПТС не засяга само ветераните от войната, но и онези, които са били изнасилени или държани в плен по време на войната. 
						Обрад Бубич, представител на Асоциацията на жертвите от концлагерите в Република Сръбска, каза, че през последните две години близо 200 бивши лагеристи са потърсили професионална помощ в Баня Лука. 
						"ПТС се предава на семейството и впоследствие на обществото и не е известно много, защото тези хора не са във фокуса на вниманието, както са ветераните от войната. Вместо да се радват на уютна семейна обстановка, много от тях живеят във водовъртежа на страха, което ще остави травмирани и идните поколения," каза за SETimes проф. д-р Мевлудин Хасанович, който ежедневно лекува случаи на ПТС. 
						НПО и държавни организации за ветерани от войната от цяла БиХ също работят по намаляването на последиците от войната върху душевното здраве и предлагат съвместна групова работа на всички, които се нуждаят от помощ. 
						Асоциациите продължават да носят бремето, тъй като бюджетите на автономните области в БиХ далеч не достигат за справяне с проблема. 
						Социологът от Баня Лука Иван Шиякович казва, че обществото се е отказало да се занимава с жертвите на ПТС, независимо че те могат да предложат много на обществото. 
						"Не е в интерес на властите в БиХ тези хора да намерят изход от болестта си, така че засегнатите са напълно маргинализирани, оставени сами на себе си и представяни пред обществото като особняци, които трябва да се избягват. Основният проблем е, че все още нямаме специализирани институции, които би трябвало сериозно да се заемат с такива проблеми," каза Шиякович. 
						"Знаем, че се гледахме през оптичните прибори на оръжията, но сега трябва да излекуваме сами раните си. Ние протягаме ръка за помощ на идентични организации от другата автономна област, защото всички сме другари срещу страданието," каза ветеран от ФБиХ за SETimes.

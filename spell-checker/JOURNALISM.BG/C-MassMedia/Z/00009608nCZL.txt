Гърция ще ратифицира Договора за разширяването на ЕС преди 15 февруари
26/01/2004
 
АТИНА, Гърция -- Председателят на парламента Апостолос Какламанис заяви в неделя (25 януари), че законодателният орган ще одобри договора, който ще позволи на десет държави да се присъединят към ЕС. Законодателите трябва да направят това преди разпускането на парламента на 15 февруари с оглед провеждането на общи избори в страната на 7 март. Единствено Гърция, Холандия и Люксембург не са ратифицирали договора, подписан в Атина на 16 април миналата година по време на гръцкото председателство на ЕС.
Други новини: ветеранът на гръцката политика Константинос Мицотакис заяви, че няма да се кандидатира на изборите през март. Кариерата на бившия премиер обхваща повече от 50 години. Той е почетен председател на основната опозиционна партия "Нова демокрация". (АФП - 25/01/04; Катимерини - 24/01/04; МПА - 23/01/04)

ВКБООН: "Сърбия оглавява списъка на държавите, чиито граждани търсят убежище"
					29/03/2011
					Макар че в световен мащаб броят на търсещите убежище е намалял, Сърбия е внесла миналата година с 10 000 молби повече в сравнение с 2009 г.
					(ВКБООН, Информационен център на ООН, Б92, Суисинфо, София ехо - 28/03/11)
 
					 
						
Сърбия е предоставила най-големия брой кандидати за убежище през 2010 г. [Ройтерс]
						Броят на търсещите убежище в развитите страни е продължил да пада през 2010 г. до почти половината от равнището, регистрирано в началото на XXI век, се казва в доклад на ВКБООН от понеделник (28 март). 
						Общо 358 800 заявления за убежище са подадени миналата година в 44 развити държави, което е 5-процентен спад в сравнение с 2009 г., според годишния доклад за тенденциите в търсенето на убежище на Агенцията на ООН за бежанците. Този брой е бил с 42 % по-нисък от равнището за 2001 г. - пикова година за изминалото десетилетие, когато са били регистрирани близо 620 000 молби. 
						 "Глобалната динамика на търсенето на убежище се променя. Молбите за убежище в развития свят са много по-малко отколкото преди десет години, докато нивата им на годишна основа са се повишили едва в шепа страни," каза в понеделник върховният комисар на ООН за бежанците Антонио Гутерес. 
						Противно на глобалния спад обаче е имало рязък скок в броя на търсещите убежище от Сърбия (включително Косово), която е оглавила глобалната таблица с 8-процентен дял от всички молби, подадени през 2010 г. Тя е следвана от Афганистан (7 %), Китай и Ирак с по 6 %, Русия и Сомалия с по 5 % от всички молби, както и Иран (4 %). 
						"По отношение на мястото на произход най-голямата група от кандидатите за убежище през 2010 г. е била от Сърбия," съобщава ВКБООН. "Страната отбелязва увеличение с 54 % спрямо 2009 г., когато е била на шесто място. Интересното е, че броят на молбите за убежище през 2010 г. е сравним с този през 2001 г., малко след кризата в Косово." 
						Миналата година е имало и увеличение в броя на молбите от Македония, съобщава Агенцията за бежанците на ООН, без да споменава конкретни данни. Тя свързва повишението на броя на търсещите убежище от двете бивши югославски републики с решението на ЕС от декември 2009 г. да въведе безвизов режим за притежателите на сръбски и македонски паспорти. 
						Съединените щати остават най-голямата индивидуална държава, приемник на бежанци, за пета поредна година, с 55 530 молби през 2010 г. 13-процентното повишение на годишна основа "отчасти се дължи на броя на кандидатите за убежище от Китай и Мексико," заяви ВКБООН. 
						Франция, втората поред държава приемник с 47 800 молби, следвана от Германия с 41 330 молби, също отбелязва повишение на кандидатите за убежище, отбеляза агенцията на ООН, позовавайки се на по-големия брой молби от Сърбия и Македония като една от причините за това. 
						Швеция, която през 2009 г. е била на шесто място, миналата година се е придвижила с две места нагоре поради увеличението на заявленията за убежище. Другата страна, спомената сред петте най-големи приемници на кандидати за убежище, е била Канада, където броят на молбите е спаднал значително през 2010 г. 
						Другите пет големи страни приемници са били Великобритания, Белгия, Швейцария, Холандия и Австрия. Между тях само в Белгия е отбелязано повишение на броя на хората, търсещи убежище в страната.

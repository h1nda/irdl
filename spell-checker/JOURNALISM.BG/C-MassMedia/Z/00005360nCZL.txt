Албания се стреми към ново доверие на Балканите чрез дипломация
12/12/2002
По време на посещението си в Москва, албанският външен министър Илир Мета заяви, че дипломатичските усилия за подобряване на отношенията с Русия и Югославия ще помогнат за укрепването на мира на Балканите.
(Ройтерс, РСЕ/РС, РИА Новости - 11/12/02)
 
 
В сряда (11 декември), албанският външен министър Илир Мета заяви, че дипломатическите усилия за подобряване на отношенията с Русия и Югославия ще помогнат за укрепването на мира на Балканите. По време на посещението си в Москва Мета посочи, че Тирана е склонна да приеме последните две десетилетия на враждебност с Белград за оставени в миналото.
''Никой не трябва се съмнява защо албанците и югославяните или сърбите обръщат гръб на горчивото минало и защо се стремят да изградят съвместно бъдеще с подкрепата на Европейския съюз'', каза Мета, цитиран от Ройтерс. "Това се основава на новите стандарти за решаване на проблемите и трудностите, и на опитите да се изгради ново доверие в региона".
Изявлението на Мета беше направено два дни, след като албанският министър-председател Фатос Нано заяви по време на посещението си при югославския министър на здравеопазването Милош Кнежевич, че техните страни трябва да играят активна роля в насърчаването на регионалното сътрудничество на Балканите като средство за засилване на развитието. Един знак за подобряване на взаимоотношенията е подновяването в близките дни на редовните директни полети до Тирана от страна на югославския национален превозвач ЮАТ. Полетите бяха преустановени преди повече от две десетилетия.
В Москва Мета се срещна с делегация от 28 бизнесмени. Бяха подписани споразумения за повишаване на обмена между университетите и за сътрудничество между Търговско-промишлените палати на Русия и Албания.
Укрепването на контактите между бизнесмени и бизнес организации "ще спомогне за развитието на отношенията между нашите страни", каза директорът на Московската Търговско-промишлена палата и бивш министър-председател Евгени Примаков. Той добави, че вносът на Русия от Албания за миналата година възлиза само на 30 000 щатски долара, докато обемът на износа е много по-голям и с възможност да расте още.
В сряда, Мета и руският външен министър Игор Иванов се споразумяха да активизират политическия диалог между двете страни. Те обсъдиха и ситуацията на Балканите, включително Косово.
Мета изрази желанието на Тирана всички страни, включително Русия, да проявят отговорност при осъществяването на Резолюция 1244 за Косово на Съвета за сигурност към ООН. Албания подкрепя самоуправлението и изпълнителните органи в провинцията, добави той. Според него, "функционирането на тези институции трябва да се основава на съвместното съществуване на различните етноси в Косово и на интеграцията в Европа".
Иванов се съгласи, че статутът на провинцията трябва да бъде определен въз основа на резолюцията на Съвета за сигурност. Русия изтегли 1 200 души от контингента си в КФОР по-рано през тази година и понастоящем има в Косово около 600 войника.
Според други новини, президентът Владимир Путин подписа в сряда указ за удължаване мандата на 350-те участници в руския контингент на СФОР до 31 юли 2003 г.

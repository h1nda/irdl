Свинският грип се разпространява на Балканите
					03/11/2009
					 
						БУКУРЕЩ, Румъния -- В понеделник (2 ноември) правителството забрани всички посещения в болниците, за да предотврати разпространението на свинския грип. Само през последните седмици бяха регистрирани 174 нови случая на заболяване от грипния вирус H1N1, с което общият брой на заболелите нарасна на 555. Пет училища са затворени. До момента не се съобщава за смъртни случаи.
						Междувременно в България властите съобщиха в понеделник, че бременна жена на 30 години е починала от вируса. Първоначалната диагноза, поставена на жената, е била синузит. Това е третият смъртен случай, причинен от свинския грип в България. В 11 общини е обявена епидемия.
						В Турция в понеделник броят на починалите достигна девет души, с което броят им нарасна повече от два пъти за по-малко от 24 часа. Последните жертви са 65-годишна жена в Анкара и две момичета на 13 и 4 години, които починаха в Истанбул и Шанлъурфа. Властите са започнали национална кампания за ваксинация на населението срещу вируса, като приоритет се дава на здравните работници и тези, които се канят да пътуват за Мека на хаджилък.
						В понеделник Албания също обяви планове за ваксиниране на населението срещу вируса. Най-изложените на риск групи ще бъдат ваксинирани с предимство, включително здравните работници, пациентите с хронични заболявания и бременните жени. Първите случаи на свински грип в страната бяха регистрирани през юли. (Алсат, Шекули, Клан, Топ Ченъл, Хюриет, Анадолска информационна агенция, АФП, БГНЕС, 24 часа - 02/11/09)

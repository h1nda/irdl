Инцко не се притеснява от заплахите за провеждане на референдум в РС
					16/12/2009
					 
						САРАЕВО, Босна и Херцеговина (БиХ) -- Във вторник (15 декември) върховният представител Валентин Инцко не показа безпокойство от заплахите, че в Република Сръбска (РС) може да бъде проведен референдум във връзка с неговото решение за продължаване на мандата на чуждестранните съдии и прокурори, работещи в съда на БиХ. В интервю за „Дневни Аваз” Инцко заяви, че е убеден, че РС няма да организира никакъв референдум, и настоя, че неговите действия са неутрални, умерени и са насочени единствено към възстановяване на върховенството на закона. Съгласно решението на Инцко чуждестранните съдии и прокурори ще продължат да работят само по дела за военни престъпления до 2012 г., а тези, които се занимават с корупцията, организираната престъпност и тероризма, ще станат съветници на местния персонал. Министър-председателят на РС Милорад Додик беше заявил, че парламентът на неговата автономна област ще отхвърли резолюцията на Инцко и може да одобри провеждането на референдум по нея. (Дневни Аваз, РТРС - 15/12/09)

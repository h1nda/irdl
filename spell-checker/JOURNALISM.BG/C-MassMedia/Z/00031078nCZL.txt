Швеция обеща да даде нов импулс на Западните Балкани
					28/07/2009
					 
						БРЮКСЕЛ, Белгия -- Шведското председателство на ЕС обеща в понеделник (27 юли) да даде тази есен нов импулс на интегрирането на страните от Западните Балкани. В изказване пред журналисти в Брюксел шведският министър на външните работи Карл Билд и шведският министър по въпросите на ЕС Сесилия Малмстрьом успокоиха страховете, че присъединяването на страните от Западните Балкани ще бъде забавено. "Има пречки, които трябва да бъдат преодолени, и аз вярвам, че почти всички в Съвета на министрите на ЕС виждат необходимостта да бъде даден нов импулс на включването на страните от Западните Балкани," заяви Билд. Еврокомисарят по разширяването Оли Рен също посочи, че няма причини за безпокойство от възможна опозиция срещу по-нататъшното разширяване, като отбеляза, че неотдавнашното решение за премахване на визовите изисквания за гражданите на Македония, Сърбия и Черна гора показва ангажимента на ЕС към региона. (Танюг, Макфакс, СТА, Файненшъл Таймс, АФП - 27/07/09)

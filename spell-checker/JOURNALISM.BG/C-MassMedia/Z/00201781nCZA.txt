Представителството на Войводина в Брюксел предизвика полемика
					22/08/2011
					Северната сръбска провинция ще открие своето представителство в Брюксел до седмици. Според някои обаче това е стъпка към сепаратизъм.
					От Игор Йованович за Southeast European Times от Белград – 22/08/11
 
					 
						
Нови Сад – столицата на сръбската провинция Войводина. [Ройтерс]
						Длъжностни лица от провинция Войводина споделят, че имат големи очаквания по отношение на откриването на представителство в Брюксел в средата на октомври, най-вече във връзка с достъпа до европейски фондове. 
						Те твърдят, че това е нормална европейска практика и повече от 300 региона от различни европейски държави имат офиси в Брюксел. 
						„Много е важно да [присъстваме] там, където се вземат решенията. Чрез откриването на представителство в Брюксел се надяваме да получим по-лесен достъп до европейски проекти и по-добри възможности за чуждестранни инвестиции във Войводина”, заяви за SETimes бъдещият ръководител на службата в Брюксел Предраг Новиков. 
						Всички в Сърбия могат само да спечелят от това, добави той. 
						Решението предизвика известна тревога в Сърбия, както и твърдения, че то е част от сепаратистките тенденции във Войводина, които се наблюдават сред различни партии и лидери от автономната област. 
						По-рано десни партии протестираха срещу закона, който урежда статута на Войводина, с твърдението, че той предвижда твърде свободни отношения между Войводина и централното правителство в Белград. Съобщението за представителството в Брюксел предизвика особено обвинителни реакции. 
						Опозиционната Демократическа партия на Сърбия (ДПС) във Войводина заяви, че в администрацията на Войводина има партии и хора, които „пропагандират сепаратизъм”. 
						Те са тези, които най-силно настояват за откриването на представителство в Брюксел, заяви за SETimes представителят на ДПС Борко Илич. 
						На въпроса защо ДПС не вижда проблем във факта, че сръбските градове Ниш и Крагуевац имат офиси в Брюксел, но възразяват срещу този на Войводина, Илич отговори, че властите във Войводина са поискали специален статут за своите представители, както и дипломатически паспорти. 
						„Също така никъде в договора за откриването на служба на Войводина не се споменава, че представителите на автономната област са длъжни да следват политика, която е в съответствие с тази на централното [националното] правителство”, заяви Илич. 
						Противниците на представителството на Войводина в Брюксел изтъкват изявление на бившия германски посланик в Белград Андреас Цобел относно Косово, което е дало поводи за предпазливост. 
						През 2007 г. Цобел заяви, че „настояването Косово да остане част от Сърбия ще дестабилизира Сърбия, а след това може да бъде повдигнат и въпросът за Войводина.” 
						Новиков отхвърли всички обвинения за сепаратистки тенденции. 
						„Войводина няма да застраши държавата Сърбия с нито едно свое действие. Нашата служба ще се намира в сръбското посолство в Брюксел, а нашите представители ще имат сръбски дипломатически паспорти”, заяви той. 
						Новиков също така отново подчерта, че причините за откриването на службата са предимно икономически. 
						„В началото на работата ни ще имаме само двама служители в Брюксел. Ще увеличим броя на представителите само ако службата носи пари на Войводина и на Сърбия. Неотдавна спечелихме европейски проект за унищожаване на растението амброзия на стойност 400 000 евро и само с този проект осигурихме издръжката на цялата първа година от дейността на офиса”, посочи Новиков. 
						Според Александър Попов, представител на НПО „Център за регионализъм”, съпротивата срещу представителството на Войводина се дължи на фобии, причинени от разпадането на държавата през предишните десетилетия. 
						„Днес всяка голяма компания има офис в Брюксел, защо не и Войводина?”, каза той за SETimes. 
						Попов обясни, че понятието „регион” в Европа позволява определени области от различни държави да изразяват своите специфични особености и да имат по-голяма финансова независимост от централното правителство. 
						„Ще бъде важно това да се приложи и в Сърбия. По този начин големи части от Сърбия на практика остават празни, а хората бягат към големите градове, най-вече в Белград и Нови Сад”, заяви Попов.

Министърът на финансите на Косово твърди, че разходите са под контрол и че скоро ще бъде създадена фондова борса
					02/01/2012
					Финансовият министър казва, че икономическото положение в Косово е стабилно в началото на Новата година. 
					От Линда Карадаку за Southeast European Times в Прищина - 02/01/12
 
					 
						
Министърът на финансите Бедри Хамза твърди, че Косово е останало до голяма степен незасегнато от фискалните трусове в еврозоната поради ограничената си интеграция в глобалните пазари. [Лаура Хасани/SETimes]
						В ексклузивно интервю за SETimes министърът на финансите на Косово Бедри Хамза очертава обещаваща картина на бюджета на Косово и на финансовите перспективи. 
						
						SETimes: Доколко стабилно е финансовото положение в Koсово? 
						
						Бедри Хамза: Стабилно е - всички водещи индикатори за финансовия сектор са позитивни. Колкото се отнася до бюджетните приходи, ние имаме добри резултати, като разходите се осъществяват според плана. 
						Показателите на Централната банка на Косово сочат стабилен финансов сектор. Посещението на мисията на МВФ през ноември потвърди финансовата стабилност [на Косово] в изявление, като потвърди и позитивните макроикономически тенденции и политики. 
						Според категорията за специфични количествени цели за периода, приключил през септември 2011 г., ние успяхме да запазим минималния банков праг, основния фискален баланс и границата на основните разходи. 
						Задоволителните резултати по отношение на приходите продължиха до края на октомври. Реализирането на плана за бюджетните приходи е около 84%, и ние сме оптимисти по отношение на това, че планираните бюджетни приходи за тази година ще достигнат 100%. 
						През 2010 г. ЕМКС (Електронната междубанкова клирингова система) отбеляза значително увеличаване на обема и трансакциите по плащанията. Около 3,9 милиона трансакции на стойност общо 4,66 милиарда евро са били извършени чрез тази система за една година. Тази година бюджетният дефицит е около 2,7% от БВП; равнището на държавния дълг е ниско и достига 5,4% от БВП. 
						
						SETimes: Как оцелява Косово в периода на глобалната икономическа и финансова криза? 
						
						Хамза: Глобалната икономическа криза досега няма пряко отражение върху страната. На фона на тежкото икономическо положение и финансови ресурси в някои страни членки на ЕС, това можеше да се отрази и на Косово особено по отношение на намаляване на паричните преводи. Тенденцията през първите шест месеца на тази година показва, че няма спад [на паричните преводи]; увеличаването е около 1,2% в сравнение със същия период на миналата година. 
						Като цяло Косово до голяма степен остава незасегнато от финансовите трусове в еврозоната поради ограничената си интеграция в глобалните финансови пазари. Банковата система е стабилна, със здравословна ликвидност и адекватни капиталови резерви. 
						
						SETimes: Косово използва еврото като официална валута. Как влияе това на Косово и на финансите в светлината на проблемите в еврозоната? 
						
Използването на еврото в Косово означава, че то "няма истинска валутна политика и този факт очевидно е предизвикателство за икономическото и финансово развитие", казва Хамза. [Ройтерс]
						
						Хамза: Известно е, че Косово няма своя собствена валута, няма истинска валутна политика и този факт очевидно е предизвикателство за икономическото и финансово развитие. Обстоятелствата, при които Косово прие еврото като своя официална валута, са известни, и в това отношение, сега сме "евронизирана" държава. 
						Не е лесно в икономическо отношение, но това, че използваме еврото като официална валута си има и положителна страна, тъй като еврото е силна и стабилна валута, което се отразява положително на страната. 
						
						SETimes: Планирали ли сте защитни мерки срещу икономическата и финансова криза в света, за да предотвратите възможността Косово да бъде тежко засегнато от нея? 
						
						Хамза: Поради голямата обвързаност на глобалната икономика, ние отчитаме факта, че е възможно и Косово да бъде засегнато. Работихме върху закона за депозитите, който вече е одобрен и е влязъл в сила. Това е Фонд за гарантиране на депозитите, което смятаме, че е важна стъпка за страната. 
						Работихме и с МВФ и с Централната банка на Косово при определянето на средствата за спешна помощ при финансова ликвидност, което ще послужи за гарантиране на стабилността на банковия сектор. 
						
						SETimes: Опозицията реагира остро на новия бюджет на Косово и на разпределянето му в различните сектори. Колко стабилен е финансово този бюджет? 
						
						Хамза: Проектобюджетът е изпратен в Събранието за одобрение и е нормално да има дискусии и различни предложения от страна на опозицията. Ние подкрепяме всички конструктивни идеи и предложения за проектозакона. 
						Министерството на финансите работи интензивно по проектозакона от м. април насам, следвайки всички законови процедури и приоритетите на правителството. Проектобюджетът за 2012 г. е напълно устойчив финансово, тъй като е балансираан и отразява реални източници на доходи и адекватно планиране на разходите. Критиките на бюджета от страна на опозицията не са сериозни, защото той е разпределен според приоритетите. 
						На основата на тези формули, основаващи се на броя на населението, географската площ на страната и други елементи, е отпусната обща субсидия, която включва 10% от общите приходи. 
						
Хамза признава, че проблемите на граничните контролно-пропускателни пунктове в северната част на страната се отразяват на крайния баланс. [Ройтерс]
						Субсидията за образованието се подготвя на основата на броя ученици и тези данни се осигуряват от Министерството на образованието, докато субсидията за здравеопазването се изготвя на основата на показатели за здравни данни от Министерството на здравеопазването. 
						
						SETimes: Какви механизми съществуват за управление и контрол на финансовите разходи? 
						
						Хамза: Общото управление и финансовият контрол на разходите се регулират от разпоредбите на закона за бюджета и закона за управлението на държавните финанси и отговорности. 
						Независимите бюджетни организации управляват бюджетите си и имат юридическата отговорност да го правят. Разбира се, съществуват специални институции, които се занимават с този въпрос в Главната одиторска служба. 
						Предлагам вниманието да се съсредоточи върху мандата и отговорностите на Министерството на финансите, чиятo стратегия се основава на постоянна ангажираност с управлението на фискалната дисциплина, за да се запази фискалната устойчивост, да се гарантира ликвидност и да се осъществят структурните реформи, които ще доведат до увеличаване на конкурентоспособността и общото икономическо развитие, икономическо развитие, което досега е последователно, което също се потвърждава и от международните организации в Косово. 
						
						SETimes: Каква е загубата за бюджета на Косово от несъбраните данъци в северната част на страната? 
						
						Хамза: Всяко отклонение от плащането на данъци създава предпоставка за загуба в бюджета. Бюджетът на страната претърпя загуби от неплатени данъци в северната част на страната, които се оценяват на около 40 милиона евро годишно. 
						След 25 юли и след като на ГКПП 1 и 31 бяха изпратени митничари, контрабандата на стоки в тази част на страната значително намаля, както и укриването на данъци. Финансите на Косово претърпяват загуби от положението в северната част на страната също и поради липсата на нормално функционираща данъчна администрация [в северната част на страната]. 
						
						SETimes: Планира ли се откриване на фондова борса в Косово? 
						
						Хамза: Министерството на финансите в сътрудничество с други институции работи по капиталовите пазари. Много се работи по правната рамка и това вече дава резултати. Така например, пилотен проект ще стартира в началото на следващата година.

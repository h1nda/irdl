Делова хроника
23/04/2004
Преглед на деловите и икономическите новини от Балканите след 16 април.
(Различни източници -- 16/04/04 - 23/04/04)
 
 
Международният панаир на книгата и книгопечатането бе открит в четвъртък (22 април) в Скопие. Участват повече от 150 издатели от Сърбия и Черна Гора, Хърватия, Албания, Италия, Великобритания, Франция, Русия и Македония. [Томислав Георгиев]
Преглед на деловите и икономическите новини от Балканите след 16 април:
На 16 април Хърватия подписа Протокол 7 от Споразумението с ЕС за стабилизация и асоцииране. Премиерът Иво Санадер изрази задоволството си от резултата, като каза, че нито една от квотите за внос не е била повишена, а някои са били намалени.
***
БВП на Румъния нарасна с 5,1 % по време на първото тримесечие от тази година, според предварителни данни на финансовото министерство, обявени на 19 април. Износът се е увеличил с 25 % спрямо първите три месеца на миналата година, а преките чуждестранни инвестиции също са нараснали значително.
***
Централната банка на Босна и Херцеговина обяви на 19 април, че инфлацията в страната през 2003 г. е била 1 % - едно от най-ниските нива в Европа. Годишните лихви в БиХ достигнаха средно 10,87 % през миналата година, съобщи банката.
***
На 19 април българската Агенция за приватизация и "Вива венчърс холдинг" удължиха крайния срок за приключване на сделката за придобиване на дял от 65 % от Българската телекомуникационна компания. По взаимно споразумение крайният срок бе удължен с 60 дни.
***
Световната банка заяви, че ще предостави 5 млн. долара за проект за защита на Шкодренското езеро от замърсяване. Езерото е най-голямото на Балканския полуостров и е разположено на границата между Албания и Черна гора.
***
Агенцията за приватизация на Република Сръбска съобщи, че се е провалил и вторият търг за продажба на мажоритарен дял от пивоварната в Баня Лука. Макар че в началото водещи международни компании проявиха интерес към предприятието, казаха от агенцията, до крайния срок - 16 април - не бяха подадени валидни оферти.
***
Македония възнамерява да поиска от международни кредитни агенции да направят оценка на кредитния й рейтинг, съобщи министърът на икономиката Никола Поповски в Лондон. Той каза, че Македония не трябва да изостава от другите бивши югославски републики, като отбеляза, че БиХ вече е получила рейтинг от "Муудис", а в момента се изготвят оценките на рейтинга на Сърбия и Черна гора.

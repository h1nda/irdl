Сараевски вестник съобщава, че Караджич и Младич са в РС 
					14/12/2004
					 
						САРАЕВО, Босна и Херцеговина ( БиХ) -- Двама от най-издирваните от Трибунал на ООН за военни престъпления обвиняеми - Радован Караджич и Ратко Младич - се укриват в Република Сръбска, съобщи всекидневникът Дневни аваз във вторник (14 декември), позовавайки се на представител на Държавната разузнавателна служба на БиХ. Вестникът освен това съобщи, че неотдавна са били проведени преговори и с двамата обвиняеми по потенциалното им доброволно предаване. Твърди се, че преговорите са били осъществени с участието на представители на Сърбия и РС. 
						Местната преса междувременно продължава да прави догадки за това, дали друг обвиняем, бившият босненско-сръбски армейски генерал Винко Пандурович, ще се съгласи да се предаде на властите в БиХ. Съобщава се, че той е задържан в Сърбия. (Дневни аваз, Независне новине, Данас - 14/12/04; Фена - 13/12/04)

Турция засилва борбата срещу контрабандата на антични предмети
					28/07/2011
					Турция си върна още един древен артефакт, изнесен контрабандно в чужбина, а енергичната кампания за връщане на изнесени антики отразява променящо се отношение.
					От Александър Кристи-Милър за Southeast European Times от Истанбул -- 28/07/11
 
					 
						
Музейни служители напасват гипсови отливки на двете половини на статуята през септември 1993 г. [Музей на изящните изкуства, Бостън]
						За турските археолози това бе една от най-безочливите кражби на антики, от които страната страда в продължение на десетилетия. 
						Година след като долната половина на статуя на Херакъл отпреди 1 800 години бе намерена при разкопки близо до Анталия през 1980 г., бюстът й тайнствено се появи в Съединените щати, където е бил закупен от Музея на изящните изкуства (МИИ) в Бостън. 
						След 20-годишен спор музеят призна на 17 юли, че се е съгласил да върне своята половина от статуята, което беляза последната победа на Турция в издирването и възстановяването на стотици артефакти, изнесени контрабандно от страната. 
						Кампанията за връщане на изнесени антики, в която Анкара се е насочила към музеи в Сърбия, Германия, Франция и още 6 други страни, подчертава засилващото се влияние на Турция на световната сцена. 
						Някои анализатори смятат също, че това е отражение на възобновеното оценяване в страната на огромното и богато културно наследство на древна Анатолия. 
						Съвременната сага с разчленения Херакъл е олицетворение на отчаяната борба, която Турция трябва да води, за да изтръгва своите богатства от ноктите на чуждите музеи. 
						Когато за първи път бе изразено предположението, че двата фрагмента може да са части на една и съща статуя, бостънският МИИ отрече с довода, че по римско време са били създадени много други версии на статуята, много от които са оцелели и до днес. 
						Дори и след като бяха направени гипсови отливки, които си съвпаднаха, доказвайки извън всяко съмнение връзката между тях, музеят, който не разполагаше с документи за произхода на статуята, отказа да върне своята половина. 
						Изтъквайки факта, че турският закон защитава само съкровища, взети след 1906 г., тогавашният директор на музея заяви, че тя може да е била намерена "по всяко време след италианския Ренесанс". 
						Сега музеят изглежда е приел това, което турските археолози са твърдели винаги: че похитители тайно са взели бюста на Херакъл и са го изнесли контрабандно от страната. 
						Катрин Гетчел, заместник-директор на МИИ, каза, че едва напоследък турското правителство е започнало да проявява по-голям интерес към статуята. 
						"Турция е засилила кампанията си," каза тя. "Едва в последните две-три години те ни представиха снимки и други доказателства за похищението от мястото." 
						В случаите с други, по-несговорчиви музеи, Турция е започнала да проявява твърдост. 
						През май германският музей "Пергамон" неохотно се съгласи да върне хетски сфинкс на 3 500 години, след като турският министър на културата Ертугрул Гюнай заплаши да наложи забрана на германските екипи да работят на няколко археологически обекта в страната. 
						В края на миналата година Анкара предприе безпрецедентната мярка да отнеме лицензите за разкопки на три френско-германски екипа, които работят в Турция от десетилетия - ход, който се разглежда като предупредителен изстрел в битката за античните предмети. 
						"Това е революция," е казал Гюнай, цитиран от "Ню Йорк Таймс", след споразумението за сфинкса. 
						Нора Сени, директор на френския Институт за анатолийски изследвания, смята, че възходът на Турция като политическа и икономическа сила на световната сцена донякъде обяснява кампанията. 
						"Балансът на силите се е променил," каза тя за SETimes. "Те се виждат като голяма регионална сила и това им дава възможност да искат неща, които не са имали самочувствието да искат по-рано." 
						Тя обаче смята също, че се появява ново мислене по отношение на богатството на исторически обекти и артефакти в Турция. 
						"Турската държава се е създала, като се е разграничила от Османската империя и всичко което я е предшествало - имаше табу върху обсъждането на византийската култура," каза тя. 
						Но правителството на Партията на справедливостта и развитието, което дойде на власт през 2002 г., донесе със себе си неоосманизъм, който разтвори вратите както към предислямското, така и към ислямското минало на Анатолия, твърди тя. 
						"Турция здраво се захваща със своето наследство," каза тя.

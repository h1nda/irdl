Наследството от насилие на КОНГРА-ГЕЛ
					08/10/2004
					Терористите от КОНГРА-ГЕЛ сложиха през юни край на примирието и подновиха нападенията срещу въоръжените сили на Турция в югоизточната част на страната. Но на фона на загрижеността за световната сигурност и вътрешните реформи групата се чувства все по-изолирана и объркана.
					От Вахит Бора за Southeast European Times от Истанбул - 08/10/04
 
					 
						
Турският министър на външните работи Абдула Гюл разговаря със своя колега от САЩ Колин Пауъл на сесията на Общото събрание на ООН. [АФП]
						На 59-ата сесия на Общото събрание на ООН по-рано този месец турският министър на външните работи Абдула Гюл обсъди някои ключови въпроси със своя американски колега Колин Пауъл -- включително и този за "Конгреса за свобода и демокрация на Кюрдистан" или КОНГРА-ГЕЛ. По време на разговорите Гюл е помолил Пауъл за допълнителна помощ от САЩ срещу терористичната групировка, която прекрати петгодишното примирие през юни и поднови атаките си срещу турските въоръжени сили в населената предимно с кюрди югоизточна част на страната. Сблъсъците през юни и август отвориха отново дълбоките рани от последните 20 години. 
						Абдула Йоджалан основава Кюрдската работническа партия (ПКК) като кюрдско сепаратистко движение през 1978 г. Заловен през 1999 г. в Кения и върнат в Турция, той е обвинен в убийството на хиляди хора, жертви на кампанията на насилие, започната от ПКК през 1984 г. Върховният съд потвърди смъртната присъда на Йоджалан през юни 1999 г., но след премахването на смъртното наказание присъдата му бе заменена с доживотен затвор. От пет години той е затворен на остров Имралъ. 
						През октомври 1997 г. Съединените щати определиха ПКК като една от 30-те основни терористични организации в света. След залавянето на Йоджалан в групировката настана период на объркване и тя се опита да се прехвърли на политическата сцена, като промени името си първо на "Конгрес за свобода и демокрация на Кюрдистан", а след това, през миналата година, на КОНГРА-ГЕЛ. И двете наследнички на ПКК бяха незабавно включени в списъка на САЩ на терористичните групировки. ЕС ги включи в своя списък на терористичните групи през март. 
						Освен сблъсъците с турските въоръжени сили, КОНГРА-ГЕЛ е извършвала и убийства на известни личности, както и нападения срещу дипломатически, консулски, търговски и туристически представителства в чужбина. Според официалните данни при нападенията, извършени между 1984 и 1999 г., 5 300 служители на силите за сигурност са били убити, а 10 600 ранени. Цивилните жертви наброяват 4 600 убити и 5 500 ранени. 
						В продължение на години Сирия бе основната държава, подкрепяща ПКК. Но подписването на Аданския меморандум на 20 октомври 1998 г. сложи край на връзките със Сирия. 
						Групировката действа активно и в други съседни държави, включително в Ирак и Иран, както и в Европа. Основната й база в Европа беше в Германия, където има голям брой турци и кюрди. Но информационни представителства на ПКК или на свързани с нея асоциации е имало по различно време и в Румъния, Холандия, България, Италия, Русия, Великобритания, Франция, Австрия, Швейцария, Швеция, Дания, Норвегия, Финландия и Испания. 
						Приходите от организирана престъпна дейност -- главно трафик на наркотици и контрабанда с оръжие -- представляват основната част от постъпленията на ПКК. Според британските служби на сигурност ПКК е отговорна за 40 % от хероина, продаван в ЕС. 
						Но нарастващата тревога за световната сигурност и политическите промени маргинализираха групировката. Съдебните реформи, особено в областта на човешките права, спомогнаха за намаляване на напрежението. Турската държавна телевизия започна да излъчва предавания на кюрдски език -- нещо, което бе почти немислимо преди пет години. 
						Кюрдски активисти призовават за мир и осъждат неотдавнашните кръвопролития. Междувременно КОНГРА-ГЕЛ изглежда разединена относно собственото си бъдеще и все по-изолирана от кюрдското население, за което претендира, че се бори.

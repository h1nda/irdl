БиХ ще има една служба за разузнаване до 2004
05/06/2003
Разузнавателните агенции на двете общности в Босна и Херцеговина ще изчезнат до 1 януари и на тяхно място ще бъде създадена нова държавна институция.
От Бет Кампшрор за Southeast European Times от Сараево - 05/06/03
 
 
Още една от аномалиите в Босна и Херцеговина (БиХ) -- фактът, че две отделни разузнавателни агенции действат на територията на страната -- ще изчезне до началото на 2004 г., ако всичко върви по план в създаването на нова комисия от Върховния представител Пади Ашдаун.
"Дойде време да се сложи край на този хаос", каза Ашдаун пред репортери в Сараево на 29 май. "Дойде време да се сложи край на службите за сигурност, които твърде често се използват срещу отделните граждани и излязоха изпод контрол."
Седемчленна комисия ще представи своите препоръки за създаване на държавна разузнавателна служба в парламента до 1 август. Ашдаун заяви, че иска от парламента да приеме новия закон така, че новата служба да бъде готова от 1 януари да замени агенциите на двете общности.
Решението е продиктувано от няколко фактора. Тайната полиция на бивша Югославия бе заменена по време на войната от агенции за разузнаване, които според Ашдаун са били "непосредствено замесени" в етническо прочистване. След войната същите агенции работеха в сътрудничество с политическите партии. Ашдаун заяви, че това повече не може да продължава предвид последните събития в региона.
"След войната те действаха в голяма степен извън контрола на парламента и държавата и всеки, който се съмнява в ужасните последици от това положение, бих желал да прекара няколко минути на размисъл до гроба на [бившия сръбски премиер] Зоран Джинджич", каза той.
Други две събития през тази пролет показаха необходимостта от спешни реформи в армията и разузнаването. Едно от тях е скандалът с износа на оръжия за Ирак, при който компания за самолетни части в Република Сръбска (РС) бе разкрита, че е продала двигатели и резервни части на Багдад. По същото време силите на НАТО по поддържането на мира в БиХ откриха, че военните и разузнавателните служби на общността са шпионирали служители на НАТО, ЕС и международната общност в страната.
Ръководител на комисията ще бъде Калман Коксис, старши съветник в унгарските разузнавателни служби, който бе инициатор на аналогични реформи в Унгария през 90-те години. Шестте останали членове на комисията ще бъдат назначени от властите в двете общности и утвърдени от СВП.
Коксис заяви, че не храни илюзии, че това ще бъде лесна задача, тъй като преходните процеси в Унгария и БиХ са коренно различни.
"Нямаме време за губене тук," каза той. "Ще има съпротива, но аз виждам шанс за успех".
Част от тази съпротива се очаква да дойде от РС, тъй като лидерите на общността често отхвърлят всяко предложение, което би могло да даде повече власт на държавата. Ашдаун обаче изпревари неизбежната реакция, като заяви, че разузнаването на държавно равнище няма да нарушава интересите на двете общности.
"Компетенциите на двете общности, както са определени в Дейтънското споразумение, не са и няма да бъдат застрашени, така че, моля да не ни се изтъкват подобни нелепости, че по някакъв начин тази мярка застрашава двете общности, тъй като нищо такова няма", каза той.

Бранко
			Цървенковски
		
		президент на Македония
		(Уебсайт на Социал-демократическия съюз на Македония, Си Ен Ен , РФЕ/РЛ, Macedonia.org)
 
		 
			
			Бранко Цървенковски бе избран за президент на Македония на 28 април 2004 г. след втори тур на изборите. Предсрочните избори бяха свикани след смъртта на бившия македонски президент Борис Трайковски в самолетна катастрофа на 26 февруари 2004 г. 
			Цървенковски е роден на 12 октомври 1962 г. в Сараево, Босна и Херцеговина. През 1986 г. получава бакалавърска степен по компютърни науки и автоматизация във факултета по електроинженерство към университета “Св. св. Кирил и Методи” в Скопие. 
			 Цървенковски е избран за член на Събранието на Република Македония на първите многопартийни избори в бивша Югославия през 1990 г., след като е работил няколко години като началник-отдел във фирмата “Семос”в Скопие. 
			Бивш комунист, Цървенковски е начело на Социал-демократическия съюз на Македония (СДСМ) от април 1991 г. 
			На 5 септември 1992 г. той става първия министър-председател на Македония след отделянето й от Югославия и заема този пост още четири години след изборите през декември 1994 г. 
			След като широката коалиция, ръководена от СДСМ на Цървенковски, победи на парламентарните избори на 15 септември 2002 г., той е номиниран от своята партия за поста на министър-председател на 7 октомври и бившият президент Борис Трайковски му доверява мандата да сформира новото правителство на страната. 
			Управляващият СДСМ издигна кандидатурата на Цървенковски за президент на изборите на 14 април. Поради слабото участие на избирателите Цървенковски и неговия опонент Сашко Кедев от ВМРО-ДПМНЕ се явиха на втори кръг на изборите на 28 април. Цървенковски бе обявен за победител с 63% от гласовете. 
			“Добрите междуетнически отношения са стълбовете на стабилността на Македония” и “най-краткият път да станем част от европейския и евро-атлантическия интеграционен процес”, заяви Цървенковски в речта си пред парламента на 12 май по случай встъпването му в длъжност.

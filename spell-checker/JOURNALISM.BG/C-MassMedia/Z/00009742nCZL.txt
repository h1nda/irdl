Делова хроника
06/02/2004
Преглед на деловите и икономическите новини от Балканите след 30 януари.
(Различни източници -- 30/01/04 - 06/02/04)
 
 
Преглед на деловите и икономическите новини от Балканите след 30 януари:
Церемонията по подписване на многостранното окончателно финансово споразумение за построяване на нефтопровода Баку-Тбилиси-Джейхан (БТД) се състоя в Баку, Азербайджан, на 3 февруари. Споразумението, включващо 27 документа, бе подписано от представители на Азербайджан, Грузия и Турция и от представители на ЕБВР, американската "Експорт-импорт банк", МФК (Международната финансова корпорация), няколко агенции за внос-износ и компанията БТД. Нефтопроводът ще бъде дълъг 1 760 км и ще пренася суров нефт от Каспийско море до Средиземноморието.
***
Турция ще върне на МВФ дългове на стойност 715,9 млн. долара през февруари и ще й останат да връща още 5,271 милиарда до края на тази година. През януари Турция изплати 224 млн. долара от дълга си към фонда.
***
Министърът на транспорта на Република Сръбска (РС) Драган Солая обяви, че ЕБВР ще финансира строителството на магистралата Маховляни-Градишка в Босна и Херцеговина. Правителството на РС отделно ще финансира продължаването на магистралата от Маховляни до Баня Лука.
***
Работническо-мениджърско дружество кандидатства за закупуване на 51 % от завода за стомана "Метално" в град Зеница в Босна и Херцеговина. Кандидатът предложи 255 646 евро за дяла и обеща да инвестира близо 1 млн. евро в завода.
***
"Хърватската електрическа компания" обяви брутна печалба от 40 млн. евро през миналата година, независимо от трудностите, причинени от летните суши. Възстановено беше подаването на електроенергия от атомната електроцентрала край Кърско, съвместна собственост на Хърватия и Словения, и това помогна на компанията да поддържа добри финансови показатели и да инвестира около 260 млн. евро в технологично обновление.
***
"Плива", най-голямата фармацевтична компания в Хърватия, продаде датския си филиал "Плива фарма нордик" на "Юнайтед нордик фарма", собственост на исландската групировка "Фармако". Сделката е част от програма за преструктуриране. "Плива" възнамерява тази година да започне промоционална кампания в Съединените щати.
***
"Майкрософт" официално започна кампания за легализиране на софтуера в корпоративния сектор в Македония. До края на април ще се предлага 30-процентно намаление за легализиране на фирмения софтуер. Представителят на "Майкрософт" за Македония, Илиянчо Гаговски, каза, че очаква най-малко 250 до 300 договора.
***
Българското Министерство на енергетиката съобщи, че МФК (Международната финансова корпорация) се е съгласила да предостави заем от 100 млн. долара за финансиране на проект за изграждане на топлоелектрическа централа. Проектът ще бъде осъществен от американската енергийна компания "Хърайзън".
***
Европейската инвестиционна банка ще предостави 162 млн. евро на Сърбия и Черна гора през 2004 г. като част от програмата си в размер на 400 млн. евро за Западните Балкани. Същата сума беше предоставена на страната и през 2003 г.

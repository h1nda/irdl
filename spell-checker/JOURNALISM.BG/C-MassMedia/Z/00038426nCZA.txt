Йосипович потърси подкрепата на САЩ за кандидатурата на Хърватия за членство в ЕС
					06/05/2011
					Държавният глава се срещна с Байдън и Клинтън; значението на интеграцията бе определено като решаващо за региона.
					От Наташа Радич за Southeast European Times в Загреб - 06/05/11
 
					 
						
Хърватският президент Иво Йосиповеч каза: "САЩ оценяват стъпките, които предприехме и реформите, които осъществихме." [Ройтерс]
						Президентът Иво Йосиповеч приключи посещението си в Съединените щати в сряда (4 май) след серия от срещи на високо равнище в Чикаго и Вашингтон. Според официални представители на тях бяха потвърдени отличните отношения между двете страни и подкрепата на САЩ за дългоочакваното присъединяване на Хърватия към ЕС. 
						В разговорите с вицепрезидента Джо Байдън главните теми бяха Югоизточна Европа и напредъкът на Хърватия по отношение на кандидатурата й за членство в ЕС, която по-късно бе определена от канцеларията на Байдън като "решаваща за целия регион". 
						Байдън "оценява усилията, направени от Хърватия за пълното спазване на върховенството на закона и продължаване на борбата срещу корупцията", се казва в изявление на канцеларията. 
						Посещението съвпадна с убийството на лидера на Ал Кайда Осама бин Ладен от силите на САЩ. След новината за смъртта на бин Ладен Йосипович потвърди, че Хърватия, която току-що разположи 300 войници в Афганистан като част от операцията ИСАФ, е готова да продължи да допринася за глобалната борба срещу тероризма. 
						"Хърватско-американските отношения отбелязват стабилен напредък от самото начало и придобиха статут на отношения между съюзници, особено след присъединяването на Хърватия към НАТО", каза за SETimes Иван Гърдешич, бивш посланик на Хърватия във Вашингтон и професор във Факултета по политически науки в Загреб. 
						Но не всички области на сътрудничеството са напълно проучени, добави Гърдешич. "Нашите двустранни отношения се нуждаят от подобрени икономически и търговски отношения", каза той. 
						Посланикът на САЩ в Загреб Джеймс Фоули, който придружаваше Йосипович по време на посещението му, каза за агенция ХИНА, че президентът е имал "дълги и плодотворни срещи" както с Байдън, така и с държавния секретар Хилъри Клинтън. 
						Администрацията на Обама, добави той, смята Йосипович за "държавник, който се стреми към напредък и помирение в региона". 
						Една от страните на помирението може да бъде предложеното създаване на РЕКОМ, регионална комисия за истината за военните престъпления, извършени в бивша Югославия. 
						От своя страна Администрацията на САЩ подчерта "водещата роля", която Йосипович играе за "лекуване на раните и построяване на мостове в региона". 
						В Загреб учителят Йосип Сабич, 49-годишен, каза, че се надява, че Вашингтон ще помогне на Хърватия да приключи дългия процес на присъединяване към ЕС. "Чакаме прекалено дълго и се надявам, че сега единствената суперсила в света ще каже на онези хора в Брюксел, че трябва да приемат Хърватия", каза той за SETimes.

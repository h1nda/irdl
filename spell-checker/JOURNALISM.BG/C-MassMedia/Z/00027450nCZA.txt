ЮНМИК прехвърля активи на ЮЛЕКС
					19/08/2008
					Пристъпвайки към значително свиване на присъствието си в Косово, ЮНМИК подписа в понеделник в Прищина споразумение с ЮЛЕКС, с което част от активите му ще бъдат прехвърлени на новата мисия на ЕС. 
					(AФП, Гласът на Америка, Ню Косова Рипорт, Б92, Сръбско правителство - 18/08/08; ФT - 17/08/08; Информационен център на ООН - 15/08/08)
 
					 
						
Мисията на ООН в Косово ще прехвърли много от своите отговорности на мисията на ЕС. [Илюстрация: SETimes]
						ЮНМИК подписа в понеделник (18 август) споразумение за прехвърляне на част от имуществото си в Косово на пристигащата съдебно-полицейска мисия на ЕС ЮЛЕКС, която според наблюдателите трябва да бъде разположена напълно в следващите няколко месеца. 
						"Техническото споразумение дава на ЮНМИК ... зелена светлина да ни прехвърли свои активи,” като офисни помещения и друго оборудване, каза пред АФП Карин Лимдал, ръководител на службата на ЮЛЕКС за печата и публичната информация. 
						ЮНМИК подписа договора три дни, след като централата на ООН в Ню Йорк одобри решението. Миналия месец генералният секретар на ООН Бан Ки Мун реши да пристъпи към преструктуриране на ЮНМИК, както предвиждаше неговият план след обявяването на независимост от Косово на 17 февруари. 
						Като част от промените, които Бан предложи тази година, ЮНМИК ще бъде съкратена значително през следващите няколко месеца. 
						"В известна степен съкращаването е реалност, продиктувана от факта, че ООН вече не изпълнява ролята, която изпълняваше по-рано ... ние трябва да се адаптираме към тази реалност,” каза в петък в Прищина заместник-ръководителят на ЮНМИК Никълъс Хейсом. 
						Очаква се прилагането на плана да доведе до намаляване на персонала със 70 %, като мисията ще отстъпва още свои задължения на местните институции. Този процес ще елиминира много съставни части и служби. 
						Ръководителят на ЮЛЕКС Ив дьо Кермабон каза по-рано през юли, че очаква целият персонал на мисията да бъде напълно разгърнат и готов за работа до края на есента, тъй като решението на ООН за преструктуриране на ЮНМИК ще премахне някои от проблемите, препятстващи разполагането й. 
						Страните членки на ЕС решиха да създадат ЮЛЕКС – най-голямата гражданска мисия досега съгласно Европейската политика за сигурност и отбрана на 27-членния блок – ден, преди Косово да декларира независимостта си от Сърбия. Тя ще подпомага правителството в Прищина в прилагането на върховенството на закона и по-конкретно в секторите на полицията, съдебната система и митниците. В окончателния си вид ЮЛЕКС ще разполага с общ персонал от 3 000 души (1 900 чуждестранни и 1 100 местни служители) и бюджет от 205 млн. евро за първите 16 месеца от работата си. 
						Косово се сдоби досега с дипломатическо признаване от 45 страни, между които 20 от 27-те членки на ЕС. 
						Сърбия и Русия обаче продължават яростно да се противопоставят на неговата независимост. Те твърдят, че прилагането на плана за преструктуриране без одобрението на Съвета за сигурност на ООН или Белград е нарушение на Резолюция 1244. 
						Сръбското министерство за Косово посочи в свое изявление от понеделник, че прехвърлянето е „незаконен акт”. 
						Обещавайки на Белград „най-енергичната подкрепа” на страната си по този въпрос, руският посланик в Сърбия Александър Конузин заяви, че Москва ще настоява за обяснение от Бан.

Политици в БиХ отхвърлиха възможността за отстраняване на Додик от поста му
					29/05/2007
					 
						САРАЕВО, Босна и Херцеговина (БиХ) -- В понеделник (28 май) няколко политици в БиХ отхвърлиха възможността за отстраняване от длъжност на министър-председателя на Република Сръбска (РС) Милорад Додик заради блокиране на ключовите конституционни и полицейски реформи. Агенцията за стратегически анализи „Стратфор” заяви, че Додик е изолирал официалните представители на САЩ, включително посланика в БиХ Дъглас Макелхъни, по време на разговорите във Вашингтон миналата седмица. Дискусиите имаха за цел преодоляване на застоя в провеждането на реформите.
						Председателят на Председателството на БиХ Небойша Радманович отхвърли идеята за сваляне на Додик от длъжност, както направи и заместник-председателят на парламента Младен Иванич. Хърватски и босненски политици казаха, че международната общност трябва да уважи факта, че Додик е законно избран лидер на РС. (Независне Новине, Дневни Аваз - 29/05/07; РТРС, Стратфор, ПБС - 28/05/07)

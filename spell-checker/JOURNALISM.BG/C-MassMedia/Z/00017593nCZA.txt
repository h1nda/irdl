Високопоставени представители на EC започват обиколка в Югоизточна Европа
					15/02/2006
					Председателят на Европейската комисия Жозе Мануел Барозу и еврокомисарят по разширяването Оли Рен ще посетят шест столици в Югоизточна Европа по време на четиридневна обиколка в региона, която започва в сряда от Загреб.
					(EurActiv - 15/02/06; AФП, ДТТ-НЕТ, EUpolitix, EurActiv, EUROPA, Макфакс, Радио Б92 - 14/02/06; Бета, ХИНА - 13/02/06)
 
					 
						
По време на първото си официално посещение в Западните Балкани председателят на Европейската комисия Жозе Мануел Барозу ще насърчи по-бързия напредък чрез ново споразумение за свободна търговия. [Гети Имиджис]
						Очаква се председателят на Европейската комисия (ЕК) Жозе Мануел Барозу и еврокомисарят по разширяването Оли Рен да потвърдят тази седмица европейските перспективи за западнобалканските страни. 
						По време на четиридневна обиколка в региона, която започва с посещение в Загреб в сряда (15 февруари), двамата високопоставени представители на Брюксел ще призоват също за повече усилия в изпълнението на реформите и за по-голямо регионално сътрудничество. 
						Изявление на ЕС от вторник цитира Рен, който призовава лидерите в региона "да работят един с друг, тъй като регионалното сътрудничество е ключът към постигането на тези цели". 
						Подобно сътрудничество "е не само стъпка към ЕС, но и неразделна част от логиката на европейската интеграция," добавя Рен. 
						Това ще е първото посещение на Барозу в Западните Балкани след утвърждаването му за председател на ЕК през ноември 2004 г. След Загреб двамата с Рен ще посетят Белград, Прищина и Скопие, преди да завършат обиколката си в събота с посещения в Тирана и Сараево. 
						Очаква се новата стратегия на ЕК за Западните Балкани, представена в края на януари, да бъде в центъра на разговорите с регионалните лидери. Документът очертава пакет от мерки, насочени към укрепване на стабилността и насърчаване на икономическото развитие и сътрудничеството. 
						Едно от основните предложения предвижда създаване на зона за свободна търговия, която да включва Албания, Босна и Херцеговина (БиХ), Хърватия, Македония и Сърбия и Черна гора, включително Косово. Подобна зона ще замени съществуващата мрежа от 31 различни двустранни търговски споразумения в региона. 
						Този план обаче бе посрещнат с подозрение от хърватските ръководители, според които той твърде много напомня на бивша Югославия. 
						Рен се опита да успокои тези тревоги, като в същото време не отхвърли хърватското контрапредложение, което предвижда разширяване на Централноевропейското споразумение за свободна търговия. 
						"Нека да кажа ясно и открито -- пълна безсмислица е да се смята, че някой може да се опита да създава нова Югославия," каза Рен, като подчерта, че основната идея зад този план е да "се засилят търговията и инвестициите в Западните Балкани". 
						Сред другите предложени мерки са облекчаване на изискванията за издаване на визи, насърчаване на диалога между организации на гражданското общество в региона и ЕС, както и осигуряване на повече стипендии за студенти. Финансовата помощ на ЕС за региона за 2005-2006 г. възлиза общо на около 5 млрд. евро. 
						"Целта на ЕС е да се укрепи мирът и да се подобри животът на хората в Западните Балкани," е казал Барозу преди отпътуването, цитиран в изявлението на ЕС. "Ние работим в партньорство със страните, за да им помогнем да усъвършенстват демокрацията и да реформират икономиките си. Ако те могат да постигнат тези цели, ще се доближат до ЕС и съществено ще подобрят живота на хората в региона." 
						По време на краткото си посещение в Белград двамата предтставители на ЕК вероятно отново ще посочат необходимостта от пълно сътрудничество с Международния наказателен съд за бивша Югославия (МНСБЮ). Брюксел предупреди, че ако това не стане, може да се стигне до отлагане на преговорите по Споразумението за стабилизация и асоцииране със Сърбия и Черна гора. 
						В понеделник Рен каза, че главният прокурор на ООН за военни престъпления Карла дел Понте продължава да смята за недостатъчно сътрудничеството на Белград с МНСБЮ, като специално посочва факта, че бившият босненски сръбски военен командир Ратко Младич все още не е предаден на Трибунала.

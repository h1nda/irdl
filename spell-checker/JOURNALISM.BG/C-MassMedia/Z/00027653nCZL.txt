Еврокомисарят по разширяването Рен призова Турция да ускори реформите, необходими за членство в ЕС
					07/09/2008
					 
						AНКАРА, Турция -- Еврокомисарят по разширяването Оли Рен се срещна с турския външен министър Али Бабакан в петък (5 септември), в рамките на срещата на външните министри на страните-членки на ЕС във Франция. Рен заяви пред Бабакан, че неговата страна трябва да осъществява реформите, необходими за членство в ЕС с пълна скорост, сега когато правителството оцеля след дело на конституционния съд, целящо разпускането му. 
						"Призовахме Турция спешно да внесе поправки в закона за политическите партии, за да избегне подобни тежки политически кризи в бъдеще", каза Рен пред журналисти след срещата. Той и Бабакан също обсъдиха конфликта в Грузия и предложението на Турция за създаване на платформа за сътрудничество и стабилност в Кавказ, както и усилията й да посредничи в мирните преговори между Израел и Сирия. (Хюриет, Заман, Милиет, Ройтерс - 06/09/08)

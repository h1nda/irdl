Сръбското правителство прие декларация по Косово
13/08/2003
В първата всеобхватна сръбска декларация по Косово след падането на режима на Слободан Милошевич се призовава към "засилена автономия", вместо към независимост. Документът предхожда очакваните разговори между Белград и Прищина.
(Ню Йорк Таймз, Гардиън - 13/08/03; Сръбско правителство, АП, АФП, Гласът на Америка, Радио Б92 - 12/08/03)
 
 
Сръбското правителство прие проект на декларация по Косово, в който се предлага "засилена автономия", а не независимост за провинцията. Документът е първата всеобхватна сръбска политическа позиция по Косово след падането на режима на Слободан Милошевич през 2000 година, която бе приета преди очакваните преговори между Белград и Прищина. Декларацията е внесена в парламента, който се очаква да я обсъди и одобри на първото си заседание след лятната ваканция.
Обявявайки приемането на проекта във вторник (12 август), правителството заяви, че документът изразява национален консенсус за изграждане на демократично общество, основано върху правовата държава и последователно зачитане на човешките и граждански права. Той е изготвен от работна група, създадена от коалицията "Повратак", председателствана от лидера на Демократическата патия на Сърбия (ДПС) и бивш президент на Югославия Воислав Кощуница. Проектът на декларация включва мерки, очертани от ръководителя на Координационния център за Косово Небойша Чович , както и предложения, направени от ДПС и кабинета.
В декларацията се изразяват надеждите на Белград за възвръщане на сръбския контрол върху Косово, а провинцията се определя като неделима част от Сърбия.
"Държавният суверенитет и неделимата територия на Сърбия се отнасят и за Косово, независимо от преходната международна администрация в провинцията," цитира документа агенция Бета.
Според Белград състоянието на сигурността в Косово остава незадоволително, а етническите малцинства там, особено сърбите, са изправени пред рискове. На Сърбия трябва да се позволи по-значителна роля при защитата на техните права, изтъква правителството.
Твърдейки, че представителите на ООН в Косово не са успели да установят демокрация в провинцията, декларацията характеризира действията им като незадоволителни, безперспективни и дискриминационни. В нея се изразява безпокойство относно хуманитарната катастрофа в Сърбия, причинена от принудителната миграция на около 250,000 сърби и други малцинства, които са избягали от Косово по време и след войната в периода 1998-1999 година. В нея също така се настоява за последователно прилагане на резолюция 1244 на Съвета за сигурност на ООН, на Военно-техническото споразумение и на Съвместния документ за сътрудничество от ноември 2001 година.
Декларацията бе публикувана само ден преди новоназначеният ръководител на УНМИК Хари Холкери да пристигне на първото си посещение в провинцията, както и преди очакваното начало на преговорите между Белград и Прищина по-късно тази година.
Белграското радио Б92 цитира думите на премиера Зоран Живкович, според когото декларацията цели също да информира Холкери за ситуацията в провинцията, както и за мерките, които биха могли да подобрят стандарта на живот за всички в Косово.
Преговорите, които ще бъдат първите по рода си след края на конфликта, ще засегнат проблеми като енергоснабдяването, правата на собственост и други практически въпроси, но няма да третират бъдещия статут на Косово или исканията на мнозинството от етнически албанци за независимост от Сърбия.
Според ООН бъдещият статут на Косово няма да бъде определен от Белград или косовските албанци, а от Съвета за сигурност.

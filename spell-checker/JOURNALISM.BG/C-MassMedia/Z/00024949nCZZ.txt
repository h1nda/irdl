Бизнес: Заплатите в здравеопазването в Сърбия ще се увеличат с 10 %
					21/12/2007
					Според ново споразумение сръбските здравни работници ще получават по-високи заплати от следващата година. Още от седмицaта: френската фирма "Финансие Имобилие" е в преговори с Черна гора за строителството на туристически комплекс.
					 
						
Работещите в сферата на здравеопазването могат да очакват по-високо заплащане догодина. [Гети Имиджис]
						Според споразумение, подписано в сряда (19 декември) между правителството и здравните синдикати, заплатите в сферата на здравеопазването в Сърбия ще бъдат повишени с 5 % през април и 5 % през септември 2008 г. Освен това всички служители ще получат коледна премия от 64 евро. 
						*** 
						Правителството на Федерация Босна и Херцеговина (ФБиХ) потвърди на 13 декември, че е избрало консорциума, ръководен от швейцарската "Гленкор" - с участието на фирмата от БиХ "Феал" и хърватската "Далековод" - за преференциален купувач на притежавания от държавата 88-процентен дял в най-големия износител в БиХ, "Алуминий Мостар". Преговорите трябва да приключат до края на януари. 
						*** 
						
Сръбският финансов министър Мирко Цветкович каза в събота (15 декември), че бюджетът за 2008 г., който в момента се обсъжда от парламента, ще бъде изменен, ако Косово обяви едностранно независимост. Приблизително 400 млн. евро от бюджета са предвидени за Косово. Ако провинцията се отдели от Сърбия, парите ще бъдат разпределени между сръбските министерства. 
						*** 
						
Черногорското правителство и община Будва преговарят с френската фирма "Финансие Имобилие" за строителството на туристически комплекс в Булярица, близо до град Петровац. Френската фирма иска да построи в крайбрежния град десет хотела, луксозни вили, яхтено пристанище, казина, голф игрища и други развлекателни съоръжения. 
						*** 
						
Румънското правителство увеличава налозите върху цигарите и дизела от 1 януари, но намалява данъците върху кафето и златната бижутерия. Данъците върху цигарите и дизела се увеличават до 50 евро за 1 000 къса цигари - от сегашните 41,5 евро - а данъкът върху дизела ще бъде 325 евро за тон - от сегашните 307,59 евро. 
						*** 
						
Българският парламент прие в понеделник (17 декември) промени в закона за личното подоходно облагане в страната, включително 10-процентна плоска ставка върху личните доходи. Законът отменя повечето данъчни преференции, най-вече минималния размер на необлагаемия доход. 
						
(Различни източници -- 14/12/07-21/12/07)

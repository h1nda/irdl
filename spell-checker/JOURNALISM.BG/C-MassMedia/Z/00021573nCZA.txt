Кината в Сърбия стават част от миналото
					13/02/2007
					Широко разпространеното филмово пиратство в Сърбия допринася за унищожаването на киноиндустрията, като намалява избора за любителите на киното.
					От Георги Митев-Шантек за Southeast European Times от Белград – 13/02/07
 
					 
						
Продажбите на нелегални DVD дискове води до упадък на кинотеатрите в Сърбия. [AФП]
						Една дългогодишна форма на забавление и отмора си отива, докато кинотеатрите в Сърбия постепенно затварят врати един след друг. Една от основните причини, смятат хората от залязващата индустрия, е липсата на достатъчно сериозни мерки от страна на правителството срещу филмовото пиратство. 
						През март 2006 г., под заплахата от международни санкции, правителството публично изгори 347456 пиратски CD и DVD дискове. Макар че тези действия породиха очаквания за сериозна кампания срещу нарушителите на интелектуална собственост, те се оказаха еднократно усилие. 
						Загубите от продажби на билети е един от факторите, които принудиха "Београд Филм", най-голямата кинематографична компания в страната, да се оттегли от бизнеса. Тя ще бъде продадена на търг в петък (16 февруари). Със своите 18 кинотеатъра само в Белград компанията някога струваше около 20 млн. евро. Сега цената й вероятно ще бъде под 5 млн. евро, от които 2 млн. евро ще отидат за покриване на загуби. 
						Служителите и ръководството на "Београд Филм", неполучавали заплати от месеци, обявиха стачка в края на миналата година. В резултат на това половината от кината в столицата бяха затворени за зрители. С постепенното намаляване на продажбите на билети през последните 15 години стачката бе просто "последният пирон в ковчега". Според управителя Мирослав Ценич бляскавата история на компанията е свършила, като продажбите на билети са едва за 13 % от местата. 
						За любителите на киното в Белград изборът намалява. Само няколко кинокомплекса в столицата са редовно отворени, но дори и те имат проблеми. 
						След като човек да може да си купи последния филмов хит на улицата за една пета от цената на билета, кината ще продължат да бъдат в крайно неизгодно положение. Загуби понасят не само продуцентите, киноразпространителите и собствениците на кинотеатри, но и онези, които обичат да гледат кино по традиционния начин -- на големия екран.

Кипър ще проведе референдуми за обединението
					13/07/2009
					 
						НИКОЗИЯ, Кипър -- Гръцката и турската общност в Кипър ще трябва да одобрят споразумението за обединение в едновременно проведени отделни референдуми, каза в неделя (12 юли) говорителят на правителството Стефанос Стефану. "Народът на Кипър ще е този, който ще реши", заяви той. Определяйки настоящия период като решаващ за преговорите за обединение, той каза, че двузоналната, двуобщностна федерация е единственият път за "възстановяване на териториалната цялост, суверенитета и свободата" в Кипър.
						В петък кипърският президент Деметрис Христофиас предупреди, че продължаването на настоящата ситуация в Кипър "крие огромни рискове". В коментар, цитиран от местните медии, той заявява, че продължаващият процес на обединение ще продължи, тъй като "няма друг начин за намиране на решение".
						Други новини -- Турският кипърски лидер Мехмет Али Талят пристига в понеделник в Анкара на двудневно работно посещение. Той ще обсъди процеса на обединение с турския президент Абдула Гюл, министър-председателя Реджеп Тайип Ердоган, външния министър Ахмет Давутоглу и началника на генералния щаб Илкер Башбуг. (Фамагуста Газет, Филелефтерос - 13/07/09; Си Ен Ей, Анадолска информационна агенция, Заман - 12/07/09; Си Ен Ей, Фамагуста Газет, Си Ен Ен Тюрк - 10/07/09)

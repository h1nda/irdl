МВФ очерта средносрочните стратегически въпроси пред Албания
					16/05/2006
					Поддържане на макроикономическа стабилност, задълбочаване на фискалната реформа, подобряване на управлението на дълга и опростяване на данъчната система са сред средносрочните цели, които Албания трябва да постигне, посочиха експерти на МВФ в свое изявление от понеделник.
					(МВФ - 15/05/06)
 
					 
						
Икономиката на Албания все още се нуждае от реформи, заяви МВФ. [МВФ]
						Макроикономическите показатели на Албания от началото на века в общи линии са добри, но икономиката все още е изправена пред някои предизвикателства, посочиха експерти на МВФ в свое изявление от понеделник (15 май) след преглед на икономическото развитие на балканската страна. 
						Икономическият растеж с прогнозни стойности 5 % през 2006 г. и 6 % през 2007 г. е бърз, а инфлацията успешно бе задържана в рамките на целевите стойности (3 %, плюс или минус 1 %), посочиха експертите. 
						"Това положително развитие се дължи до голяма степен на стабилните рамки за фискална и парична политика," се добавя в изявлението на МВФ, като се посочват и мерки за ограничаване на нетната вътрешна задлъжнялост и за намаляване на публичния дълг. 
						В същото време Фондът предупреждава, че икономиката "остава уязвима на няколко фронта поради обичайното за страната укриване на данъци, голям и краткосрочен вътрешен публичен дълг, слабо регулирани и контролирани небанкови финансови институции, неефективна борба с прането на пари и слабо противодействие на финансирането на тероризма." 
						Изявлението представя заключенията на мисията на МВФ, която посети Албания, за да проведе редовни консултации с правителството по силата на член IV от споразумението с Фонда, и е първият преглед в рамките на две едновременни тригодишни програми. МВФ одобри в края на януари Програма за растеж и намаляване на бедността (ПРНБ) и Програма за разширено финансиране (ПРФ) в подкрепа на програмата на албанското правителство за икономическа реформа и намаляване на бедността. Одобрението на двете програми, възлизащи общо на около 24,7 млн. долара, позволи на Албания незабавно да изтегли първия транш от около 3,5 млн. долара. 
						При последните консултации с правителството са били разгледани основно средносрочните стратегически въпроси, пред които е изправена страната, обясниха от МВФ. Международните експерти и албанските власти са били единодушни, че поддържането на макроикономическа стабилност и задълбочаването на фискалната реформа с цел да се увеличи събираемостта на данъците са сред основните цели, върху които трябва да се съсредоточи страната през следващите години. Сред другите приоритети са подобряване на управлението на дълга и опростяване на данъчната система, ограничаване на нарастването на кредитите, разширяване на експортната база, подобряване на условията в електроенергийния сектор и предприемане на широки институционални реформи. 
						"В рамките на програмата на МВФ количествените и структурни критерии -- с изключение на тези, свързани с (албанската национална електрическа компания) КЕШ -- са изпълнени," се казва в изявлението на МВФ. 
						Като посочват, че КЕШ не е постигнала целите за събираемост и допустими загуби, определени за първото тримесечие на 2006 г., експертите на Фонда призовават за по-нататъшни усилия за подобряване на финансовите показатели на компанията. Те препоръчват също мерки за избягване на потенциалните рискове и в други области. 
						Според МВФ на Албания й предстои да осъществи още важни реформи, за да се доближи до страните със средни доходи. "За да се поддържа висок растеж с макроикономическа стабилност и да се създадат условия за значително разширяване на износа, трябва да се подобри качеството на публичните и частните институции," казаха експертите. "Много важни са реформите, които помагат да се намали корупцията, да се структурира икономиката и да се направи бизнессредата по-привлекателна."

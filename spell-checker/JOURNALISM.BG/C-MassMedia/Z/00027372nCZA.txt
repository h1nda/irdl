България взема мерки за преодоляване на недостатъците, посочени от ЕС 
					12/08/2008
					Българското правителство прие миналата седмица план за действие, предвиждащ десетки мерки за борба с организираната престъпност и корупцията в страната, както и за гарантиране на правилното управление на еврофондовете.
					(Дневник - 10/08/08; Europe.bg - 08/08/08; БТА, Europe.bg, Българско правителство - 07/08/08)
 
					 
						
Българският премиер Сергей Станишев призова за „пълна мобилизация” на институциите в отговор на критиките на ЕС. [Гети Имиджис]
						Българското правителство одобри в четвъртък (7 август) редица мерки за преодоляване на проблемите и недостатъците в управлението на еврофондовете и за борба с организираната престъпност и корупцията. 
						Решението бе постигнато около две седмици, след като Европейската комисия (ЕК) замрази близо 500 млн. евро помощи за балканската държава заради провала й в преодоляването на продължаващите слабости в тези области по време на 18-месечното й членство в Съюза. Тя оттегли също акредитацията на две държавни агенции за управление на фондовете по предприсъединителната програма ФАР поради съмнения за случаи на измама и нередности, но заяви, че ще отмени решението си, след като София предприеме корективни действия. 
						Планът за действие с обем 200 страници, приет от българския кабинет миналата седмица, изброява подробно конкретните мерки, които страната ще вземе до края на годината. 
						Между тях са съставянетo до 15 септември на списък на лица и фирми с доказани нарушения на правилата на ЕС или които се разследват за измами и увеличаване на персонала на главните агенции, работещи с еврофондовете до края на декември. Освен това до 15 септември се очаква да се проведат нови независими одити на двете агенции, които загубиха акредитациите си, а до 23 септември - да се изготви подробен доклад за всички случаи на нередности и измами в управлението на еврофондовете. 
						Планът за действие включва още 80 мерки, които правителството ще вземе до края на 2008 г. в съдебната реформа и борбата с организираната престъпност и корупцията. 
						Например до 15 септември в рамките на вътрешното министерство ще заработи ново специализирано звено за борба с организираната престъпност. Тези и други стъпки, изброени в документа, целят да подобрят взаимодействието между министерството, Държавната агенция по национална сигурност (ДАНС) и прокуратурата. 
						Други мерки, предстоящи идния месец, включват промени в комисията за борба с корупцията към министерския съвет и учредяването на парламентарна подкомисия за упражняване на контрол върху дейността на ДАНС. 
						Промени в нормативната рамка, задължаващи банките да посочват конкретните суми за всяка транзакция, превишаваща 30 000 лева (около 15 000 евро), се очакват до 15 октомври в рамките на усилията срещу прането на пари. 
						До края на ноември всеки съд в България трябва да има свой собствен уебсайт, където да публикува всички свои решения и присъди. Приемането на измененията в Наказателния кодекс, за които ЕС отдавна настоява, и на единен етичен кодекс на магистратите са също насрочени за края на ноември. 
						Промени в законодателството, уреждащи финансирането на политическите партии и по-нататъшните стъпки срещу корупцията в здравната система и други сектори, се предвиждат за декември.

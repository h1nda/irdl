Хърватски съд осъди професори за корупция
					02/02/2010
					 
						ЗАГРЕБ, Хърватия -- В понеделник (1 февруари) Окръжният съд осъди 19 професори, студенти и посредници от Факултета по икономика на Загребския университет, участвали в схема „пари срещу вземане на изпити”. Проф. Деша Мликотин-Томич, бивш председател на парламентарна комисия, натоварена с предотвратяването и решаването на случаи на конфликт на интереси, беше осъдена на 14 месеца затвор за вземане на подкуп и злоупотреба със служебно положение. Тя получи и забрана да преподава за период от 3 години. Милан Чевид, който е играл ролята на посредник при предаването на подкупите, получи две години и половина затвор. Общо петима от 19-те обвиняеми бяха осъдени на лишаване от свобода. Останалите получиха условни присъди. Беше установено, че студентите е трябвало да плащат до 2000 евро, за да вземат своите изпити. (Б92, Бета, Нова ТВ, ХИНА, Явно - 01/02/10)

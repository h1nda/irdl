Чужди кораби ще се вписват в регистъра на гръцките кораби
15/12/2003
Ново законодателство, подготвяно от Министерството на търговския флот, ще даде тласък на гръцката коработранспортна промишленост, разрешавайки на чужди кораби да се вписват в националния регистър.
От Джордж Анагностопулос за Southeast European Times в Атина - 15/12/2003
 
 
Появи се нова възможност за стимулиране на гръцката коработранспортна промишленост на всяко равнище: търговски флот, крайбрежен транспорт, развлекателно корабоплаване. Това ще стане под формата на нова наредба на Министерството на търговския флот, която ще разреши на чужди кораби да носят гръцки флаг, когато бъдат наети от гръцко физическо или юридическо лице.
Малта и Кипър, двата най-сериозни конкурента в тази област, отдавна са въвели подобна нормативна уредба, за да защитят интересите си. Гърция обаче ще бъде единствената държава-член на ЕС, която ще допусне вписване на чужди кораби в своя корабен регистър. Страната има дълголетна традиция в тази бранш. Съчетан със стратегическото положение и инфраструктура, гръцкият флаг дава голямо предимство на местните корабонаематели, които биха искали да имат кораби, попадащи под юрисдикцията на собствената им страна, вместо да бъдат обект на международното право.
За да се възползват от такава възможност, наемателите и собствениците на кораби ще трябва да се съобразят с желанията на своите клиенти и да се " погърчеят". Гръцкият флаг означава, че членовете на екипажа трябва да бъдат гърци или поне от държава-членка на Европейската общност с работно ниво на владеене на гръцки език. Веднъж регистриран, даден кораб ще трябва да носи гръцкия флаг най-малко две години с възможност за подновяване на разрешението.
Една пречка обаче трябва да бъде преодоляна, преди министерството да одобри промяната. То трябва да намери най-доброто решение за това, кой ще носи отговорност в случай, че възникнат проблеми между екипажа и собствениците на кораба. Съгласно международното право както собственикът на кораба, така и корабонаемателят носят отговорност, но Гърция се опитва да намери начин да ограничи потенциалната отговорност на местните корабонаематели.
Според статистиката от 2001 г. корабният парк под гръцки флаг наброява 1,529 съда (над 100 гт), което се равнява на общо 28,678,240 гт. Този парк представлява 38.10 % от целия корабен парк на Европейската общност и заема четвърто място в целия свят.
Паралелно с това гръцки интереси контролират 3,480 съда от различни категории, т.е. 9.2 % от общия брой на действащите съдове или 17.8 % от инертната маса на световния корабен парк.
През последните три години гръцката корабна индустрия е инвестирала равностойността на почти два национални бюджета в ново строителство, като всяка година гръцкото корабоплаване осигурява на страната приходи в размер, който покрива националния военен бюджет.
Статистиката е особено впечатляваща предвид последствията от терористичните нападения на 11 септември, които драстично промениха политическия и икономически климат в световен мащаб.

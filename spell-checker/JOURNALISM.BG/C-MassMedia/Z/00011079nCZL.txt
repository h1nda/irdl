Албания арестува трима косовари по обвинения в екстремизъм
09/06/2004
 
ТИРАНА, Албания -- Трима косовски албанци бяха задържани в Албания вследствие на издадени международни заповеди за арест, обяви говорител на полицията във вторник (8 юни). Двадесет и петгодишният Флорим Еюпи се издирва от полицията на ООН в Косово за убийствата на 11 сърби и войник от КФОР през февруари 2001 г. Той се укрива след бягството си от затвора. Двамата други задържани - 22-годишният Фаик Шакири и 36-годишният Джеват Кошуни - се издирват в Германия по обвинения в тероризъм и убийство.
Също във вторник мисията на ОССЕ в Албания и Шведската агенция за международно развитие и сътрудничество подписа споразумение за проект за изграждане на Центрове за развитие на гражданското общество в Кукеш и Корча. Така центровете от този род в страната стават шест.
Междувременно албанският министър на отбраната Пандели Майко се срещна с холандския си колега Хенк Камп в Тирана в търсене на твърда подкрепа за албанските стремежи към членство в НАТО. Камп оцени високо напредъка на Албания при осъществяване на съответните реформи. (АФП, Ройтърс , прес-съобщение на ОССЕ, Албейниън Дейли Нюз - 08/06/04)

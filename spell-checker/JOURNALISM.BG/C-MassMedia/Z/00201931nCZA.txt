На фона на стачките гръцките работници страдат
					07/10/2011
					Гръцките работници отвърнаха на големите орязвания на заплатите и повишените данъци с вълна от протести, но много от тях свиват рамене, примирени с понижения си жизнен стандарт.
					От Анди Дабилис за Southeast European Times от Атина -- 07/10/11
 
					 
						
Демонстрант провокира полицията за борба с размириците в сряда (5 октомври) пред сградата на парламента в Атина. [Ройтерс]
						Гняв срещу вълната от намаляване на заплатите, скокове на данъците, орязване на пенсиите, съкращения и несигурно бъдеще накара хиляди гърци да излязат по улиците на столицата в сряда (5 октомври) и доведе до 24-часова обща стачка, която спря транспорта, международните полети и влаковете и затвори данъчните служби и болниците. 
						Основните синдикати в страната, АДЕДИ и ГСЕЕ, които представляват 2,5 милиона работници, ръководиха протестите. 
						Правителството на социалистическата партия ПАСОК на премиера Георгиос Папандреу по разпореждане на тройката ЕС-МВФ-ЕЦБ осъществи серия от мерки за строги икономии и се нуждае от следващия транш от 8 милиарда евро, като в противен случай ще остане без пари в средата на ноември. 
						Членовете на еврозоната отложиха отпускането на следващия транш, докато Гърция не приложи реформите - включително приватизиране на държавни предприятия и продажба или отдаване под наем на държавни имоти - за да събере още 50 милиарда евро. 
						Признаците за настъпилия край на изобилието са навсякъде, особено в центъра на Атина, и се разпространяват в нейните квартали. Истински просяци са излезли по улиците наред с ромите и измамниците; ресторантите са намалили цените на кафето; избледнели постери с надпис Enoikiazetai (Дава се под наем) са разлепени по мръсните прозорци. 
						Йоана Раму, гръцка учителка в средно училище, с 30 години трудов стаж, отново е с намалена заплата след последните мерки. 
						"Те забъркаха тази каша и ни карат да плащаме за това," каза тя за SETimes, имайки предвид администрациите, които са натрупали изумителния дълг от близо 460 милиарда щатски долара в страна с население от 11 милиона души. 
						Гърция потвърди, че очаква икономиката й да се свие с 2,5 % през 2012 г. - четвъртата поредна година на свиване - повишавайки безработицата в страната, според нейния проектобюджет за 2012 г. 
						Въпреки намаленията обаче Раму каза, че се страхува да попадне в трудовия резерв от 30 000 работници, които ще бъдат съкратени, получавайки 60 % от заплатата си, и после вероятно уволнени след година. Тя се съмнява също, че ще й се изплати накуп сумата за пенсиониране от 50 000 евро, които постепенно са били удържани от заплатата й в период от тридесет години. 
						"Това са пари, които никога няма да получа и които те са прибрали в джоба си," каза тя за правителство, което демонстрантите осъдиха като шайка крадци. 
						Тежкото положение на Раму - големи намаления на заплатите и големи увеличения на данъците, поискани от тройката ЕС-МВФ-ЕЦБ в замяна срещу спасителния финансов пакет - се споделя от поне 780 000 държавни служители. 
						Проблемът се утежнява от липсата на съчувствие към държавните служители, които често са окачествявани като мързеливи и неспособни, представляващи огромна излишна работна сила от хора, наети с политически протекции. Раму каза, че познава много хора като нея, които гледат сериозно на работата си и страдат. 
						Панайотис Зиогос, на 49 г., служител в пощата, казва, че мерките са нечестни, защото не засягат напълно богатите и политическия елит в Гърция. 
						"Ние не сме виновни за всичко, което се случи. Политиците... ни лъгаха. Те носят отговорност за това, което стана," каза той за SETimes. 
						Зиогос казва, че заплатата му е намалена с 3 000 евро годишно, включително с големи намаления в годишните двумесечни премии, които гръцките работници получаваха години наред. "Много ме е яд. Тези политици трябва да си отидат." 
						В Гърция има също десетки хиляди работници работещи по срочни договори без социални придобивки, с ниско заплащане и с надеждата един ден да се сдобият с мечтаната пожизнена гаранция за работа, която сега е на изчезване. Плановете на правителството са да уволни може би 20 % от работната сила през следващите четири години. 
						Дори вицепремиерът Теодорос Пангалос, който сподели, че ще трябва да продаде имоти, за да може да плаща новия данък върху собствеността, призна, че прагът на болката при гърците е подложен на изпитание. "Мисля, че възможностите за плащане на данъци от гръцкото общество са изчерпани докрай," каза той за "Мега ТВ". "Но мисля, че трябва да действаме по другата страна на проблема, която са разходите." 
						Раму каза, че вече е спряла да гледа новините, защото те са само лоши. "Чувствам се безсилна, някак празна и обезверена", каза тя.

Нов обрат в разследването срещу "Ергенекон" в Турция
					27/03/2009
					Прокурорите, разследващи предполагаемия заговор за „сенчеста паралелна държава“ в Турция, насочват вниманието си към предполагаеми извънсъдебни убийства на кюрди.
					От Айхан Шимшек за Southeast European Times -- 27/03/09
 
					 
						
Турски войник стои на пост по време на процеса срещу 86-те заподозрени членове на "Ергенекон" в Истанбул миналия октомври. Нов случай на извънсъдебни убийства в югоизточната част на Турция може да осигури доказателства в разследването срещу "Ергенекон". [Гети Имиджис]
						Спорно разследване в Турция взе нов обрат в сряда (25 март) с ареста на действащ полковник за предполагаемо участие в убийството на кюрди по време на антитерористични операции през 90-те години на ХХ век. 
						Съдът в Диарбекир издаде заповед за задържането на полковник Джемал Темизьоз във връзка с откриването на човешки останки из югоизточния окръг Джизре. Срещу него са повдигнати обвинения в подбудителство към убийство и членство във въоръжена организация. 
						Намерените в Джизре останки може да осигурят конкретни доказателства за извършени от военните „отряди на смъртта“ жестокости, макар че съдебномедицинските и ДНК изследвания не са готови. Междувременно делото е било изискано от прокурорите по мащабното разследване срещу „Ергенекон“. 
						„Ергенекон“ е името на сенчеста група, за която се твърди, че е работила в структурите на турската власт и е планирала убийства и други незаконни дейности в защита на националистически и секуларистки цели. Често се изтъква, че обвиненията сa послужили за разкриването на „сенчеста паралелна държава“ в Турция, т.е. мрежа от лица от средите на политиката, отбраната и разузнаването, действащи извън закона. 
						Лидерите на управляващата Партия на справедливостта и развитието (ПСР), която произхожда от политическия ислям, често споменават, макар и косвено, предполагаема клика на военни и цивилни длъжностни лица, за която се смята, че води началото си от края на Студената война. ПСР влезе в остър конфликт със секуларистите и през юли 2008 г. едва избягна налагането на забрана от Конституционния съд, която би забранила също на някои ключови членове - включително на президента Абдула Гюл и премиера Реджеп Тайип Ердоган - да участват в политиката. 
						Критиците обаче твърдят, че правителството използва случая, за да си припише успехи и да окаже натиск върху политическата опозиция. 
						В момента около 100 известни политици, журналисти и армейски офицери от резерва са в ареста в очакване на съдебен процес за предполагаемо членство в „Ергенекон“. Сега прокурорите по делото се надяват да свържат обвиняемите с извършените в югоизточната част на Турция извънсъдебни убийства. 
						Свидетели, включително бивши членове на Кюрдската работническа партия (ПКК), които през 90-те години на ХХ век са били информатори на разузнавателната служба на турската жандармерия (JITEM), признават за различни убийства в югоизточните градовете Джизре и Силопи. 
						Арестуваният в сряда полковник е оглавявал силите на жандармерията, които са били базирани в Джизре от 1993 до 1996 г. В рамките на разследването полицията е арестувала и Камил Атак, бивш кмет на Джизре и бивш началник на местната кюрдска милиция. 
						Вестник “Милиет” публикува в сряда показания на свидетели, според които между 1993 и 1997 г. Атак и неговият син са убили най-малко петима привърженици на ПКК. 
						До момента генералният щаб на Турция не е направил възражения срещу ареста на Темизьоз. Междувременно ПСР силно подкрепя последните разследвания - според анализаторите отчасти, защото се надява да спечели подкрепата на кюрдските гласоподаватели на предстоящите местни избори. 
						„Разследването срещу "Ергенекон" вече премина Ефрат,“ заяви депутатът от Диарбекир от групата на ПСР Абдуррахман Курт за турската телевизия, визирайки най-голямата река в региона. "Арестуването на [полковник] Темизьоз бележи ново начало ... в разследването от Турция на този период."

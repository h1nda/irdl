Косово печели подкрепа за либерализирането на визовия режим 
					22/12/2009
					Президентът на Словения заяви в понеделник, че гражданите на Косово трябва да се ползват от свобода на движение в Европа. Още в дипломатическите новини: според специалния пратеник на ООН на преговорите за обединение на Кипър януари ще бъде решаващ месец.
					 
						
Президентът на Косово Фатмир Сейдиу (вдясно) и словенският президент Данило Тюрк говорят пред представители на медиите след среща в Прищина в понеделник (21 декември). [Лаура Хасани]
						
						Словенският президент Данило Тюрк посети Прищина в понеделник (21 декември) като ръководител на официална делегация. Това е първото посещение на словенски държавен глава в отскоро независимата република. Тюрк изрази своята подкрепа за либерализирането на визовия режим на ЕС с Косово, като определи свободата на движение като "основно човешко право". По време на посещението Словения обеща 1,8 млн. евро за укрепване на Косовските сили за сигурност. 
						*** 
						Италианският външен министър Франко Фратини заяви в понеделник (21 декември), че неговата страна ще продължи да подкрепя членството на Сърбия в ЕС. Той направи това изявление по време на посещението на сръбския вицепремиер Божидар Джелич, който придружава група от 50 сръбски граждани, избрани да посетят Италия по повод на отмяната на визовия режим за гражданите на Сърбия, Черна гора и Македония. 
						*** 
						Министърът на транспорта на Косово Фатмир Лимай и неговият колега от Албания Сокол Олдаши подписаха в понеделник (21 декември) в Прищина меморандум, който проправя пътя за обединяване на контрола на въздушното пространство. Споразумението означава по-добро управление на въздушното пространство над територията на Косово, което в момента се контролира от КФОР. 
						***
						Специалният пратеник на ООН в Кипър Александър Даунър заяви в събота (19 декември), че януари 2010 г. ще бъде от решаващо значение за мирния процес, който има за цел да обедини разделения остров. "През януари наистина трябва да бъде постигнат съществен напредък", каза Даунър на летище Ларнака, преди да напусне страната, за да прекара коледните празници в Австралия. Той допълни, че кипърският президент Деметрис Христофиас и лидерът на кипърските турци Мехмет Али Талят са обещали да ускорят преговорите следващия месец. 
						
						(Различни източници – 15/12/09-22/12/09)

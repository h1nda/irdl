ЕУФОР: "Обиските в сряда са извършени въз основа на надеждна информация"
					30/06/2005
					 
						БАНЯ ЛУКА, Босна и Херцеговина (БиХ) -- Обиските в сряда (29 юни) на обекти в Баня Лука, собственост на босненския сръбски бизнесмен Славко Рогулич, се основават на надеждна информация, която в бъдеще може да се окаже полезна, каза подполковник Саймън Уест от ЕУФОР, който ръководеше операцията. ЕУФОР, НАТО и полицията на Република Сръбска (РС) проведоха обиските съвместно. Според Уест операцията е била насочена срещу мрежа от поддръжници на обвинени във военни престъпления лица, а не срещу конкретни хора. Полицията на РС съобщи, че при обиските са намерени незаконно притежавани оръжия и две откраднати коли. Рогулич е включен в черния списък на заподозрени лица от ЕС и Съединените щати, тъй като се предполага, че помага на обвиняемия Радован Караджич да не бъде заловен. (Независне новине, Дневни аваз - 30/06/05; РТРС - 29/06/05)

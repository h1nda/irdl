Американски официален представител насърчава Албания да продължи реформите
					20/10/2005
					Запазването на темпа на реформите и укрепването на върховенството на закона са два основни приоритета за Албания, каза по време на неотдавнашното си посещение в Тирана Розмари А. Дикарло, заместник-помощник секретар на американското Бюро по европейски и евроазиатски въпроси.
					От Ерлис Селимай за Southeast European Times от Тирана -- 20/10/05
 
					 
						
Заместник-помощник секретарят на американското Бюро по европейски и евроазиатски въпроси, Розмари А. Дикарло. [Гент Шкулаку]
						Албания трябва да продължи процеса на реформи и да предприеме по-нататъшни мерки за укрепване на върховенството на закона, каза по време на посещението си в Тирана в началото на месеца заместник-помощник секретарят на американското Бюро по европейски и евроазиатски въпроси Розмари А. Дикарло. Тя е един от най-високопоставените представители на САЩ, посетили страната след встъпването в длъжност на новото правителство начело с Демократическата партия. 
						В разговорите си с премиера Сали Бериша и с други висши държавни ръководители Дикарло подчерта значението на добре функциониращите държавни институции за процеса на евроатлантическа интеграция и развитието на пазарна икономика. 
						Запознавайки Дикарло с правителствената програма за следващите 100 дни, Бериша наблегна на значението на намаляването на данъците за дребния бизнес и либерализирането на висшето образование - две от главните обещания в преизборната кампания на неговата партия. 
						Дикарло потвърди подкрепата на Вашингтон за опитите за възпиране на корупцията в обществената администрация, реформата на съдебната система и елиминирането на конфликтите на интереси. Тя и Бериша бяха единодушни относно неотложната нужда от обуздаване на организираната престъпност и борба с трафика на хора. 
						Посещението съвпадна с представянето на доклада на Държавния департамент за трафика на хора за 2005 г. от американския посланик Марси Райс. За четвърта поредна година Албания е в списъка на страните от втора група, чиито правителства не изпълняват минималните стандарти съгласно Закона за защита на жертвите на трафик от 2000 г., но полагат сериозни усилия да ги постигнат. 
						В дневния ред на разговорите между Дикарло и албанските официални лица бяха още Косово, евроатлантическата интеграция и чуждите инвестиции. Бериша каза пред американската представителка, че Албания ще играе важна роля в осигуряването на мира и стабилността на Балканите, а външният министър Бесник Мустафай я запозна с мерките, предприемани по посока на евентуално членство в НАТО. Той обеща също, че Албания ще остане силен партньор в антитерористичната коалиция, включително и със своя принос с военни части за операциите в Ирак и Афганистан. 
						В сферата на икономиката Дикарло насърчи Албания да работи повече за привличането на чужди инвестиции. 
						"Много американски компании проявяват интерес да инвестират в Албания и за целта искат да видят подходяща делова среда," каза Дикарло. Мустафай каза, че правителството ще направи "икономическата дипломация" свой приоритет.

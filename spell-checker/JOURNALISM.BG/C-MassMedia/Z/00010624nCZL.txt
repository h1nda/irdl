Бивш служител на ООН и още двама души са задържани в Косово по обвинения в корупция
29/04/2004
 
ПРИЩИНА, Косово, Сърбия и Черна гора -- Бивш служител на ООН и две местни длъжностни лица от компанията за далекосъобщения ПТК бяха арестувани от полицията на ООН по обвинения в корупция. Според изявление на ООН полицията е арестувала в сряда (28 април) Уно Нилсон, бивш служител на ЮНМИК и бивш старши съветник в ПТК, бившия генерален директор на ПТК Леме Джема и бившия директор по далекосъобщенията в ПТК Бедри Рама. Финансовото следствие даде заповед за арестите след проверка на сделки по държавни поръчки и изпълнение на договори, подписани от ПТК, публично дружество с ръководство от местни представители и служители на ООН. Ръководителят на ЮНМИК Хари Холкери изказа одобрението си за арестите, като отново подчерта позицията на ООН за "нулева толерантност към корупцията". (AФП - 29/04/04)

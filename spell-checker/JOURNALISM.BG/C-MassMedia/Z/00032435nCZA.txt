Хиляди хора присъстваха на погребението на патриарх Павле
					20/11/2009
					Патриархът на Сръбската православна църква Павле беше погребан в четвъртък в двора на църквата на манастира "Раковица" в Белград. На службата присъстваха повече от 600 000 вярващи, както и държавни и църковни служители.
					От Бояна Милованович за Southeast European Times от Белград -- 20/11/09
 
					 
						
Преди погребението беше отслужена литургия в Съборната църква. [Никола Барбутов/SETiimes]
						Стотици хиляди хора от Сърбия, Черна гора, Босна и Херцеговина и Хърватия стояха пред белградската Съборна църква в четвъртък (19 ноември), за да отдадат последна почит на патриарха на Сръбската православна църква Павле. 
						Павле почина в неделя на 96-годишна възраст. Тялото му беше изложено за поклонение през следващите четири дни, когато вярващи и последователи имаха възможност да му отдадат почит. 
						Погребението му беше предшествано от литургия в Съборната църквата и служба в храма „Свети Сава”. Повече от 600 000 души присъстваха на службата, която беше отслужена от вселенския патриарх Вартоломей. 
						"Народе на Сърбия, плачи, ридай горчиво и изрази мъката си според неговите достойнства", каза Вартоломей. Той изтъкна, че Павле е бил теолог с широки познания, милостив и смирен мъж без предразсъдъци. 
						Сръбският президент Борис Тадич, който присъства на погребението, припомни думите на патриарха: "Нека бъдем хуманни и никога не отговаряме на злото на другите със зло в себе си." 
						"Вярвам, че споделям мнението на сръбските граждани, изразявайки благодарността си към Негово Светейшество патриарх Павле за това, че винаги е бил и продължава да е пред всички нас с неговите дела и с думите му да бъдем винаги хуманни", заяви Тадич. 
						След 40-дневния период на траур Сръбската православна църква ще избере нов патриарх. Новият глава на църквата ще бъде избран между трима кандидати – митрополитите, получили най-много гласове от членовете на Синода. Пликовете с имената на кандидатите ще бъдат поставени в Евангелието и новият патриарх ще бъде избран от „Светия Дух“, докато избран свещеник изважда плика с името на новия патриарх. 
						Когато преди 19 години бившият митрополит на Рашка и Призрен беше избран за патриарх, това бе изненада. Павле пое ръководството на църквата през 1990 г., когато църковното влияние беше отслабнало след дългия период на комунистическо управление, а войните в бивша Югославия едва започваха. 
						"Твърди се, че водя сърбите във война за запазването на Велика Сърбия. Ако обаче за запазването на Велика Сърбия трябва да бъде извършено престъпление – отказвам да го направя, нека Велика Сърбия изчезне. Ако за запазването на малка Сърбия трябва да бъде извършено престъпление – отново отказвам да го направя, нека малка Сърбия изчезне. Ако за запазването дори на един сърбин трябва да бъде извършено престъпление – пак отказвам да го направя, нека всички изчезнем", каза той.

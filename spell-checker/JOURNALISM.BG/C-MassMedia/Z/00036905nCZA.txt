Мощна експлозия избухна пред сградата на съд в Атина
					30/12/2010
					Не се съобщава за ранени при взрива пред сградата на съд в центъра на Атина в четвъртък. 
					(AП, Ройтерс, AФП, ДПА, Ню Йорк Таймс, Уошингтън Поуст, Дер Шпигел, Си Ен Ен, Дау Джоунс, Прес асоциация на Обединеното кралство, АНА-МПА - 30/12/10)
 
					 
						
Разследващи полицаи търсят доказателства след експлозията в Атина. [Ройтерс]
						Мощна бомба експлодира пред сградата на съд в центъра на Атина по време на пиковия трафик в четвъртък (30 декември) и причини значителни щети, но ранени няма. 
						Според полицейски източници взривът е станал около 8,20 ч. сутринта местно време, когато е избухнало самоделното взривно устройство, поставено в мотоциклет, паркиран близо до сградата в жилищния квартал Амбелокипи на столицата . 
						Неидентифицирано лице се е обадило в гръцкия всекидневник "Елефтеротипиа" и в частния телевизионен канал "Алтер" преди 7,40 ч. сутринта, за да предупреди, че може да бъде детонирана бомба пред съда от първа инстанция след 40 минути. Това дало възможност на полицията да евакуира сградата преди експлозията. 
						"И в двата случая лицето, което се е обадило, е казало, че устройството е вързано за мотоциклет пред сградата на съда и е съобщило регистрационния номер", съобщи "Ню Йорк Таймс", цитирайки полицай от Атина, пожелал анонимност. "Експлозията е станала две минути след времето, съобщено в анонимното обаждане." 
						От взрива са се счупили прозорците на фасадата на сградата на съда и на апартаменти наблизо, както и на витрини на магазини в гъсто населения район Амбелокипи. Взривът е бил толкова силен, че е бил чут в по-голямата част на града. 
						"Експлозията бе като земетресение", съобщи германската информационна агенция ДПА, цитирайки Теодорос Йоанидис, който живее на около 200 м от сградата. "Чу се силен трясък и къщата ни се разтресе." 
						Собственикът на павилион на около 100 м от сградата каза, че цялата му стока е паднала от рафтовете от взрива. 
						"Без съмнение ние заклеймяваме този атентат", съобщи АП, цитирайки интервю на Спирос Вуйиас, заместник-министър по въпросите на инфраструктурата за частната телевизия "Скай". "Насилието не решава проблемите на никого." 
						Макар че никой не е поел отговорността за взрива пред сградата на съда, мнозина го свързаха незабавно с крайно леви екстремистки групировки, чиито атентати срещу правителствени сгради, полицейски управления и банки се увеличиха след декември 2008 г., когато полицията уби тийнейджър в Атина. 
						"Революционна борба", "Конспирация на огрените ядра" и "Революционна секта" са само някои от най-известните войнстващи групировки, които организираха множество "градски партизански атаки" както те самите ги нарекоха през последните месеци в опит да премахнат системата чрез тероризъм и хаос. 
						На 17 януари повече от дузина заподозрени членове на "Конспирация на огнените ядра" ще се явят през съда. Групата пое отговорността за 14 "пощенски бомби", изпратени до посолства в Атина и до чужди правителства зад граница в началото на ноември. Неотдавна тя призова екстремистите в цяла Европа да усилят дейността си преди съдебния поцес, който ще се проведе в различен съд от този, срещу който бе насочен атентатът в четвъртък, тъй като той се използва за административни цели.

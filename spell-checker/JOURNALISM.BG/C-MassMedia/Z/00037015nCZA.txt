Меркел: "Турция трябва да увеличи усилията си във връзка с кипърския въпрос"
					12/01/2011
					Във вторник Ангела Меркел стана първият германски правителствен ръководител, посетил Кипър.
					(ДПА, Кипърска информационна агенция, Заман, Уърлд Булетин - 12/01/11; АФП, АП, ДПА, Блумбърг, Ройтерс, Дойче Веле, Кипърска информационна агенция, Файненшъл Мирър, Сайпръс Мейл, Синхуа, Expatica.com - 11/01/11)
 
					 
						
Обединението на Германия може да послужи като модел за Кипър, заяви канцлерът Ангела Меркел на пресконференция в Никозия във вторник (11 януари). [Ройтерс]
						Германският канцлер Ангела Меркел изрази подкрепа за мирните преговори в Кипър по време на историческо посещение в Никозия във вторник (11 януари), като посочи, че нейната страна е готова да сподели опита си от обединението, след като преговорите достигнат по-напреднал етап. 
						Средиземноморският остров е разделен по етническите си граници от 1974 г., когато Туция нахлу в северната му част след кратък преврат, подкрепен от Атина, който имаше за цел да доведе до обединение на Кипър с Гърция. През 2004 г. признатата от международната общност гръцка част на Кипър се присъедини към ЕС, представлявайки целия остров и изключвайки отцепническата "Севернокипърска турска република", която е призната само от Анкара. 
						Най-новите преговори за обединение между лидерите на двете етнически общности с посредничеството на ООН започнаха през септември 2008 г. Повече от 28 месеца по-късно все още няма изгледи за постигането на споразумение. 
						В изказване на съвместна пресконференция с кипърския президент Димитрис Христофиас по време на петчасовото си посещение в Никозия Меркел даде висока оценка на усилията на кипърските гърци и отправи критики към кипърските турци, че не правят достатъчно за постигането на споразумение. 
						 „Виждаме, че предприемате много действия, и също така виждаме, че турската страна не отговаря по съответстващ начин на тези стъпки”, заяви тя след разговори с президента на Кипър. „Вашите действия показват, че сте готови за постигането на компромис.” 
						Споразумението за обединение ще сложи край на международната изолация на кипърската турска общност, ще премахне основната пречка за по-тясно сътрудничество с ЕС и НАТО и ще да даде нов тласък на преговорите на Турция за членство в ЕС. 
						Няколко месеца преди да започне преговори за членство Анкара подписа протокол за разширяване на митническата спогодба с ЕС, чрез който бяха обхванати всички членове на Съюза, включително Кипър, но протоколът все още не се изпълнява. 
						 „Докато Турция не започне да прилага Протокола от Анкара, никоя от преговорните глави не може да бъде затворена, нито е била затворена”, заяви Меркел във вторник в Никозия. 
						Турският премиер Реджеп Тайип Ердоган отхвърли критиките. 
						„Предполагам, че г-жа Меркел е забравила какво е казала”, е заявил той в сряда, цитиран от турски медии. „Самата тя каза, че не е било правилно Южен Кипър да бъде приет в ЕС. Очевидно е също така, че тя не познава историята на кипърския въпрос.” 
						 Посещението на Меркел в Никозия се състоя един ден преди подновяването на преговорите между Христофиас и Ероглу след няколко седмици почивка, за да може лидерът на кипърските турци да се възстанови след претърпяната на 19 декември сърдечна операция. 
						Двамата трябва да се срещнат с генералния секретар на ООН Бан Ки Мун в Женева на 26 януари в опит да бъде даден нов тласък на преговорите по мирния процес.

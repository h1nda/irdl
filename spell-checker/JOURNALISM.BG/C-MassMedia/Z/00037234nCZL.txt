Хърватски ветерани от войната протестират срещу ареста на Пърда в БиХ
					30/01/2011
					 
						ЗАГРЕБ, Хърватия - Около 1500 души се събраха в град Вуковар в източната част на страната в събота (29 януари), за да протестират срещу арестуването в Босна и Херцеговина (БиХ) на хърватски ветеран от войната, издирван за военни престъпления в Сърбия. Тихомир Пърда, който е воювал във Вуковар, бе задържан по-рано този месец на границата между Хърватия и БиХ със сръбска заповед за арест. 
						Междувременно неправителствената организация за човешки права "Амнести Интърнешънъл" съобщи в изявление в събота, че ще изпрати делегация в Брюксел следващата седмица. Представителите й ще призоват официалните лица там "да продължат да настояват хърватските власти да преследват всички военни престъпления, извършени по време на войната през 1991-1995 г., включително и онези, за които се твърди, че носят отговорност високопоставени официални представители". (AФП, Блиц, СРНА, AП, Б2, Бета - 29/01/11)

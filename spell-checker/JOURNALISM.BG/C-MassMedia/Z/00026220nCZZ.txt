Дипломатически дневник: Двустранното сътрудничество бе основна тема на посещението на Месич в Албания
					22/04/2008
					Хърватският президент бе на двудневно посещение в Тирана. Още от седмицата: турският външен министър посети Пакистан; Албания откри общ митнически пункт с Черна гора.
					 
						
Албанският президент Бамир Топи (вляво) и хърватският му колега Стипе Месич правят преглед на почетната гвардейска част преди срещата си в Тирана в понеделник (21 април).
						
Хърватският президент Стипе Месич пристигна в понеделник (21 април) в Тирана на двудневно официално посещение. Той се срещна с албанския президент Бамир Топи, премиера Сали Бериша, председателя на парламента Жозефина Топали и кмета на Тирана Еди Рама. Основна тема в дневния ред на Месич бяха двустранното сътрудничество и икономическите връзки. 
						*** 
						
Албанският премиер Сали Бериша и черногорският му колега Мило Джуканович откриха в понеделник (21 април) общ митнически пункт на ГКПП "Муричан". Проектът, финансиран от Европейската комисия, е първият по рода си в региона. 
						*** 
						
Македония и Съединените щати ще подпишат двустранно споразумение за военно и техническо сътрудничество на 7 май във Вашингтон, обяви посланикът на Скопие в САЩ Зоран Йолевски. Той каза, че споразумението ще бъде подписано от македонския министър на външните работи Антонио Милошоски и американския държавен секретар Кондолиза Райс. 
						*** 
						
Турският външен министър Али Бабаджан и пакистанският му колега Махдум Шах Махмуд Куреши обещаха в събота (19 април) да продължат съвместната си борба срещу тероризма. Те казаха също, че турски, пакистански и афганистански представители може да проведат през юни среща, за да обсъдят как да се осигури мир в Афганистан. Бабаджан бе в Исламабад на двудневно официално посещение.
						 *** 
						Холандският парламент възнамерява да ратифицира през юни Споразумението за стабилизация и асоцииране (ССА) на Черна гора с ЕС, заяви в петък (18 април) вицепремиерът за европейската интеграция на Черна гора Гордана Джурович. Тя направи съобщението след посещение в Холандия, където се срещна с холандския външен министър Максим Ферхаген. 
						*** 
						Външният министър на Босна и Херцеговина (БиХ) Свен Алкалай бе в Брюксел в петък (19 април) за разговори с представители на Европейската комисия. Алкалай заяви, че очаква официалното подписване на Споразумението за стабилизация и асоцииране между ЕС и БиХ да се състои на 28 април. 
						
(Различни източници 15/04/08-22/04/08)

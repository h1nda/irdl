Приватизацията на сръбската нефтопреработвателна индустрия предизвика разногласия сред партньорите в правителството 
					25/08/2005
					 
						БЕЛГРАД, Сърбия и Черна гора -- Приватизацията на държавния нефтопреработвателен гигат НИС предизвика раздор сред управляващата коалиция. По-рано тази седмица в парламента представители на по-малкия партньор, Социалдемократическата партия (СДП), отказаха да подкрепят плановете на правителството да продаде НИС. Въпреки това този план, който е от решаващо значение, за да продължи подкрепата на МВФ за Сърбия, бе одобрен. 
						В сряда (24 август) премиерът Воислав Кощуница призова всички представители на СДП да напуснат постовете си в държавните институции, като каза, че е невъзможно една партия едновременно да подкрепя кабинета и опозицията. По-късно същия ден най-високопоставеният лидер на СДП, Слободан Орлич, каза, че членовете на неговата партия, които са назначени на държавни постове, няма да подадат оставка, но Кощуница може да ги уволни. Без СДП сръбският кабинет на малцинството ще може да разчита общо на 129 гласа в 250-местния парламент, включително и с подкрепата на социалистите на Слободан Милошевич.
						Други новини -- В четвъртък Сърбия отбелязва петата годишнина от убийството на бившия президент Иван Стамболич. Останките му бяха открити през март 2003 г. по време на разследването след убийството на премиера Зоран Джинджич. (РТС - 25/08/05; Бета, Танюг - 24/08/05)

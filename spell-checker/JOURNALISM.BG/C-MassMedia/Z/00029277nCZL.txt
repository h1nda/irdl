Кипърският външен министър каза, че задържаният кораб е нарушил забраната на ООН за износ от Иран
					11/02/2009
					 
						НИКОЗИЯ, Кипър -- Външният министър Маркос Киприяну потвърди във вторник (10 февруари) съобщенията, че товарен кораб, задържан и претърсен от кипърските власти в края на януари, е бил в нарушение на забраната на ООН за износ на оръжие от Иран. Той обаче отказа да даде повече подробности, като добави само, че правителството ще реши какво да прави с товара, когато завърши претърсването на всички контейнери. Киприану намекна, че Кипър може да се обърне към други държави за помощ за складирането на конфискуваната пратка. Плаващият под кипърски флаг кораб "Мончегорск" според съобщенията е пренасял иранско оръжие за активистите на "Хамас" в ивицата Газа, като по този начин е нарушил Резолюция 1747 на Съвета за сигурност на ООН, която забранява пренасянето или продажбата на всякакво оръжие или свързани с него материали от Иран.
						Други новини -- Британски военен самолет се е разбил в понеделник в една от двете военни бази на Великобритания в Южен Кипър. Медиите съобщиха във вторник, че самолетът е извършвал учебен полет, когато се е разбил на пистата в Акротири. Пилотът и вторият пилот са успели да катапултират преди сблъсъка. (АП, Синхуа, Си Ен Ей, Фамагуста Газет - 10/02/09)

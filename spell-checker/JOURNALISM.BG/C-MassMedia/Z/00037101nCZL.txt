Паралелните структури в Косово заплашиха, че ще спрат да сътрудничат 
					18/01/2011
					 
						ПРИЩИНА, Косово -- Лидерите на паралелните сръбски структури в северната част на страната заплашват да преустановят всякакво сътрудничество с косовската полиция и ЮЛЕКС. Медиите съобщиха за среща в понеделник (17 януари) между сръбските кметове, представители на сръбското вътрешно министерство и представител на гражданската защита за обсъждане на решението на Прищина за конфискуване на сръбските регистрационни номера на автомобилите и за отстраняване на началника на полицейския участък в Звечан, Ненад Джурич. Кметът на Митровица от паралелните структури, Кръстимир Пантич, заяви, че последните действия представляват сериозна заплаха за ситуацията. „Ние отправихме призив към международната общност и специално към ЮЛЕКС незабавно да се анулира решението на Байрам Реджепи, вътрешния министър на Косово. Очакваме от ЮЛЕКС да реагира незабавно и да изпълни своя мандат, в противен случай Община Митровица ще преустанови всякакви контакти с тази мисия”, заяви Пантич. (Коха Диторе, Косова Сот - 18/01/11; Клан Косова, Кохавижън - 17/01/11)

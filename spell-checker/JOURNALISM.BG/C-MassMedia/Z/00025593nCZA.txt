Македония и Гърция се подготвят да дадат отговор на предложението по спора за името
					26/02/2008
					Македония и Гърция работят, за да уточнят своите позиции по последното предложение на пратеника на ООН Матю Нимиц за решаване на отдавнашния спор за името.
					От Зоран Николовски за Southeast European
Times от Скопие -- 26/02/08
 
					 
						
Специалният пратеник на ООН Матю Нимиц (вдясно), македонският преговарящ Никола Димитров (вляво) и гръцкият преговарящ Адамантиос Василакис говорят пред представители на пресата след подновяването на преговорите по спора за името в Атина на 19 февруари. [Гети Имиджис]
						Правителствата на Гърция и Македония подготвят своите отговори на пакета от решения по спора за името между двете държави на пратеника на ООН Матю Нимиц, който той предложи в Атина на 19 февруари. 
						Отговорът на Македония ще бъде представен на следващата сесия с участието на пратеника, каза в неделя (24 февруари) външният министър Антонио Милошоски след среща на македонските държавни и политически лидери. 
						 "Ще откажем категорично всичко отрицателно в това предложение и ще приемем всичко, което е положително. Ще обясним какво смятаме за положително и какво смятаме за отрицателно," каза премиерът Никола Груевски във вторник. 
						Гръцкият външен министър Дора Бакоянис е осведомила кабинета в тесен състав и е получила положителна реакция. Лидерите на опозиционните партии обаче казват, че те не могат да приемат "двойно решение" – според което Македония да използва своето конституционно име във вътрешните и двустранните си отношения и съставно име в работата си с международни организации и в паспортите. 
						 "Предложенията на г-н Нимиц са началото на преговори по същество," каза Бакоянис. "Дойде моментът да решим този въпрос веднъж завинаги ... Нека да оставим миналото зад нас и да постигнем решение." 
						Моментът на представяне на предложението се смята за важен в светлината на предстоящата среща на високо равнище на НАТО в Букурещ. Действително Нимиц помоли двете правителства да дадат отговор преди началото на срещата на високо равнище през април. Македония очаква да получи покана за членство, а Гърция заплаши да блокира присъединяването на Македония към НАТО и ЕС, ако спорът не бъде решен. 
						Смята се, че предложението на Нимиц съдържа имена като Нова република Македония, Северна република Македония, Конституционна република Македония, Демократична република Македония и Независима република Македония. 
						В момента в ООН Македония е официално наричана Бивша югославска република Македония или БЮРМ. Въпреки възраженията на Гърция обаче страната все още използва Република Македония в двустранните срещи. 
						Спорът за името започна с претенциите на Гърция, че името Македония, което държавата избра, след като получи независимост от Югославия през 1991 г., предполага териториални претенции към северната гръцка провинция, носеща същото име. 
						"Предложението е комплексно и с него се търси компромис," каза Нимиц след срещата в Атина. Той подчерта, че предложението отчита достойнството на двете страни и включва елементи, които ще бъдат трудни и за двете държави. "Предложението обаче ще доведе до решение," каза той. 
						На въпроса дали влизането в НАТО е предложение "или – или" Нимиц отговори, че разбира контекста, но срещата на високо равнище на НАТО не е свързана по никакъв начин с неговия мандат и той не вярва в предложенията “или – или”.

Гръцките предприемачи усещат намаляването на приходите
					03/05/2010
					За местните заводи, магазини и пазари големият спасителен пакет за Гърция е повече от сензационно заглавие.
					От Х. К. Цанис за Southeast European Times от Атина -- 03/05/10
 
					 
						
Националната банка на Гърция. [Гети Имиджис]
						Искането, което се чува от редиците на пострадалите предприемачи в разгара на тежката криза с дълга, е едновременно необичайно и настоятелно: Правете, каквото трябва, и го направете сега! 
						Положението на място е бедствено. "Не гледаш кога изтича чек [с по-късна дата] само ако знаеш, че той ще бъде платен", каза за SETimes Янис Парецоглу, съсобственик на завод за дамски обувки в западната част на Атина. "Най-големият ни проблем е несигурността." 
						Коментарът му беше направен на 27 април, наречен още "черният вторник", когато „Стандарт енд Пуърс" понижи рейтинга на гръцките облигации до най-ниското възможно ниво. 
						Като се прибави и рекордно високата разлика между лихвите по гръцките десетгодишни облигации и използвания като референтен критерий немски еквивалент, както и 6-процентният срив на Атинската фондова борса, положението изглежда почти катастрофално. 
						 "Искам някой да ми каже недвусмислено, че нещата ще се развиват в определена посока; някой, който да направи сигурна прогноза", казва Парецоглу. Той посочва, че през първите три месеца на 2010 г. приходите на неговия завод са спаднали с близо 20 % спрямо същия период на миналата година. 
						Счетоводител от северната част на Атина изчислява, че от началото на годината понижението в приходите на търговските фирми и самостоятелно заетите лица е повече от 25 %. На въпроса какво според него трябва да направи правителството на Папандреу, за да подобри ситуацията, главният счетоводител Вангелис Кациадакис отговаря категорично. 
						"Те [бизнесмените] не се интересуват какви конкретни мерки се вземат, а просто че се вземат мерки. Каквото и да става, нека стане сега, а не да се провлачва; това се отразява върху потреблението", казва Кацидакис. „Създава се голяма несигурност. Когато се предприемат наложените от МВФ мерки, без значение какви са те, след два-три месеца нещата ще се стабилизират." 
						Въпреки че повечето му клиенти - предимно фирми и собственици на магазини - все още избягват съкращенията на персонал, Кацидакис посочва, че усилията са насочени най-вече върху намаляването на разходите за дейността, по-специално предоговарянето на търговските наеми. 
						По отношение на цените той твърди, че увеличената ставка на ДДС, която според предложения спасителен план ще скочи на 23 %, ще бъде поета най-вече от бизнеса и няма да се прехвърли на потребителите. 
						Стефанос Лекацас е среден търговец на едро, притежаващ и няколко бутика за облекло в Атина, Патра и западния град Агринио. Той подчертава, че единственото нещо, което правителството и политиците трябва да направят, е абсолютно да избягват "да тероризират и паникьосват обществеността". 
						"Доверието на потребителите и инвеститорите е от първостепенно значение; ако са необходими мерки, вземете ги веднага, но това протакане е пагубно", каза Лекацас за SETimes. 
						Той посочва, че е успя да повиши приходите през първите три месеца на годината в сравнение със същия период на 2009 г., но само след като е удвоил стоките и запасите си. 
						Въпреки това 12-процентното нарастване на приходите е по-ниско от съответното увеличение на разходите, а ранните великденски празници са увеличили продажбите през март. 
						"Основните ми усилия са да поддържам по всякакъв начин високо ниво на [приходите]", казва Лекацас. 
						Лекацас, който е вносител на прет-а-порте облекло (конфекция) от Италия, Франция и Обединеното кралство, предупреждава също, че наемите на магазините в най-скъпите райони не са се понижили. Освен това собствениците на по-малки магазини разчитат в много голяма степен на наемите, които получават. Заради кризата обаче Лекацас не е вдигнал наемите, въпреки че е имал законното право да направи това. 
						Обобщавайки общото мнение, Иън Горли, президент на Гръцко-ирландската бизнес асоциация, заяви, че независимо от това какви решения се вземат, "имаме нужда от действия вчера, а не утре." 
						Помолен да посочи поне една мярка, която би имала пряк и непосредствен положителен ефект върху гръцките износители, Горли отбеляза въвеждането на електронната митническа система за контрол. 
						Той каза, че от 1 април навсякъде в ЕС, освен в Гърция и Полша, е била въведена онлайн система. 
						Горли припомни, че преди две години пакетът на МВФ за Румъния е направил чудеса, като е спрял икономическия спад. Ако същото може да помогне на Гърция, каза той, нека да се захващаме с него. 
						"Атмосферата [в Румъния] вече е положителна", каза той. "Бизнесът отново потръгна и се очаква по-висок икономически растеж."

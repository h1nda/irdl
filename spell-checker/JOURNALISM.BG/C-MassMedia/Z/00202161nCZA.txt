Косовските сърби отправят предложение към международните сили
					16/12/2011
					Местните сръбски лидери в Северно Косово са готови да допуснат районът да бъде под контрола на КФОР, но не и на ЮЛЕКС и косовските институции.
					От Линда Карадаку и Ивана Йованович за Southeast European Times от Прищина и Белград – 16/12/11
 
					 
						
Сърбите в Северно Косово предложиха ново споразумение. [Ройтерс]
						Местните сръбски лидери в Северно Косово отправиха предложение към представителите на международните мироопазващи сили в сряда (14 декември), като го определиха като мирна инициатива и временно решение на настоящата ситуация. Документът беше представен на представителите на КФОР, ЮЛЕКС, ЮНМИК и ОССЕ на среща в северния град Звечан. 
						Инициативата беше представена от заместник-председателя на общинския съвет на Звечан Люба Радович, който заяви за SETimes, че тяхното желание е политическият процес да продължи и „да протича спокойно по места, без конфликти между международните мисии и гражданите и без едностранни действия срещу граждани.“ 
						В документа също така се възстановява предишната позицията срещу присъствието на ЮЛЕКС на граничните пунктове, като се посочва, че „присъствието на ЮЛЕКС няма да бъде обсъждано тук.“ 
						„Близо до Митровица ще бъдат създадени контролно-пропускателни пунктове на КФОР, които също ще гарантират, че никой друг няма да преминава на север и че КФОР може да контролира всички посоки“, каза той, като добави, че „ЮЛЕКС може да работи на юг от тези пунктове.“ 
						Според Радович „първите коментари на хора от международни организации... са положителни.“ 
						„В документа се призовава за обявяване на прекъсване в името на мира, като се настоява КФОР и други мисии да се въздържат от насилствени действия срещу сърби в северната част. Предвижда се също така свободно преминаване на хора и стоки през административните пунктове и премахване на блокадите“, съобщава сръбската информационна агенция „Танюг“. 
						Кметът на Звечан Драгиша Милович заяви за SETimes, че предложението „съветва всички да се въздържат от едностранни действия и насилие и отправя молба нашите граждани да празнуват празниците в мир и любов“. 
						„Това беше нашето предложение и мисля, че то беше прието положително от представителите на международните организации“, заяви Милович. 
						В документа също така „се търси постоянно и устойчиво политическо решение чрез възобновяване на отворения политически процес с участието на Прищина, Белград, сърбите от Северно Косово и международната общност“, съобщава „Танюг“. 
						Предлага се „КФОР да отговаря за контрола и сигурността, включително за създаването на контролни пунктове в Дудин Кърш, Кошутово - Зубче, Ягненица и при необходимост и на други места.“ 
						Говорителят на КФОР майор Даниел Харви заяви, че ръководената от НАТО мисия не може да даде коментар. 
						„[Това] е политически въпрос“, каза Харви за SETimes. Според източници от КФОР това положение „няма да се промени известно време“. 
						Сръбските лидери от северната част на Косово поискаха също „полицейската дейност в северната част и на гранични пунктове 1 и 31 да се извършва от Косовската полицейска служба (КПС) под наблюдението на КФОР и ЮНМИК, а ЮЛЕКС да продължи да работи в област Митровица.“ 
						ЮЛЕКС не пожела да коментира новото предложение, но служител на мисията заяви за SETimes, че „документът се разглежда“. 
						Местните сърби повториха своите възражения срещу интеграцията в независимо Косово, като заявиха, че отказват да бъдат част от „независима албанска република в Прищина“. 
						Говорителят на ОССЕ Никола Гаон заяви за SETimes, че „мисията подкрепя своите международни партньори, за да намали напрежението в съответствие със своя мандат, роля и експертен опит.“ 
						В четвъртък сръбският президент Борис Тадич посочи, че „Сърбия трябва да убеди сърбите от Северно Косово да не вземат на прицел КФОР, за да получи статут на кандидатка за членство в ЕС.“ 
						„Голям проблем за мен е фактът, че като сръбски президент не разполагам с оперативни системи – армия, полиция, институции – които бих могъл да използвам, за да защитя сърбите в Косово и да окажа влияние върху сръбските екстремисти, чиито действия могат да унищожат всичко, което Сърбия е направила през предишните години“, заяви Тадич пред репортери. 
						Той помоли косовските сърби „да контролират екстремистите, които искат да продължат войната и да спрат напредъка на Сърбия в процеса на интеграция в ЕС". 
						Деян Раденкович, депутат от СПС и председател на комисията на партията за Косово, определи действията на сърбите в Северно Косово като „положителна стъпка“. 
						„Това не е отстъпление или неотстъпление; всички хора, които живеят в Косово, са наясно, че трябва да намерят най-доброто решение, за да живеят в мир, и всички ние имаме само една цел – да намерим устойчиви решения, а не краткосрочни, които утре отново ще доведат до едностранни действия, защото не сме се разбрали добре“, заяви Раденкович за SETimes.

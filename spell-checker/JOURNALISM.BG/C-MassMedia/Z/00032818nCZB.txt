Сърбия е решена да сложи край на футболното насилие през 2010
					21/12/2009
					Държавният прокурор призова за забрана на екстремистките футболни групи след убийството на френския футболен запалянко в Белград през септември.
					От Игор Йованович за Southeast European Times в Белград -- 21/12/09 
 
					 
						
Протестиращи в центъра на Белград носят банер, на който пише "Спрете насилието" . [Гети Имиджис]
						Сръбското Министерство на отбраната предприема мерки, за да гарантира, че няма да има изблици на насилие по време на спортните събития през Новата година. "Правителството трябва да реши проблема с насилието в спорта и заплахите за хулиганство сред феновете", заяви министърът на отбраната Драган Сутановац за телевизия Б92 в Белград. 
						"Въпреки оградите и мрежите, ние не успяваме да решим проблема", каза Сутановац. "Аз съм дълбоко убеден, че следващата година трябва да бъде намерен изход в борбата срещу хулиганството в спорта в Сърбия." 
						Инициативата идва след вълна от насилие в страната, която доведе най-малко до седем смъртни случая от 2002 г. насам. 
						През септември френски футболен запалянко Брис Татон, 28-годишен умря, след като бе брутално пребит след мач между белградският отбор "Партизан" и френския клуб "Тулуза", предизвиквайки протести, в които участваха около 5 000 души по улицита на сръбската столица. 
						Около десетина заподозрени бяха арестувани във връзка с инцидента. Ако бъдат осъдени, всеки от тях може да получи присъда до 40 години затвор. 
						Предполага се, че друг заподозрян се укрива в Холандия "с протекцията на един от водещите сръбски наркокартели", заяви вътрешният министър Ивица Дачич. 
						
Сърби палят свещи и полагат цветя на главния площад в Белград в памет на убития френски футболен запалянко Брис Татон. [Гети Имиджис]
						Миналата седмица 24-годишният Боян Хръватин бе осъден за предумишлено убийство на запалянко на противников клуб през 2006 г. Трима други фенове на белградския клуб "Рад" бяха осъдени на до три години затвор за участие в скандала. 
						През 2007 г. запалянко от белградския отбор "Червена звезда" нападна полицай с горяща факла и бе осъден на до 10 години затвор за опит за убийство. Друг запалянко на "Цървена звезда" бе убит от факла, хвърлена от група фенове на "Партизан" преди около десет години. 
						Също през 2007 г. фенове на "Партизан" бяха замесени в размирици в босненския град Мостар, които доведоха да изключването на белградския клуб от турнирите за купата на УЕФА. Феновете участваха в създаването на английския документален филм "Истинските футболни фабрики", където те не крият, че притежават оръжие и разкриват подробности за боевете с групи на фенове на други отбори. 
						Насилието обаче не се ограничава до футболното поле, тъй като журналистите, които отразяват престъпленията, също са застрашени. 
						Радио и телевизионната журналистка от Б92 Бранкица Станкович е получила смъртни заплахи чрез фейсбук, след като е съобщила за дейности, в които са замесени лидери на сръбски групи футболни фенове, съобщи по-рано този месец SETimes. 
						 
						"Не само заплахите ме тревожат, но и фактът, че те все още са доста силни", каза Станкович за атинския всекидневник "Катимерини". "Скандално е, че журналистите в Сърбия трябва да работят с полицейска защита. Всичко това се случва, след като държавата заяви, че ще се справи с тях." 
						 В опит да се ликвидира насилието още в зародиш, сръбският държавен прокурор Слободан Радованович призова през октомври конституционния съд да забрани 14 екстремистки групировки на футболни фенове. 
						
Поддръжници на белградския футболен клуб "Партизан" - наричани също "гробокопачи". [Гети Имиджис]
						Прокурорът заяви на пресконференция, че предлага забраната, защото групировките на феновете призовават за "насилствено нарушаване на конституционния ред, нарушаване на гарантираните човешки права и правата на малцинствата и предизвикването на расова, религиозна и етнически мотивирана омраза". 
						 "Те нямат нищо общо със спорта, по-скоро имат много общо с престъпността", заяви Радованович по отношение на екстремистките групировки. 
						Tова предложение, както се изрази Радованович, е продължение на решителната битка на Сърбия срещу екстремистките организации. 
						Инициаивата на Радованович не се ограничава само с групировките на феновете. Прокурорът също призова за започване на съдебен процес срещу председателя на футболния клуб "Цървена звезда" Владан Лукич за това, че се е явил на мач облечен в суичър с надпис от песен на фенове, която според прокурора призовава към насилие. 
						Председателят на сръбската футболна асоциация обаче Томислав Караджич заяви, че намирането на правилния път ще отнеме дълго време. Той предупреди, че задачата не може да се извърши, без да се ликвидират незаконните връзки между феновете и ръководството на клуба. 
						"Ние също трябва внимателно да преценяваме кандидатите за управленски постове във футбола. Освен почтени хора, сред тях има и такива, които са замесени в престъпления, които са били в затвора, са или ще бъдат осъдени", каза Радованович. 
						Нов закон, който строго ще санкционира хулиганските прояви по време на спортни събития, съставен по модел на британските закони, влезе в сила през септември. 
						Въпреки неотдавнашните усилия за предотвратяване на насилието във футбола, някои смятат, че правителството е направило твърде малко, и то твърде късно. Анализаторът от Белград Зоран Драгишич смята, че официалните представители вече би трябвало да са се справили с хулиганските групи и екстремистките организации. 
						"Проблемът е с политиците, на които им липсва кураж да започнат тази битка, защото смятат, че това ще доведе до загуба на подкрепа от страна на много избиратели," каза Драгишич. (Ройтерс-13/12/09; Спортс Илюстрейтед-10/12/09; Kaтимерини-08/12/09)

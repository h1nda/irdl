Скопие започва кампания за събиране на незаконното оръжие
13/11/2003
Македонските граждани имат срок до 15 декември да се освободят от незаконното си оръжие. След тази дата министерството на вътрешните работи ще налага строги наказания на тези, у които бъде открито незаконно притежавано оръжие.
От Мария Лазарова за Southeast European Times от Скопие -- 13/11/03
 
 
След 1 ноември, когато стартира кампанията по събиране на незаконното оръжие, македонските граждани предават всякакви видове оръжие на събирателните пунктове. Макар и да не се разкрива какъв е броят на събраните оръжия, известно е, че те са най-разнообразни: пистолети, пушки, ръчни и противотанкови гранати.
"Няма да разкрием първоначалния брой на събраните оръжия, докато не приключи първата фаза ... и ще спазваме същия принцип и през следващите две фази", каза Благоя Марковски, оперативен офицер от Координационното звено за разоръжаване. Той разказа, че заедно с други членове на Координационното звено е посетил няколко събирателни пункта в района на Тетово, за да насърчи участието в кампанията.
Още в първия ден от кампанията министърът на вътрешните работи Хари Костов, директорът на Националното бюро за сигурност Бранко Бойчевски и заместник-директорът на контраразузнаването Фатмир Дехари предадоха оръжията си.
"Не съм предал всичките си оръжия, но имам разрешително за тези, които задържах", каза Костов. "Препоръчвам на всички да участват в кампанията. На 16 декември министерството на вътрешните работи сериозно възнамерява да влиза навсякъде, при необходимост и със съдебна заповед, ако сметне, че на дадените места има скрито незаконно оръжие. На тази дата само на служителите от полицията и армията ще бъде разрешено да носят оръжие на обществени места."
Дехари каза, че предаденият от него пистолет бил подарък от приятел от Косово. "Чувствам се отговорен да предам оръжието си. Предаването на оръжието означава, че уважавате човешките свободи и права."
Кампанията обаче се сблъска и с някои трудности. Имаше проблеми с откриването на събирателните пунктове в общините Арачиново, Липково и Студеничани, където кметовете - представители на опозиционната Демократическа партия на албанците (ДПА) - от6казаха да вземат участие. ОССЕ и ЕС призоваха ДПА да сътрудничи в кампанията.
"Всеизвестно е, че всички кметове бяха поканени да участват в общинските комисии по разоръжаването. Очакваме от всички, които обещаха подкрепа, да се отзоват и да се опитат да помогнат за успеха на кампанията по събиране на оръжията", каза Шина Томпсън, говорител на ЕС.
Македонският президент Борис Трайковски каза на 9 ноември, че всички граждани, които искат да предадат незаконно притежавано оръжие, ще могат да направят това и след официалния краен срок 15 декември. Трайковски отказа да обсъжда успеха на кампанията, но посочи, че отчетените досега резултати са по-високи в сравнение с подобни инициативи в съседни страни.

Национализмът забавя БиХ по пътя й към ЕС 
					22/05/2008
					Върховният представител в БиХ Мирослав Лайчак казва, че обществеността иска нейните лидери да работят за членството в ЕС.
					От Юсуф Рамаданович за Southeast European Times от Сараево– 22/05/08
 
					 
						
„Споразумението за стабилизация и асоцииране скоро ще бъде подписано и страната бележи напредък по пътя си към пълноправното членство в НАТО,” заяви Мирослав Лайчак, върховен представител на международната общност в БиХ. [СВП] 
						Четиринадесет години след конфликта в Босна и Херцеговина (БиХ) през 1992-1995 г. тя продължава да бъде съставна страна, държава с две автономни области – Република Сръбска и Федерация БиХ – и три съставни етнически групи – босненски мюсюлмани, босненски хървати и босненски сърби. 
						По пътя си към интеграция в ЕС БиХ неотдавна завърши реформата на полицията – основно изискване за подписването на Споразумението за стабилизация и асоцииране с ЕС. Очаква се подписването да стане следващия месец. Според някои анализатори, щом това се случи, БиХ ще се сблъска с още по-големи предизвикателства, между които и конституционна реформа. 
						В сряда (21 май) върховният представител в БиХ Мирослав Лайчак изнесе лекция за конституционната реформа в Института за международни изследвания на Университета „Джон Хопкинс” във Вашингтон. Той говори за проблемите, които БиХ е срещнала напоследък, и за предизвикателствата, които я очакват в бъдеще. 
						„Значителен напредък бе постигнат в БиХ през последните няколко месеца. Споразумението за стабилизация и асоцииране скоро ще бъде подписано и страната отбелязва напредък към пълноправното си членство в НАТО," каза Лайчак. От друга страна, той отбеляза също, че макар че по-голямата част от съставните националности са приели БиХ като своя родина, между тях продължава да има основни различия по отношение на миналото, настоящето и бъдещето на страната. 
						Босненските сърби поставят като условие за своята лоялност към БиХ приемането на РС като легитимна и постоянна автономна област, докато босненските мюсюлмани се противопоставят на това, настоявайки за обединена държава. Босненските хървати, като трета съставна националност, се опитват да се домогнат до по-изгодна позиция в тази ситуация. 
						Национализмът, според Лайчак, „се използва от всички страни за прикриване на простия факт, че политиците редовно се провалят, а често дори не се и опитват да осигурят конкретни ползи за своите граждани.” В резултат на това, каза той, усилията на страната да завърши своето следвоенно възстановяване и да премине към следващия етап на развитието си – пътя към Европа – се отлагат прекалено дълго време. 
						От друга страна, каза Лайчак, „национализмът все още печели гласове. Той изказа съжаление от факта, че „десетилетие и половина след войната огромна част от политиците в БиХ продължават да разглеждат почти всеки въпрос през призмата на национализма.” 
						Над 70 % от избирателите искат техните лидери да отведат страната в ЕС. Лайчак изрази надежда, че политиците ще съумеят да се споразумеят по конституционните промени, изисквани от страната за постигане на тази цел, тъй като „интеграцията в ЕС засяга фундаментални въпроси на държавността в БиХ.” 
						„Мотивацията за евентуално членство в ЕС и огромните ресурси, които придружават интеграцията в ЕС, се съчетаха за посрещане на много от предизвикателствата, които специфичните исторически проблеми поставят пред страната,” каза той, добавяйки, че пътят към ЕС е най-добрият механизъм за съхраняване на БиХ.

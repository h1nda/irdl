Дипломатически дневник: Шефът на МНCБЮ отново е в региона
					19/10/2010
					Главният прокурор на Хагския трибунал за военни престъпления Серж Брамерц е на посещение в БиХ и Хърватия. Още от дипломатическите новини: Турция и Кувейт обсъждат отношенията си; Македония е домакин на регионална конференция за борба с корупцията.
					 
						
Главният прокурор на МНCБЮ Серж Брамерц говори на пресконференция в понеделник (18 октомври) в Сараево. [Ройтерс]
						Главният прокурор на Трибунала за военни престъпления на ООН (МНCБЮ) Серж Брамерц беше в Сараево в понеделник (18 октомври) за разговори за сътрудничеството на страната със съда. Брамерц също се срещна с жертви на конфликта от 1992-1995 г. Брамерц ще посети и Хърватия за срещи с официални представители на правителството и съдебната власт. 
						 *** 
						Израелският външен министър Авигдор Либерман и неговият гръцки колега Димитрис Друцас подписаха споразумение за гражданската авиация в понеделник (18 актомври) в Йерусалим. Споразумението, което е първото между страните от 1952 г. насам, покрива широк диапазон от въпроси, включително лицензирането на въздушни превозвачи да предлагат повече полети. 
						*** 
						
						Tурският външен министър Ахмет Давутоглу и неговият кувейтски колега Шейх Мохамад Ал-Сабах се срещнаха в Кувейт Сити в неделя (17 октомври), за да обсъдят начини за укрепване на двустранните икономически и политически връзки. Давутоглу заяви, че е постигнато споразумение за създаването на работни екипи за икономическо и културно сътрудничество, включително в областта на транспорта, образованието и здравеопазването. 
						*** 
						
						Сръбският външен министър Вук Йеремич бе във Финландия в понеделник (18 октомври), където се срещна с колегата си Александър Стуб. Те обсъдиха двустранните отношения, кандидатурата на Сърбия за членство в ЕС и регионални въпроси. Посещението предшества заседанието на Съвета на ЕС по-късно този месец, на което се очаква да бъде обсъдена кандидатурата на Сърбия за членство в ЕС. 
						*** 
						Двудневна регионална конференция за борба срещу корупцията бе открита в петък (15 октомври) в Охрид. Събитието бе организирано в рамките на председателството на Maкедония на Комитета на министрите на Съвета на Европа (СЕ). Събитието събра заедно повече от 150 представители на 47 страни членки на СЕ, които обсъдиха три ключови аспекта на борбата срещу корупцията - конфискуване и възстановяване на собственост, прозрачност и почтеност на публичната администрация и финансирането на политическите партии. 
						*** 
						Премиерът на Черна гора Мило Джуканович изрази надежда в петък (15 октомври), че мнението на Европейската комисия за готовността на Черна гора да придобие статут на страна кандидатка за членство в ЕС през ноември ще бъде позитивно и че страната ще получи също препоръка да започне преговори за присъединяване към ЕС. Джуканович говори пред журналисти след среща с Чарлс Танък, докладчик на Еропейския парламент за Черна гора. Танък заяви, че Подгорица е постигнала напредък, но са необходими още усилия по отношение на върховенството на закона. 
						*** 
						 Министърът на отбраната на Черна гора Боро Вучинич и неговият босненски колега Селмо Чикотич подписаха споразумение в четвъртък (14 октомври) за сътрудничество в областта на отбраната. Споразумението цели увеличаване на регионалната стабилност. 
						*** 
						Докладчикът на Европейския парламент (ЕП) за либерализиране на визовия режим за страните от Западните Балкани Таня Файон поздрави албанския външен министър Едмонд Хаджинасто в четвъртък (14 октомври) за извършената работа, с която страната заслужи либерализиране на визовия режим. Хаджинасто заяви, че правителството води кампания за повишаване на информираността на обществото за придобивките и рестрикциите на безвизовите пътувания. Албания и Босна и Херцеговина сeга чакат само Съвета на ЕС да одобри отменянето на визовия режим. Решението за това се очаква през ноември. 
						
						(Различни източници -- 12/10/10-19/10/10)

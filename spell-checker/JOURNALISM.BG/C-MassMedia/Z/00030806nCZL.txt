Оспорваните гласове ще бъдат преброени в Тирана
					03/07/2009
					 
						ТИРАНА, Албания -- Централната избирателна комисия (ЦИК) реши в четвъртък (2 юли) последните избирателни урни от окръзите Лежа и Фиер да бъдат докарани в Тирана и гласовете да бъдат преброени в предаване на живо по националната телевизия. Окончателните резултати се очакват късно вечерта в петък. Резултатите от изборите бяха оспорени в Шкодра, Берат и Фиер.
						Резултатите от преброяването към четвъртък сочат, че управляващата коалиция, оглавявана от Демократическата партия, има едно депутатско място по-малко от необходимите 71 за съставянето на правителство. Опозиционният "Съюз за промяна" има 66 депутатски места, а Социалистическото движение за интеграция - четири. 
						В отделни изявления в четвъртък Албанският хелзинкски комитет и посланикът на САЩ в Албания Джон Уидърс призоваха ЦИК да приключи преброяването на гласовете с достойнство. (Топ Нюз, Алсат, Ора Нюз, Шекули, Телеграфи, Топ Ченъл, Нюз 24 - 03/07/09)

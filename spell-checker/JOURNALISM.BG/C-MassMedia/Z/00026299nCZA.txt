ЕС приветства реформата за свобода на словото в Турция
					01/05/2008
					ЕС приветства одобрението от турския парламент на отдавна чаканата поправка към спорния закон, определящ като престъпление "обидите към турската идентичност".
					От Айхан Шимшек за Southeast European Times -- 01/05/08
 
					 
						
"Tази поправка е стъпка напред," заяви еврокомисарят по разширяването Оли Рен. [Гети Имиджис] 
						В сряда (30 април) ЕС оцени високо приемането от турския парламент на поправка към Член 301. Парламентът одобри промяна в Наказателния кодекс с подкрепата на депутати от управляващата Партия на справедливостта и развитието след осемчасов дебат. Партията на националистическото движение силно се противопостави на промяната, докато главната опозиционна Републиканска народна паратия я определи като "козметично" усилие да се удовлетвори ЕС. 
						 "Тази поправка е стъпка напред", заяви еврокомисарят по разширяването Оли Рен и подчерта значението на нейното прилагане. "Сега турските власти трябва да се съсредоточат върху... гарантирането на пълната свобода на изразяване", каза Рен и призова към поправки в други подобни членове, за да се спре необоснованото преследване. 
						Спорният член стана закон през 2005 ж. кщато част от програма за законодателни реформи, но неясната й терминология произволно криминализира широк кръг от критични мнения. Според закона "публичното унижаване" на "турската идентичност" или на "правителстото на Турция, съдебните институции на държавата, военните или структурите на сигерността" стана наказуемо с до три години затвор. 
						 Много интелектуалци бяха съдени по този член, включително носителя на Нобелова награда за 2006 г. Орхан Памук, писателя Елиф Сафак и турския журналист от арменски произход Хрант Динк, който по-късно бе застрелян. 
						Поправката не премахва Член 301, но определя термина "публично унижаване" по-ясно и ефективно ограничава способността на държавните прокурори да започват дела. Тя заменя неясното определение "турска идентичност" с "турска нация" и определението "република" с "държава на Република Турция". Турският министър на провосъдието трябва да оторизира всяко преследване според закона, което прави по-трудно започването на дело. Поправката също подчертава, че изразяването на критични мисли не трябва да представлява престъпление. Тя също намалява присъдите до максимум две години. 
						Макар и да признават подобренията, критиците на поправката твърдят, че тя не премахва заплахата на Член 301 към свободното слово. 
						ЕС приветства тази мярка. "Това е компромис; не бихме могли да желаем по-добър резултат", заяви евродепутатът Джуст Лагендик. "Като членове на ЕС, нашата основна опция бе отмяна на Член 301. Но ние трябва да вземем предвид трудните вътрешнополитически условия в Турция... засега трябва да приемем нещата такива, каквито са", каза той. 
						Председателят на Съвместната парламентарна комисия на ЕС и Турция Лагендик посочи, че Турция е използвала елементи от наказателните кодекси на Италия, Полша и Германия при изготвянето на неотдавнашната поправка и че в сегашния си вид Член 301 няма да попречи на процеса на присъединяване на Турция към ЕС. 
						ЕС, към който Турция се стреми да се присъедини, отдавна разкритикува закона като заплаха за свободното слово и го определи като главна пречка за преговорите на Турция с ЕС. Турция започна присъединителни преговори с ЕС през 2005 г., но през последните три години само шест от 35-те необходими глави бяха отворени.

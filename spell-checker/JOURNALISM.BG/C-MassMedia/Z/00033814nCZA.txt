Проектът за АЕЦ "Белене" ще бъде подложен на проверка
					17/03/2010
					Българският премиер Бойко Борисов заяви във вторник, че ще поиска от главния прокурор на страната да извърши проверка на всички дейности, извършени по проекта за атомната електроцентрала в Белене.
					(Стандарт, Информационна агенция Фокус, Actualno.com, Balkans.com - 17/03/10; БTA, БНТ, Дневник, Медиапул, Агенция София нюз, Информационна агенция Фокус - 16/03/10)
 
					 
						
Българският премиер Бойко Борисов посети във вторник (16 март) строителната площадка на втората атомна електроцентрала в България край дунавския град Белене. [Гети Имиджис]
						Цялата документация по строителството на втората атомна електроцентрала в България в дунавския град Белене ще бъде предадена на Главна прокуратура, заяви във вторник (16 март) българският премиер Бойко Борисов. 
						"Всичко, което е извършено до момента, ще бъде предадено за пълна проверка на главния прокурор на България, Борис Велчев," каза Борисов. Съгласно докладите на Държавния департамент на САЩ и на Европейската комисия от този проект са източени милиарди. 
						В доклад, който му е бил предаден от Държавната агенция "Национална сигурност" (ДАНС), са изброени многобройни нарушения, отбеляза Борисов, но не пожела да даде каквито и да било подробности или имената на замесените. 
						Сумата, инвестирана в проекта от неговото възобновяване през 2005 г., възлиза на повече от 600 млн. евро, каза пред репортери във вторник министърът на икономиката, енергетиката и туризма Трайчо Трайков. 
						Предишното социалистическо правителство на България възложи на руската компания "Атомстройекспорт" да построи електроцентралата в Белене с мощност 2000 MW, а след това сключи договор за това по време на посещението на бившия руски президент Владимир Путин в София през януари 2008 г. 
						Може само да се гадае колко е изхарчено по проекта от започването му, е казал Трайков, цитиран от българската държавна информационна агенция БТА. По-късно във вторник той и Борисов посетиха строителната площадка. 
						Сочейки към изкопа за основите на първия реактор на "Белене" с мощност 1000 MW, Борисов каза, че за изкопаването на "ей тоз гьол" са похарчени над 400 млн. евро. 
						Единият вариант, каза той, е да спрем проекта изцяло и да забравим за 600 млн. евро, инвестирани в него през последните пет години, включително 100 млн. евро, платени авансово за атомното оборудване. Ако София се спре на този вариант, още 600 млн. от джоба на данъкоплатците ще трябва да отиде за вече поръчаното оборудване, плюс около 250 млн. евро за връщане на заемите. 
						 "Ако днес спрем Белене, можем в това езеро за 1 млрд. евро да отглеждаме шарани," каза Борисов 
						Вторият вариант би бил да се поддържа спреният проект жив, каза той. 
						Миналия месец Русия предложи да осигури необходимите 1,9 млрд. евро за завършване на строителните работи, които по график трябва да приключат до края на 2011 г. 
						Руската оферта е още валидна, каза Борисов, но подчерта, че проектът няма да бъде реализиран без европейски стратегически инвеститор. 
						 Ако няма достатъчно гаранции, че "Белене" може да стане европейски проект, "аз няма да карам данъкоплатците да дават повече пари" за него, обеща той. 
						След разговори с българска парламентарна делегация, водена от председателя на парламента Цецка Цачева, в понеделник в Москва руският енергиен министър Сергей Шматко заяви,че програмата за финансиране на "Белене" ще бъде финализирана до края на април. Той изглеждаше също така уверен, че ще бъде намерен стратегически инвеститор за проекта, чиято първоначална стойност от 4 млрд. евро е нараснала на приблизително 10 млрд. евро. 
						Във вторник Борисов е казал, че очаква до две-три седмици потенциалните европейски стратегически инвеститори да обявят становището си. 
						Българската социалистическа партия, най-ревностният поддръжник на проекта "Белене", издаде декларация в отговор на неговите коментари, заявявайки, че атомната енергия няма алтернатива в България. Всеки опит да се спре или замрази проектът ще бъде равносилен на държавна измяна, заяви тя. 
						Критиците на проекта, сред които е лидерът на десния Съюз на демократичните сили и председател на парламентарната икономическа комисия, Мартин Димитров, отново повториха, че скандалният проект трябва да бъде спрян напълно. България не се нуждае от втора атомна електроцентрала, каза той, подчертавайки, че това само би повишило зависимостта на страната от руските енергийни източници. Нещо повече, всички приказки, че България би могла да увеличи износа на електричество, след като "Белене" заработи, са чиста хипотеза, каза Димитров в телевизионно интервю в сряда сутринта. 
						Според него позицията, в която се намира страната в момента, прилича на тази, при която едно семейство, което няма пари да си плаща ежедневните разходи, решава да си купи хеликоптер, който обаче нито знае как се управлява, нито може да си позволи горивото за него.

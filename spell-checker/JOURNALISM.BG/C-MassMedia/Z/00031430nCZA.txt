Тромпети огласиха сръбския "Гуча Фест"
					27/08/2009
					Привлечени от духовата музика и бирата, посетители от региона и от други точки на света се стекоха в Западна Сърбия.
					От Бояна Милованович за Southeast European Times от Белград -- 27/08/09 Снимки: Никола Барбутов 
 
					 
						
Посетители чак от Уганда дойдоха на тазгодишния тромпетен фестивал. 
						Тромпетният фестивал "Гуча", четиридневно събитие, привлече около 500 000 посетители по-рано този месец. Известен още като Драгичевски събор, той се провежда ежегодно недалеч от Чачак, Западна Сърбия. 
						Тази година около 1 200 тромпетисти се събраха за събитието, заедно с 22 мъжки, десет младежки и пет детски духови оркестъра. 
						 Макар и да остава сравнително неизвестен извън региона, фестивалът печели все по-богат международен облик, тъй като събитието бе отразено от над 150 чуждестранни и около 200 местни журналисти. 
						Повечето посетители идват от Сърбия и други бивши югославски републики - Словения, Македония, Босна и Херцеговина и Черна гора - но според организаторите тазгодишното събитие е привлякло ентусиасти чак от Белгия, Франция, Италия, Уганда и Китай. 
						"Един мой приятел, родом от Сърбия, ми разказа за този фестивал," каза Линда от Белгия. 
						
Почитателите на музиката изпиха около един милион литра бира и изядоха 2 000 кг печено агнешко и свинско месо.
						 "Не можех да повярвам колко хубава и жизнена е атмосферата тук. Всичко ми харесва - музиката, яденето и пиенето," каза тя, потропвайки с крак в ритъма на тромпетите. 
						 "Не срещнахме никакви проблеми. Беше ни страх от свинския грип, от инциденти и сбивания при такъв голям брой хора, но нищо не помрачи настроението на всички тук в Гуча," каза Адам Тадич, директор на културния център, за Southeast European Times . 
						Оркестърът на Екрем Мамутович от Враня спечели тазгодишния фестивал и ще представлява Сърбия на световния конкурс за духови оркестри в Гуча през 2010 г. 
						Деян Петрович от с. Дубоко спечели наградата за най-добър тромпетист, както и "Златния тромпет 2009". 
						 Кметът на Лучани, Слободан Йолович, изпрати официални покани до руския премиер Владимир Путин и американския президент Барак Обама за 50-ото издание на фестивала догодина. 
						Тадич каза, че колкото и нереалистични да изглеждат посещенията на толкова високопоставени личности, идването на Путин и Обама не е напълно невъзможно. 
						"Тази година руският посланик в Белград Александър Конузин и Дженифър Бръш, шарже д'афер в посолството на САЩ, посетиха Гуча и тяхното присъствие може да стане прелюдия към идването на Путин и Обама догодина," каза Тадич. 
						Фестивалът води началото си от оркестрите, които са се подвизавали в района на Гуча през XIX век, свирейки на местни тържества. Докато първоначално хората се събирали да изразят любовта си към музиката чрез отличителния звук на духовите инструменти, се зародила и по-официалната проява.

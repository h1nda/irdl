Държавни или частни университети? 
					03/06/2010
					Миналата седмица SETimes направи съпоставка между държавните и частните основни и средни училища в Косово и Албания. Продължаваме със сравнението между държавните и частните университети в двете страни. 
					Втора и последна част на поредица от Линда Карадаку за Southeast European Times - 03/06/10 
 
					 
						
Повечето студенти в Косово и Албания посещават държавни университети. [ПРООН]
						 Както в повечето страни по света, мнозинството студенти в Косово и Албания посещават държавни университети -- вариант по джоба на повечето семейства по света. 
						Между тях е Университетът в Тирана, в който учат 35 000 студенти – „най-добрите студенти от цяла Албания”, казва деканът Дори Куле, който настоява, че неговият факултет няма равен сред частните университети. 
						"Те ни допълват, не са ни конкуренция," казва Куле, добавяйки, че разликата идва от персонала и от студентите му. Университетът работи по собствена програма и получава 75 % от финансирането си от държавата и 25 % от студентите, които заплащат около 205 евро годишно за обучение. 
						 Една млада жена, Блерина, учи медицина тук. "Не можех да си позволя частен университет никъде..., но пък съм много доволна тук," каза тя за SETimes. 
						За сравнение избрахме относително новия Европейски университет в Тирана (ЕУТ). Основан преди пет години от група преподаватели, частният университет се финансира изцяло от студентски такси, възлизащи на около 2500 евро годишно. Посещава се от около 3300 студенти, има 120 преподаватели на пълно работно време и още петдесетина други. 
						 "Таксата за обучение в университета е доста висока за средностатистическото албанско семейство. Но тя е неизбежно условие за добро образование, най-вече за гарантиране на отличен персонал и инфраструктура," каза съучредителят на ЕУТ Ермал Хасимя за SETimes. 
						 Той иска правителството да преразгледа статуквото. "Понастоящем студентите, посещаващи частни университети, не се ползват от никаква държавна подкрепа, каквато се полага на студентите в държавните университети. Ето защо призовахме правителството да извърши реформа в системата на финансиране и да я направи по-егалитарна, предлагайки една и съща подкрепа на двете категории студенти. Идеята е да преминем от финансиране на учебните заведения... към финансиране на студентите, където и да искат да учат те." 
						"Около 30 % от нашите студенти получават частни банкови заеми, а останалите постоянно изпитват затруднения със заплащането. Това означава, че ученето в днешно време е нелека борба. Ето защо настояваме за намесата на държавата, за да третираме всички студенти еднакво," каза Хасимя. 
						В Косово държавният Университет в Прищина има около 40 000 студенти и над 2000 преподаватели. Обучението струва между 100 и 500 евро годишно. 
						Деканът Муе Ругова заяви за SETimes, че университетът се различава много от частните, отчасти заради "качеството на преподаване [и] по-строгите критерии на оценяване". 
						В другия край на спектъра е малкият Американски университет в Косово (АУК), единственият частен университет с нестопанска цел в страната. Курсовете на обучение се водят изцяло на английски език. Директорът за външните отношения Илир Ибрахими казва, че дипломиралите се от АУК "са професионално заети на 100 % и се търсят много". 
						Учебното заведение си партнира с нюйоркския Рочестърски технологичен институт (РТИ), така че студентите от АУТ "получават съвсем същите степени" като колегите им от РТИ, каза Ибрахими за SETimes. 
						В АУК учат около 540 студенти, а около 80 вече са се дипломирали. Обучението струва 5800 евро, доста скъпо за местния стандарт, но много изгодно другаде. Същото обучение в Съединените щати например би коствало около 24 500 евро. Ибрахими казва, че целта е била да се предложи стандартно американско образование в Косово на много по-ниска цена и "досега успяваме да правим това". 
						АУК предлага стипендии за нуждаещите се. "Тази учебна година сме предложили стипендии за над 400 000 евро и работим много усилено да увеличим тази сума," каза Ибрахими.

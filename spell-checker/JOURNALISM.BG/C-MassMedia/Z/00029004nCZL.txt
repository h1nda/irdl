Полицията и студентите организират отделни протести в Атина
					16/01/2009
					 
						АТИНА, Гърция -- Около 500 полицаи излязоха в четвъртък (15 януари) по улиците на Атина, за да протестират срещу поредицата от жестоки нападения срещу техни колеги в цялата страна през последните няколко седмици. В подкрепа на демонстрацията се явиха депутати от управляващата партия ("Нова демокрация"), основната опозиционна партия (ПАСОК) и Радикалната лява коалиция. Седмици на спорадично насилие последваха убийството на 6 декември на 15-годишно момче от полицейски служител.
						Също в четвъртък над 2 000 ученици и студенти протестираха отделно в центъра на Атина срещу полицейското насилие и заплануваните от правителство реформи в образованието, включващи съкращаване на разходите. Протестиращите се събраха пред Атинския университет, преди да тръгнат на шествие към сградата на парламента. (AНA-MПA, Нафтемборики, In.news, AФП, АП, Макфакс - 15/01/09)

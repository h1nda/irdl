Гърция почете смъртта на двама летци пожарникари, докато горещините продължават
					25/07/2007
					 
						АТИНА, Гърция -- Военновъздушните сили обявиха двудневен траур след смъртта на двама пилоти, загинали в понеделник (23 юли), когато техният самолет се разби, докато се опитваше да потуши пожар, причинен от рекордните горещини на остров Евбея. Министър-председателят Костас Караманлис и други официални лица поднесоха съболезнования на семействата на двамата млади мъже.
						Във вторник правителството оповести редица спешни мерки, имащи за цел овладяване на горските пожари, причинени от горещините. Специални отряди ще патрулират 24 часа в денонощието в областите, в които е най-вероятно да избухнат пожари. Правителството планира да поиска от своите партньори от ЕС още самолети и хеликоптери. 
						Електроснабдяването е засегнато от повишената консумация на ток в Гърция и на други места. Съобщава се за спирания на тока в Македония и в други балкански държави. Албания е особено тежко засегната, което накара опозиционната партия Социалистическо движение за интеграция да заплаши с поредица от протестни акции заради проблемите с електроснабдяването.
						Румъния, където броят на смъртните случаи в резултат на горещините достигна 30 души, също регистрира исторически рекорд в потреблението на електроенергия във вторник поради прекомерното използване на климатични инсталации. (Коха Йоне, Шекули - 25/07/07; АНА МПА, ЮПИ, Макфакс, Нет ТВ, Фокус, Hotnews.ro, Топ Ченъл - 24/07/07)

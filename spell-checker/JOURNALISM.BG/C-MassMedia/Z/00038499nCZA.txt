Последното арменско село в Турция
					12/05/2011
					В провинция Хатай, жителите на последното арменско село в Турция се борят да запазят общността си.
					От Александър Кристи-Милър за Southeast European Times във Вакъфлъ - 12/05/11
 
					 
						
Aрменка във Вакъфлъ продава местни продукти. [Александър Кристи-Милър/SETimes]
						На пръв поглед е трудно човек да си помисли, че някой може да напусне Вакъфлъ. Кацнало на хълм с изглед към морето, селото е мирно, идилично кътче, а чистият му средиземноморски въздух е наситен с аромата на портокалови цветчета. 
						Но неговите 135 жители имат специална причина да пазят малката си общност: тяхното село е последното арменско село в Турция, оцеляло от унищожителните убийства по време на Първата световна война, в която са били убити 1,5 милиона арменци. 
						Както и с много други села в Турция, намаляването на доходите от земеделие и изкушенията на градския живот означават, че населението на Вакъфлъ неизбежно ще намалява. 
						"Ние сме много малко и остаряваме", каза Берч Картун, кметът на селото. "Всички млади хора напускат. Младите хора завършват университет и сега искат да се занимават с нещо различно." 
						Вакъфлъ дължи уникалното си оцеляване на смесица от смелост и късмет. През 1915 г. правителството на "Младите турци" на Османската империя наредило всички арменци в Турция да бъдат депортирани в сирийската пустиня. 
						За повечето това била смъртна присъда и жителите на Вакъфлъ и на други пет села в провинция Хатай, която сега се намира до сирийската граница, се въоръжили и се скрили в планините. 
						Около 5 000 души издържали 53 дни на връх Муса Даг, който гледа към Вакъфлъ, и отстоявали опитите на османските войници да ги прогонят. 
						След като привършили хранителните си запаси, те привлекли вниманието на минаващ френски боен кораб, като развели знаме и били спасени и отведени в лагери за бежанци на съюзническите сили, преди да се върнат в края на войната, когато Хатай била под френски мандат. 
						Когато провинцията се върнала към турско управление през 1939 г., пет от селата предпочели да емигрират в Ливан, като останало само Вакъфлъ. 
						"Гордеем се с тази история", каза Панос Чапар, 79-годишен фермер. "Борехме се в миналото и сега всички трябва да ни приемат." 
						Сега те отново се борят. През последните 15 години населението намалява от около 180 души до сегашния си брой, като много хора са се преместили в Истанбул. 
						Това явление се наблюдава в цяла Турция. През 1990 г. около половината от населението на страната бе определено като селско, но тази цифра спадна до 32% до 2008 г.. 
						Във Вакъфлъ се отглеждат главно портокали и през 2004 г. бил създаден кооператив. Всички производители в селото се споразумели да започнат да отглеждат органични плодове, за да се опитат да увеличат приходите. На малък щанд в селото се продават местни вина, консерви и сапун на постоянния приток от туристи. 
						"Мисля, че ние ще оцелеем", каза Чапар. "Младите хора планират да инвестират тук, за да привлекат туристи - ресторант и други неща - но това ще стане постепенно, а не изведнъж." 
						Жителите на Вакъфлъ носят допълнителния товар на живот в страна, която се чувства неловко по отношение на своето религиозно и етническо наследство. През 1915 г. започва избиването на многобройното арменско малцинство в Анадола, като малцина са останали живи. 
						Повече от 20 страни признават убийствата за геноцид, но Турция яростно оспорва това, като твърди че много турци също са били убити и че не е имало никакво намерение арменците да бъдат унищожени. 
						"Културата на новата турска държава бе основана на отричане на разнообразието", каза Орхан Кемал Ченгиз, адвокат и известен активист на движението за човешки права. 
						"Те се опитаха да създадат хомогенно общество, което не отразяваше реалността на Анадола... Тъй като Турция никога не се е обръщала към миналото си, ние не сме успели да се отърсим от расистки тенденции." 
						Но в Хатай, населена с богата етническа смесица от араби, турци, алави мюсюлмани и различни християнски деноминации, жителите на Вакъфлъ казват, че се чувстват у дома си. 
						"В Хатай има много етноси и ние живеем тук от дълго време", каза Чем Чапар, 33-годишен вегетарианец, който е роден във Вакъфлъ, но сега живее в град Самандаг наблизо.

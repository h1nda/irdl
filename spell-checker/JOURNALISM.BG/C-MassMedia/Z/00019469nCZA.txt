Продажбата на "Мобиком" е успех за сръбското правителство
					03/08/2006
					Норвежката фирма "Теленор" победи австрийската "Мобиком" в търга за закупуване на мобилния телефонен оператор, един от съучредителите на който е скандалният бизнесмен Боголюб Карич.
					От Георги Митев-Шантек за Southeast European Times от Белград -- 03/08/06
 
					 
						
Представител на норвежкия телекомуникационен оператор "Теленор" вдига тръжната си табелка по време на търга в Белград в понеделник (31 юли). [Гети Имиджис]
						Тригодишните усилия на ръководството на австрийския "Мобиком" се оказаха напразни в края на юли, след като централата каза "не" на вдигането на офертата за "Моби 63" с нови 20 млн. евро. Вследствие на това сръбският мобилен телефонен оператор с 2 милиона клиенти стана собственост на норвежката фирма "Теленор" срещу 1,513 милиарда евро. 
						"Теленор" стартира с начална цена от 1,373 млрд. евро, много над предлаганите от "Мобиком" 805 млн. евро. Третият участник -- египетският "Ораском" -- се отказа още след обявяването на стартовата цена, като остави другите двама да се борят в последвалите кръгове. Макар че последните оферти бяха почти равностойни -- 1,493 млрд. евро от "Мобиком" и 1,513 млрд. евро от "Теленор", норвежката фирма спечели благодарение на първоначалната си по-висока оферта. 
						Сумата надмина очакванията, които варираха между 800 млн. евро и 1,1 млрд. евро. По-голямата част от средствата от продажбата -- 1,155 млрд. евро -- отиват в държавния бюджет, а остатъкът -- за консорциума на австрийските бизнесмени, които закупиха процент от компанията от скандалния бизнесмен Боголюб Карич. 
						Според осведомителната агенция "Блумбърг" постъпленията от продажбата за държавата възлизат на 4,5 % от БВП на Сърбия. 
						"Продажбата на "Моби 63" е огромен успех за Сърбия," цитира "Блумбърг" думите на финансовия министър Младжан Динкич. Той обеща, че средствата ще бъдат насочени към Националния инвестиционен план, редица инициативи за цялостен ремонт на сръбските пътища, ж. п. линии и друга инфраструктура. 
						"Теленор", която притежава и черногорската "ПроМонте", сега ще има възможност да разшири пазарния си дял в региона. 
						Сред загубилите от продажбата са Карич, основател на компанията, известна някога като "Мобтел", и "Телеком Аустрия", която се надяваше да прибави фирмата към групата, която вече включва "ВИПнету" в Хърватия и "Си.мобилу" в Словения. 
						Служителите на "Моби 63" също са недоволни. За разлика от други тръжни процедури в тази нямаше включена социална програма. Александър Титович от организацията на работниците от далекосъобщенията "Независност" обвини Динкич, че умишлено е отлагал преговорите с работниците, докато се е опитвал да ускори продажбата.

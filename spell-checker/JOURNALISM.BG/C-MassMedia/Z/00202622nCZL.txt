Яп де Хоп
			Схефер
		
		генерален секретар на НАТО 
		(НАТО, Expandnato.org, Ню Йорк Таймс, Wikipedia.org)
 
		 
			
			Северноатлантическият съвет назначи холандския министър на външните работи Яп де Хоп Схефер за генерален секретар на НАТО и председател на Съвета на 22 септември 2003 г. Де Хоп Схефер пое поста на 1 януари 2004 г. на мястото на лорд Джордж Робъртсън от Великобритания. Той е третият холандец, възглавил алианса за 54-годишната му история. 
			Де Хоп Схефер е роден в Амстердам на 3 април 1948 г. Завършва право в Лайденския университет през 1974 г. През следващите две години кара военната си служба в кралските военновъздушни сили на Холандия, откъдето е демобилизиран като офицер от запаса. 
			Постъпва в министерството на външните работи на Холандия през 1976 г., където заема различни постове по време на десетгодишната си дипломатическа кариера. Бил е секретар в холандското посолство в Акра, Гана, от 1976 до 1978 г. и след това е изпратен на работа в постоянната мисия на Холандия в НАТО в Брюксел, където отговаря за въпросите на военното планиране. След приключване на мандата му през 1980 г. де Хоп Схефер работи като личен секретар последователно на четирима външни министри до 1986 г. 
			На парламентарните избори в Холандия през юни 1986 г. де Хоп Схефер е избран в камарата на представителите с листата на Християн-демократическия алианс (ХДА) и става говорител на партията в парламента по въпросите на външната политика. Бил е също и член на постоянната парламентарна комисия за правосъдие, Европейски въпроси и отбраната, и от 1989 до 1994 г. е бил председател на постоянната комисия за сътрудничество по развитието. 
			От 1986 до 1994 г. де Хоп Схефер е член на парламентарните асамблеи на Съвета на Европа и на Западноевропейския съюз. През следващите три години е бил член на Северноатлантическата асамблея. 
			След като прекарва около две години като зам.-лидер на ХДА, де Хоп Схефер поема председателския пост на партията през 1997 г. Подава оставка през октомври 2001 г. и е заменен от Ян Петер Балкененде. След победата на ХДА на изборите през май 2002 г. де Хоп Схефер е назначен за министър на външните работи. 
			Поздравявайки де Хоп Схефер за назначаването му за негов приемник, лорд Робъртсън заяви, че той идва на този пост в момент на радикална трансформация на НАТО, целяща адаптирането на алианса към новата военно-стратегическа среда. Де Хоп Схефер е "подходящия човек, който ще осигури оставането на НАТО като най-успешен отбранителен съюз в света", каза Робъртсън. 
			Де Хоп Схефер говори свободно френски, немски и английски. Женен, с две дъщери.

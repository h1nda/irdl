Влизането на България и Румъния в Шенген може да бъде блокирано
					22/12/2010
					Във вторник Франция и Германия подадоха ясен сигнал относно планираното присъединяване на България и Румъния.
					(Euobserver, EurActiv - 22/12/10; АП, АФП, ДПА, ФТ, Би Би Си, Дойче Веле, РСЕ/РС, Евронюз, Юрополитикс, Медиафакс, Hotnews.ro, Агенция София Нюз, Dnevnik.bg, Медиапул - 21/12/10)
 
					 
						
Франция и Германия искат да попречат на влизането на България и Румъния в шенгенското пространство без вътрешни граници. [Ройтерс]
						Според съобщения от вторник (21 декември) министрите на вътрешните работи на Франция и Германия Брис Ортфьо и Томас де Мезиер са поискали официално Европейската комисия (ЕК) да отложи присъединяването на България и Румъния към шенгенското пространство. 
						Двете балкански държави не са готови да се присъединят към установената от 25 държави европейска зона за пътувания без вътрешни граници, затова приемането им ще бъде „прибързано”, настояват министрите в писмо до еврокомисаря по вътрешните работи Сесилия Малмстрьом. 
						Те твърдят, че България и Румъния, които се присъединиха към ЕС през януари 2007 г., не са успели да се справят със слабостите в своите съдебни системи, както и да покажат реален напредък в борбата с корупцията и организираната престъпност. 
						 „Не смятаме, че са изпълнени всички условия за влизането в Шенген на тези две държави”, се казва в писмото, цитирано от британския всекидневник „Файненшъл Таймс”. „Не би било реалистично, нито отговорно, да се омаловажават известните пропуски.” 
						Шенгенското пространство, което носи името на град в Люксембург, включва всички държави от ЕС с изключение на Великобритания, България, Кипър, Ирландия и Румъния, както и Исландия, Норвегия и Швейцария, които не са членки на ЕС. Приемането на нови членове трябва да бъде одобрено от всички държави членки. 
						България и Румъния се надяваха да се присъединят към шенгенското пространство през март 2011 г., с което да станат част от външните граници на ЕС. 
						Ортфьо и Де Мезиер обаче предупреждават, че ако се разреши на двете страни да се присъединят към зоната, това ще има „тежки последствия” за сигурността на ЕС, предаде АП. 
						Според съобщения копия от писмото до Малмстрьом са били изпратени и до Белгия, която в момента е ротационен шестмесечен председател на Съюза, както и до Унгария, чийто мандат начело на 27-членния блок започва на 1 януари. 
						 Искането беше отправено преди крайното оценяване на кандидатурите на двете балкански страни, което според брюкселския новинарски портал EUobserver ще бъде публикувано през януари. Медията отбеляза в сряда, че засега изготвящите доклада експерти дават зелена светлина за тяхното присъединяване. 
						АП цитира дипломат от ЕС, който е заявил във вторник, че Париж и Берлин искат също следващият мониторингов доклад по така наречения механизъм за сътрудничество и проверка (МСП), който предстои да бъде оповестен през февруари, да бъде взет под внимание при вземането на решението относно кандидатурите на България и Румъния. Механизмът беше въведен от ЕК, когато двете страни се присъединиха към ЕС, за да се проследи постигнатият от държавите напредък в изпълнението на ангажиментите за съдебни реформи и борба с корупцията, а в случая с България - и за борба с организираната престъпност. 
						Признавайки, че аргументите в писмото до Малмстрьом са свързани с реални проблеми, румънският президент Траян Бъсеску подчерта, че няма връзка между МСП и техническите изисквания за приемане в шенгенското пространство, които неговата държава вече е изпълнила. Той добави, че въвеждането на „допълнителни условия” за страните кандидатки е неприемливо за Румъния, като предупреди, че такива опити могат да създадат прецедент за бъдещи нарушения на договора за присъединяване на страната. 
						„Смятам, че изпратеното до Европейската комисия френско-германско писмо е акт на дискриминация срещу Румъния”, посочи Бъсеску. 
						Непосредствено след писмото нямаше коментари от високопоставени български официални представители.

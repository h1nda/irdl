Турция ще възприеме нова стратегия в борбата срещу тероризма
					07/10/2008
					 
						АНКАРА, Турция -- Правителството е решено да изготви нова стратегия за борба с тероризма, каза в понеделник (6 октомври) заместник министър-председателят и председател на Върховния съвет за борба с тероризма (ВСБТ) Джемил Чичек. Решението е взето след нападението от петък на членове на терористичната Кюрдска работническа партия (ПКК), при което бяха убити 15 турски войници. Новите мерки са включени в дневния ред на следващото заседание на ВСБТ в четвъртък. Чичек обърна внимание на избора на времето за провеждане на нападението -- само дни преди очакваното гласуване в парламента за продължаване на мандата на армията за провеждане на трансгранични операции в Северен Ирак с още една година. 
						В неделя Турция помоли Съединените щати за по-широко сътрудничество в борбата срещу ПКК. Ертугрул Апакан, помощник-секретар на външното министерство, се срещна с посланика на САЩ в Турция Рос Уилсън. Турция призова също така иракските власти да арестуват отговорните за нападението на ПКК и за предотвратяват подобни инциденти.
						Турската армия заяви, че продължава "наказателните" въздушни операции срещу позиции на ПКК в Северен Ирак и в турската югоизточна провинция Хакари. (Заман, Милиет, Анадолска информационна агенция, Хюриет, НТВ, Си Ен Ен Търк, Информационна агенция Доган - 06/10/08)

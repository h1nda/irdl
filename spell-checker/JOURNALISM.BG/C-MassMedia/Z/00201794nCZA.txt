Руснаците движат пазара на имоти по българското черноморско крайбрежие
					25/08/2011
					Тази година интересът рязко се повиши, след като цените на крайбрежните имоти се сринаха с повече от 50 % от най-високите си нива. 
					От Цветина Борисова за Southeast European Times от София -- 25/08/11
 
					 
						
Руски купувачи се стичат към България. [Ладислав Цветков/SETimes]
						Почти всички сделки с имоти по черноморското крайбрежие през първото полугодие са били с руски купувачи, според анализ на агенцията за недвижими имоти "Български имоти". Брокерите и представителите на агенции за недвижими имоти смятат, че причина за тази тенденция е слабото евро и ниските цени на имотите. 
						Интересът на руснаците специално към България е свързан със силните културни връзки и лесната интеграция поради известни сходства между двата езика. 
						"Реших да купя имот тук заради хубавия климат, ниските цени и защото е лесно да се общува с местните хора," каза рускинята Марина за SETimes. "Освен ниската инвестиция, животът в България също е евтин, което прави местните курорти още по-привлекателни." 
						"Ще остана още две седмици, а след това една моя приятелка и семейството й ще отседнат в моя апартамент, "обясни Марина. 
						Тя има апартамент в апарт-хотел - вид имот, който стана хит сред чуждестранните купувачи. Сградата се стопанисва от фирма, която продава апартаменти и стаи на инвеститори, предлага услуги по поддръжка на собствениците им, както и възможност да им осигурява заетост срещу годишна такса или комисиона. 
						Атанас Терзиев, консултант по недвижими имоти в южния морски град Царево, обаче твърди, че повечето руснаци вече не търсят апартаменти в такива видове сгради, защото искат да избягнат високите такси за поддръжка. 
						"Таксите за поддръжка на апартаменти в популярните курортни комплекси като Слънчев бряг достигат 5 000 - 6 000 евро годишно," каза той за SETimes. "Затова те продават апартаментите си в такива комплекси и търсят имоти в обикновени жилищни сгради." 
						През последните пет години 150 000 руснаци са закупили апартаменти или къщи в България, което възлиза на инвестиция от порядъка на над 695 млн. евро. Повечето от тези купувачи са семейства от средната класа от Москва и Санкт Петербург. 
						Юрий Соловьов, генерален консул на Руската федерация в северния морски град Варна, каза на неотдавнашна пресконференция, че тези руски граждани плащат данъци в България. Някои от тях не са просто туристи; те идват и се установяват да живеят в страната, добави той. 
						Бумът на руските купувачи на имоти замести английските и ирландските купувачи, които заляха черноморските и планинските курортни райони по време на пика на сделките с имоти през 2006-2008 г. Терзиев каза, че английските и ирландските купувачи сега продават на руснаци. 
						Макар че според него те не продават на загуба, според някои експертни анализи някои от тях се принуждават да продават на цени, с 60 % по-ниски от това, което те са платили, защото не могат да изплащат ипотеките си. 
						За разлика от англичаните и ирландците, руснаците не разчитат на кредити за закупуване на имотите, а идват с пари в брой. 
						По отношение на цените Терзиев казва, че има големи колебания. Обзаведените апартаменти най-близо до морето се продават за около 1000 евро на кв. м. Колкото по-далече е имотът от плажа, толкова по-ниска е цената, която пада и до 300 евро на кв. м, обясни той. 
						Времената, когато строителните предприемачи вадеха огромни печалби от имотите, са история, каза Терзиев. 
						Сега маржът на печалбата е между 15 % и 30 %, което е съвсем нормално и предполага, че пазарът постепенно започва да се саморегулира. 
						Проучване на "Български имоти" е установило, че цените са паднали с 5 % през първата половина на годината, сравнено с рязкото им понижаване с 10 % през 2010 г. Друг положителен сигнал е значителното увеличаване на броя на сделките, които са нараснали с 50 %. 
						"Хубаво е, че руснаците са тук, защото те си купуват неща тук и дават тласък на бизнеса на търговците на дребно," каза жител на Царево за SETimes.

МНТБЮ повдига обвинение срещу бивш македонски вътрешен министър и шефа на службата за сигурност
					16/03/2005
					Правосъдното министерство на Македония обяви, че Хага е предявила обвинение срещу бившия вътрешен министър Любе Бошковски и бившия шеф на службата за сигурност Йохан Такуловски във връзка с нападение срещу село Люботен преди близо четири години. Това е последният обвинителен акт, предявен от Международния наказателен трибунал за бивша Югославия.
					От Мария Лазарова за Southeast European Times в Скопие -- 16/03/05
 
					 
						
Бившият вътрешен министър Любе Бошковски (през март 2004 г.) бе обвинен от Трибунала в Хага в убийство, жестоко малтретиране и безогледни разрушения. [AФП]
						Хагският Международен наказателен Трибунал за бивша Югославия (МНТБЮ) предяви обвинения срещу бившия македноски вътрешен министър Любе Бошковски и бившия шеф на службата за сигурност Йохан Таркуловски по обвинения в нарушение на законите и обичаите за водене на война, обяви правосъдното министерство по-рано тази седмица. Обвиненията произтичат от инцидент, който е станал по време на междуетническия конфликт през 2001 г. в Македония. 
						През август тази година македонските сили са навлезли в село Люботен край Скопие след двудневен обстрел. Прокурорите твърдят, че седем цивилни са били убити по време на последвалите претърсвания на околни къщи. Бошковски и Таркуловски са обвинени съответно по три пункта в убийство, жестоко малтретиране и безогледни разрушения във връзка с предполагаемата им роля в насилието. 
						Бошковски, който има двойно македонско и хърватско гражданство, е понастоящем в затвора в Пула, Хърватия. Той е бил арестуван там по искане на македонските власти. Избягал е в Хърватия през 2004 г. след като властите в Скопие обвиниха него и други представители на силите за сигурност в убийството на седем имигранти преди три години. Според прокурорите Бошковски и неговите сътрудници са организирали убийствата, представяйки операцията като антитерористична акция, в опит да получат международна подкрепа. Бошковски отрича всички подобни твърдения. 
						Македонската полиция арестува Таркуловски в понеделник (14 март) и го вкара в скопски затвор в очакване на по-нататъшни действия. Не е ясно дали хърватски закон, който забранява екстрадирането в други държави, може да се превърне в пречка пред прехвърлянето на Бошковски в Хага. Адвокатът му Звонимир Ходак каза в понеделник, че той не е бил официално уведомен за обвинителния акт на Хага. 
						"Хърватия може да изпрати Бошковски в Хага," каза Ходак. "Процедурата е такава, че областният съд в Загреб следва да реши дали обвинителният акт може да бъде уважен. Имаме право да обжалваме всяко решение по прехвърлянето на Бошковски в Хага пред хърватския Върховен съд. "
						Хагските прокурори изслушаха показанията на около 120 бивши и настоящи длъжностни лица по петте случая, свързани с конфликта от 2001 г. в Македония. Те включват настоящия премиер Владо Бучковски, бившия премиер Любчо Георгиевски, бившия шеф на ГЩ Методи Стамболиски и генерала от армията Ристо Галевски. 
						Говорителят на Трибунала Флорънс Хартман обяви, че най-новият обвинителен акт ще бъде последният, който ще се издаде във връзка с войните в бивша Югославия. Другите предполагаеми престъпници ще бъдат съдени в местни съдилища в региона. По време на визитата в Белград във вторник председателят на Трибунала Теодор Мерон обаче отбеляза, че съдът ще продължи да действа, докато укриващите се Радован Караджич и Ратко Младич не бъдат изправени пред него.

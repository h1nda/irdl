ХДС се надява на числото седем 
					04/07/2007
					Управляващата партия в Хърватия, чиято популярност напоследък е спаднала според социологическите проучвания, излезе с нова платформа и нов лозунг.
					От Наташа Радич за Southeast European Times от Загреб – 04/07/07
 
					 
						
"Вече постигнахме цели, за които нашите опоненти могат само да мечтаят," каза премиерът Иво Санадер. [Гети Имиджис]
						С надежда да се справи със силната конкуренция на опозиционната Социалдемократическа партия управляващата партия в Хърватия излезе с нова платформа. С лозунга си "3 x 7" тя обещава 7 % ръст на БВП, 7 % безработица и реализиране на седем големи проекта. 
						Програмата бе представена на годишната обща конференция на Хърватския демократичен съюз (ХДС), която започна в края на юни. Премиерът Иво Санадер, който е решен да спечели още един мандат, произнесе пламенна реч, продължила повече от час, в която защити постигнатото от правителството. 
						"Вече постигнахме цели, за които нашите опоненти могат само да мечтаят," каза премиерът. "Глас за ХДС е възможно най-добрата инвестиция в бъдещето на Хърватия." 
						Основна тема на конференцията бе управлението на Санадер. Според медийни анализатори на форума е бил приложен модел в американски стил с щедро използване на мултимедия, включително кадри от срещите на премиера с международни лидери. 
						Популярни в Хърватия личности, сред които спортистите Дино Раджа, Горан Иванишевич и Ивано Балич, както и музикантите Мишо Ковач и Жак Хоудек, подкрепиха ХДС. На конгреса специално бе подчертана подкрепата им. 
						Предложение, което привлече голямо обществено внимание, бе идеята за снижаване на възрастта за гласуване от 18 на 16 години. ХДС заяви също, че ще направи средното образование задължително, като съсредоточи вниманието си върху образователната реформа и социалните въпроси. 
						В обръщението си към делегатите Санадер каза, че партията е направила огромни усилия да подпомогне икономиката на Хърватия и да подобри международния имдидж на страната. В момента Хърватия води присъединителни преговори с ЕС и очаква да получи покана за членство в НАТО на следващата среща на върха на Алианса.
						"В държавния бюджет са постъпили допълнително 30 млрд. куни [4 млрд. евро], намалихме дефицита от 6,3 % на 2,6 %, започнахме да връщаме дълга на пенсионерите, [и] създадохме 85 000 нови работни места и 200 инвеститорски зони в Хърватия," каза Санадер. 
						Опозицията определи конгреса на ХДС като политическо шоу. Според Зоран Миланович, председател на социалдемократите, управляващата партия само е искала да демонстрира единство и да пропагандира управлението на Санадер. А Хърватска народна партия (ХНП) твърди, че ХДС е копирал собствената й платформа за реформи. 
						Санадер и ХДС няма да могат да приложат откраднатата платформа, каза ХНП, защото след изборите те няма да са на власт.

Съд разпореди ново разследване на прокюрдски лидер
					15/06/2009
					 
						АНКАРА, Турция -- Върховният наказателен съд в Анкара разпореди лидерът на Партията на демократичното общество (ПДО) Ахмет Тюрк да бъде разследван за реч, която изнесе пред парламента през февруари на кюрдски език. Съдебната заповед анулира предходна заповед на прокуратурата, според която съдебен процес не е бил необходим. Опозиционната Партия на националистическото движение оспори прокурорското решение.
						Турското законодателство забранява изнасянето на парламентарни речи на езици, различни от турския, а държавната телевизия изряза част от речта на Тюрк, докато я предаваше на живо от парламента. Разследването е второто срещу лидера на ПДО за последните два месеца. По-рано бе пуснато в ход разследване на направените от него скандални забележки, в които той сравнява лежащия в затвора лидер на ПКК Абдула Йоджалан с Нелсън Мандела. (Радикал, Хюриет - 14/06/09)

Белград е изненадан от решението на МС
					23/07/2010
					Могат да се очакват бурни промени в сръбската политика и в региона.
					От Игор Йованович за Southeast European Times от Белград -- 23/07/10
 
					 
						
Косовски сърби протестират в Митровица след решението на МС. [Гети Имиджис]
						Консултативното мнение на Международния съд (МС) относно независимостта на Косово разтърси политическата сцена, като опозиционните партии призоваха президента Борис Тадич и неговите съюзници да подадат оставка. 
						Тези призиви се дължат на предишни твърдения на лидерите, че спорът в Хага относно независимостта на Косово ще завърши с победа за Сърбия. 
						В първите си изказвания в четвъртък (22 юли) те признаха, че решението на МС е било "трудно за Сърбия", но то няма да накара Белград да се откаже от политическата борба за Косово. 
						 "Очевидно съдът не е посочил мнението си относно правото на отделяне; той е решил да обсъди единствено техническото съдържание на декларацията за независимост," заяви Тадич в публично обръщение, като посочи, че политическата борба ще продължи в Общото събрание на ООН тази есен. 
						Той добави, че Сърбия ще направи всичко възможно, за да запази мира в бившата си провинция, като същевременно предприеме действия за осуетяване на признаването на Косово от още държави. 
						 "Борбата за компромисно решение ще е дълга и тежка, но ние няма да се откажем от нея," каза Тадич. 
						Правителството свика извънредно заседание в петък, на което да обсъди стратегията си. То вече обяви намеренията си да изпрати специални представители в 50 държави, които да лобират за каузата на Белград. 
						 Лидерът на Демократическата партия на Сърбия (ДПС) и бивш премиер Воислав Кощуница определи решението на МС като "изключително неблагоприятно за държавните интереси на Сърбия". ДПС критикува начина, по който сръбското правителство е формулирало въпроса към МС, като заяви, че то не се е консултирало достатъчно с парламента. 
						Либералдемократите, които не са в състава на управляващата коалиция, но често подкрепят правителството, настояват за спешно формулиране на нова политика относно Косово. 
						Представителите на косовските сърби реагираха гневно. Лидерът на сърбите от Северно Косово Милан Иванович определи като "фиаско" дипломатическите ходове на страната и каза, че политиката на Тадич е вкарала Сърбия в задънена улица, надолу по път без изход. 
						 Пред SETimes професорът по политология от Белградския университет Предраг Симич отбеляза, че решението на съда не е обвързващо, но има морална тежест. "Решението на МС обори един от най-силните аргументи на Белград," каза той. 
						Решението ще повлияе на държави, които все още не са признали независимостта на Косово, и ще доведе до допълнителен международен натиск върху Белград за постигане на споразумение с Прищина, каза той. 
						Той предупреди също, че мнението на съда може да се отрази на отцепническите движения по цял свят. 
						Иън Банкрофт, основател на организацията "Трансконфликт", която се занимава с конфликтите на Балканите, каза за SETimes, че не е очаквал съдът толкова ясно да представи мнението си и че това може да се отрази на бъдещите събития на Балканите. 
						"В самото Косово сега косовските сърби в северната част могат да решат, че е законно да обявят едностранно собствената си независимост. В самия регион Република Сръбска определено ще използва изречението, че "обявяването на независимост не е в нарушение на общото международно право", ако не с цел да търси собствената си независимост, [то поне] с цел да засили ролята си в предстоящите преговори за реформа на конституцията," каза Банкрофт.

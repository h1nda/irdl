Хърватите се стремят към олимпийска слава
09/08/2004
Хърватските спортисти ще участват в десет състезания по време на Лятната олимпиада в Атина. Обществеността се надява отборите по хандбал и водна топка да се завърнат със златни медали.
От Наташа Радич за Southeast European Times в Загреб - 09/08/04
 
 
Хърватинът Петар Матличич (вдясно) бележи гол, докато унгарецът Иво Диаз се опитва да го спре по време на приятелски мач по хандбал в събота (7 август) преди Олимпиадата. Хърватите хранят надежди за медал в мъжкия хандбал. [АФП]
Хърватите се считат за силна спортна нация и Лятната олимпиада в Атина е добре дошла като възможност за спортистите да покажат най-добрите си страни. С наближаването на датата на откриване на Игрите прогнозите за резултатите на Олимпиадата се обсъждат в местната преса, като цялата страна с нетърпение следи изявите на хърватските спортисти, докато те привършват своята подготовка. Този месец Олимпиадата без съмнение ще бъде любимата тема за разговор на хърватите.
Хърватският хандбален отбор, който победи Швеция и спечели златния медал на Игрите на Атланта през 1996 г., е естественият фокус на внимание. Журналисти и спортни коментатори дебатират докъде ще стигне тимът, отчитайки, че някои от най-добрите състезатели ще бъдат извън строя поради контузии. Макар че прекара лятото в подготовка за Игрите, отборът охлажда надеждите си поради проблемите, пред които е изправен. Независимо от това, членовете на екипа не крият желанието си да повторят предишния успех. Както те показаха на турнира за световно първенство в Португалия през 2003 г, изненади са винаги възможни, дори и при контузии.
Междувременно хърватският тим по водна топка заминава в Атина с големи очаквания. Има и други хърватски спортисти, които биха могли да извоюват медали - например, щангистът Николай Песалов, който води тежка битка, за да спечели златото на Игрите през 2000 г. в Сидни.
Други спортисти ще се състезават в дисциплините по гребане, борба, таекуондо, плуване, лека атлетика и тенис на маса.
Хърватските спортисти са спечелили общо седем медала на летни олимпиади - два златни, два сребърни и три бронзови - откакто страната получи независимост.

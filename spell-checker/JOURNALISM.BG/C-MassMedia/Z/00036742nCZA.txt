Файон: "ЕС се нуждае от Западните Балкани"
					16/11/2010
					Албания и Босна и Херцеговина са на седмици от възможността да пътуват без визи. Косово обаче ще трябва да извърви дълъг път, преди да може да ги настигне. 
					От Мухамет Брайшори за Southeast European Times от Прищина -- 16/11/10
 
					 
						
"Вярвам, че ЕС се нуждае от Западните Балкани и те имат ясна перспектива за членство в ЕС," каза Таня Файон, депутат от Европейския парламент. [ЕС]
						Депутатката от Европейския парламент Таня Файон, докладчик по процеса на либерализиране на визите, разговаря с кореспондента на SETimes Мухамет Брайшори относно позициите на страните от региона. 
						
						SETimes: Министрите на вътрешните работи от ЕС одобриха либерализирането на визите за Албания и Босна и Херцеговина (БиХ) по-рано този месец. Как ще се отрази това на Косово? 
						
						Tаня Файон: Първо, радвам се че имаме това положително решение - това е много важна новина като цяло и особено за Албания и БиХ. От друга страна, Косово остава сериозен проблем. Смятаме, че трябва да концентрираме всичките си усилия за доближаването на Косово до ЕС, за намирането на решение как да го включим в либерализирането на визите. Косово все още се нуждае от много необходими реформи, а властите трябва да положат всички усилия да ги осъществят. 
						
						SETimes: Напоследък много страни от ЕС изпитват проблеми с бежанци от Сърбия и Македония. Какви мерки ще бъдат взети от ЕС за избягване на същия опит с Албания и БиХ и каква ще бъде ролята на правителствата на тези страни? 
						
						Файон: Повишеният брой на търсещите убежище, особено от Сърбия и Македония тази година, предизвика сериозно безпокойство. Правителствата на Албания и БиХ започнаха информационни кампании за разясняване сред населението какво точно означава либерализиране на визите. 
						Европейската комисия ще наблюдава спазването на стандартите не само в Албания и Босна и Херцеговина, но и в целите Западни Балкани, така че те да продължат да следят за безопасността на границите и безопасността на документите, със специален механизъм. 
						С този механизъм засегнатите страни членки ще имат възможността да предприемат някои мерки във всички страни от Западните Балкани. Така че е много важно правителствата в Албания, Босна и Херцеговина, Сърбия, Македония и Черна гора да уведомяват своите граждани за техните права и задължения, когато пътуват. Отговорността на правителствата е много голяма. 
						
						SETimes: Комисията на ЕС публикува неотдавна доклади за напредъка на страните от Западните Балкани; виждаме ли напредък там? 
						
						Файон: Виждаме добри послания в докладите, но има и много проблеми. Разбира се, че е постигнат напредък, но има и предизвикателства, които правителствата трябва да посрещнат. Всички страни от Западните Балкани трябва да положат по-големи усилия в борбата с организираната престъпност и корупцията, както и допълнителни усилия за укрепване на административния си капацитет и съдебните системи. 
						В случая с Косово има акцент върху ситуацията с медиите, липсата на свобода на медиите. 
						Поради политическата криза в Албания посланието [не бе толкова] положително, колкото би се искало на правителството. Мисля, че политическата ситуация силно вреди на имиджа на страната в ЕС. Надявам се, че политическите сили в Албания действително ще намерят сили да развият добър диалог, защото това се отразява на имиджа на страната. 
						
						SETimes: Пред страните от Западните Балкани стоят много предизвикателства, които те трябва да преодолеят, но смятате ли, че ЕС е готов за тях? 
						
						Файон: Предвид финансовата и икономическа криза в ЕС правителствата са изправени пред вътрешни трудности и става все по-сложно да се доказва необходимостта от разширяване. Аз смятам, че ЕС се нуждае от Западните Балкани и че те имат ясна перспектива за членство в ЕС. 
						Страните от Западните Балкани трябва да поставят европейската перспектива високо в дневния си ред и трябва да продължат с реформите, които ще ги доближат до ЕС. Решението за либерализиране на визите за Албания и Босна и Херцеговина е една от многото положителни стъпки към ЕС и ако изпълните всички задачи, можете да извлечете наистина добри ползи. 
						Смятам, че ЕС ще бъде и ще остане ангажиран с интегрирането на страните от Западните Балкани в ЕС с ясна перспектива за членство. Колкото Западните Балкани се нуждаят от ЕС, толкова и ЕС се нуждае от Западните Балкани.

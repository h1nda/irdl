В Косово се сформираха първите предизборни коалиции 
					08/11/2010
					 
						ПРИЩИНА, Косово -- Алиансът за ново Косово, ръководен от косовския магнат Беджет Пацоли, подписа в неделя (7 ноември) предизборно коалиционно споразумение със Социалдемократическата партия, малко след като подписа такова с друга малка партия, Партията на справедливостта, миналата седмица. Десетдневната предизборна кампания започва на 1 декември. 
						Други новини -- Централната избирателна комисия съобщи, че ще покани местни и международни наблюдатели на извънредните избори на 12 декември. Председателят на комисията Валдете Дака не спомена точния брой на наблюдателите, но заяви, че посланиците на т.нар. "петорка" - САЩ, Великобритания, Франция, Германия и Италия - са обещали да изпратят свои наблюдатели. (Зери, Експрес, Коха Диторе, Лайм - 08/11/10)

Американска бизнесделегация посети Белград, за да обсъди инвестиционни възможности
					18/11/2004
					Делегация от представители на американски компании наскоро посети Белград, за да обсъди възможностите за инвестиции. Американските компании се превърнаха в основните чуждестранни инвеститори в Сърбия и вероятно тази тенденция ще продължи.
					От Игор Йованович за Southeast European Times от Белград – 18/11/04
 
					 
						
Сръбският премиер Воислав Кощуница се постара да увери американските бизнесмени, че Сърбия е сигурно място за инвестиции. [АФП]
						Десет компании от САЩ проявиха интерес да инвестират в Сърбия и да участват в приватизацията на сръбски компании. Представителите на фирмите -- всички от щата Илинойс -- посетиха Белград в края на октомври и началото на ноември и разговоряха със сръбския президент Борис Тадич, правителствени ръководители, кмета на Белград и множество представители на бизнеса. 
						Владимир Петрович, заместник-директор на търговската мисия на Илинойс, каза, че американците са доволни от посещението и скоро ще бъдат осъществени няколко съвместни инвестиции. Най-голямата компания в делегацията бе фирмата за въздушни превози AAР, която обсъди съвместни инвестиции с "ЮАТ еъруейс". 
						Групата се срещна с предствители на ЮАТ, белградските ж.п. линии, белградското летище и други сръбски предприятия. Бе постигнато споразумение за откриване на представителство на Сръбската търговска камара в Илинойс. От своя страна САЩ ще открият търговска мисия в Белград, която ще стане център за бизнес сделки в Югоизточна Европа. 
						Американски компании са основните чуждестранни инвеститори в Сърбия от началото на масовата приватизация през 2001 г. Само "Филип Морис" е инвестирала 518 млн. евро в тютюневата промишленост на Сърбия. Неотдавна премиерът Воислав Кощуница се постара да насърчи инвестициите в Сърбия, като гарантира сигурността на инвестираните средства. 
						В обръщение към Американската търговска камара в Белград по-рано тази година Кощуница каза, че Сърбия работи ускорено за реформиране на своето законодателство, за да могат чужденците спокойно да инвестират в републиката. 
						Сърбия бе насърчена и от решението на агенцията за кредитни рейтинги "Стандард и Пуърс" да определи рейтинг "B+" за дългосрочните сръбски държавни облигации и рейтинг "B" за краткосрочните кредити. За първи път от години насам Сърбия получи международен кредитен рейтинг. 
						Представители на бизнеса обаче предупредиха, че рискът за инвестициите в Сърбия си остава висок поради политическата нестабилност и големия външен дълг, който възлиза общо на около 9 милиарда щатски долара. 
						По-рано този месец представители на "Бехтел" посетиха Белград, за да разговарят със сръбския министър на външноикономическите отношения Милан Париводич относно проект за построяване на магистрала от Сърбия до България. "Бехтел", една от най-големите строителни компании в света, изгражда пътните мрежи в Хърватия и Румъния.

Бизнес: Кипър се бори с финансовата криза
					05/03/2010
					Финансовият министър на Кипър предупреждава за фискален дефицит. Още в деловите новини: безработицата в Турция достига 14 %; Скопие е домакин на международен строителен панаир.
					 
						
Планът на Кипър има за цел да икономиса 500 млн. евро. [Гети Имиджис]
						Без адекватни мерки Кипър рискува да увеличи и без това значителния си бюджетен дефицит, каза финансовият министър Харилаос Ставракис на конференция на Федерацията на работодателите и индустриалците (ФРИ) в сряда (3 март). Пакетът, който Ставракис представи на ФРИ, има за цел да спести 500 млн. евро разходи, което би дало възможност на Кипър да се задържи близо до тавана на бюджетния дефицит от 3 % от БВП, поставен от еврозоната. 
						*** 
						Изследване на истанбулския Университет "Окан" поставя Турция на второ място по равнище на безработицата в Европа. Проучването, публикувано в сряда (3 март), показва, че турската безработица е скочила от 3 % на 14 % от 2008 г. насам. 
						*** 
						Над 300 местни и чуждестранни компании участват в четиридневния международен строителен панаир в Скопие, който бе открит във вторник (2 март). Търговията с недвижими имоти ще бъде основен генератор на БВП на Македония през 2010 г., каза транспортния министър Миле Янакиески. 
						*** 
						
						Черногорският Съвет за магистрално строителство предложи правителството да анулира договор с хърватски консорциум за строежа на магистралата Бар-Боляре. Според транспортният министър Андрия Ломпар съветът е установил, че компанията е изпълнила само част от ангажимента си по проекта на стойност 2,8 млрд. евро. Съветът препоръча също да започнат преговори с гръко-израелска компания, която се е класирала втора в търга за извършване на работите. 
						*** 
						
						Македонският вицепремиер Васко Наумовски и Ерван Фуере - специален пратеник на ЕС в страната - подписаха във вторник (2 март) финансово споразумение за усвояване на средствата по компонента "Селско развитие" на Инструмента за предприсъединителна помощ. Това дава на Македония достъп до 42 млн. евро, предназначени за устойчиво земеделие и развитие на селските райони. 
						*** 
						
						Албания си осигури заем от 90 млн. евро за интегриране на електроразпределителната й мрежа в регионалното разпределение на електроенергия. Германската банка за развитие ще бъде изпълнител на проекта, който ще свърже мрежата с Косово, Черна гора и Гърция, обяви във вторник (2 март) парламентарната икономическа комисия. Очаква се проектът да бъде завършен до 2013 г. 
						*** 
						
						Хърватската инженерингова компания в областта на енергетиката "Далековод" обяви във вторник (2 март), че ще инвестира 16,2 млн. евро в построяването на вятърен парк близо до гр. Грачац, Централна Хърватия, с общ капацитет 9,2 MW. Очаква се проектът да заработи до края на годината. 
						*** 
						Словенският превозвач "Адрия Еъруейз" поднови преките си полети между Любляна и Белград след прекъсване от близо 20 години. Авиокомпанията ще осъществява полети всеки ден без събота. Цените на билетите ще бъдат между 120 и 185 евро. 
						
						(Различни източници – 26/02/10-05/03/10)

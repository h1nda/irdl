Косово очаква новия процес срещу Харадинай
					24/09/2010
					Ключова фигура в политическия живот в Косово е извън играта в очакване на края на делото срещу него за военни престъпления.
					От Линда Карадаку за Southeast European Times от Прищина – 24/09/10
 
					 
						
Бившият косовски премиер Рамуш Харадинай. [Гети Имиджис]
						Докато Рамуш Харадинай се подготвя да се изправи отново пред Международния трибунал за бивша Югославия (МТБЮ), в родината му са разочаровани. 
						МТБЮ проведе редовно заседание в четвъртък (23 септември) и насрочи друго заседание за следващия месец. Председател на съдебния състав е Патрик Робинсън. 
						 Според редактора на "Косова Сот", един от основните ежедневници, новият процес е "тежка новина за всички косовари". 
						Това означава, че Харадинай ще отсъства по време на една изключително важна фаза от живота на страната, смята Маргарита Кадриу, като отбелязва значението му като лидер на опозиционната партия "Алианс за бъдещето на Косово" (АБК). 
						"Като се има предвид, че Косово се намира в един много важен етап от изграждането на държавата, отсъствието му ще се отрази на процеса. Съществуването на реална опозиция е изключително важно за процесите, които се извършват в Косово," смята Кадриу. 
						Хагският съд отхвърли искането на Харадинай за временно освобождаване на 11 септември с аргумента, че това ще застраши свидетелите и справедливостта на повторния съдебен процес. 
						"Общественият резонанс на подобно освобождаване ще задълбочи вече съществуващата атмосфера на страх и ще накара свидетелите да се откажат да се явят пред съда и/или ще насърчи поддръжниците на Харадинай да използват заплахи," каза съдът. 
						 Апелативната камара на съда отбеляза и предишния неуспех на съдебния състав да се справи със случаи на сплашване на свидетели и да вземе показания от двама свидетели, което доведе до провал на съдебния процес. 
						Харадинай бе министър-председател до 2005 г., когато бе обвинен от МТБЮ и трябваше да подаде оставка. Пред съда отново ще се изправи и чичо му, Лахи Брахимай, както и бившият командир на отряд от АОК Идриз Балай. 
						Харадинай получи временно освобождаване преди първия процес през 2007 г., който го обяви за невинен. Прокуратурата обжалва решението на съда и апелативната камара разпореди да се проведе втори процес по две части от обвинението. 
						Той е обвинен за участие в "съвместно престъпно начинание за налагане на пълен контрол върху оперативния район на АОК в Дукаджин, за което се предполага, че е осъществено чрез незаконно отвеждане и малтретиране на цивилни сърби, косовски албанци, косовски роми и други цивилни лица, които реално са сътрудничили или са били заподозрени в сътрудничество със сръбските сили или не са подкрепяли АОК". 
						Майкъл О'Райли, координатор на адвокатския екип на Харадинай, каза, че е разочарован, че съдът не е разрешил временното освобождаване. 
						Той обаче приветства "позитивните коментари на съда относно сътрудничеството на г-н Харадинай" и решимостта му бързо да даде ход на производството. 
						Партията на Харадинай АБК излезе с декларация, в която изразява разочарование и загриженост. 
						"Отсъствието на лидера на опозицията ще навреди сериозно на политическите събития в Косово и във връзка с Косово," се казва в нея.

Новите инвестиционни стратегии на Албания
					02/10/2006
					С утихването на политическите вълнения на Балканите, страните насочват вниманието си към следващото голямо предизвикателство: привличането на преки чуждестранни инвестиции. В Албания правителството на премиера Сали Бериша предприема някои новаторски подходи в това отношение.
					От Робърт К. Остин за Southeast European Times – 02/09/06
 
					 
						
Албанският премиер Сали Бериша (вляво) и австрийският външен министър Урсула Плашник разменят документи след подписването на Споразумението за стабилизация и асоцииране между Албания и ЕС през юни 2006 г. [Гети Имиджис] 
						Ако има някаква нова тенденция в региона, то това е все по-засилващата се битка за така необходимите преки чуждестранни инвестиции. Страните в цяла Югоизточна Европа търсят нови начини за привличането им. Междувременно, политическата стабилност, която предшества инвестициите, вероятно ще нарасне след решаването на проблема за определяне статута на Косово, което се очаква през идните месеци. 
						Неотдавнашният референдум за независимост в Черна гора бе благоприятен предвестник за бъдещето. Въпреки тревогите и несигурността преди вота, той премина гладко и без проблеми. Бе избегната сивата зона - вот за независимост над 50%, но под прага от 55%. ЕС и други наблюдатели въздъхнаха с облекчение и се върнаха спокойни у дома. Неотдавнашната предизборна кампания бе, меко казано, вяла. Политиците бяха принудени да мислят не толкова за проблема за независимостта, колкото да решават реални всекидневни проблеми. След толкова много трудни години, това е благоприятна тенденция. Докато съдбата на Сърбия все още зависи от залавянето на Ратко Младич, страните от останалата част от региона са решени твърдо да вървят напред. 
						Правителството на Демократическата партия в Албания, ръководено от Сали Бериша знае много добре, че се разгаря битка за чуждестранни инвестиции и че Албания трябва да положи още усилия, за да догони останалите. Това, което поразява най-много хората, които посещават страната, е почти пълното отсъствие на чуждестранни търговски марки. Местният капитал постигна много, особено със средствата, идващи от живеещите извън страната албанци, но ключовите индустрии на Албания се нуждаят от много повече. Тирана и Дърес, както и магистралите, които ги свързват, се разрастват бързо. Но инвестициите не идват равномерно, а и Албания не е само Тирана. Отдалечените райони, където бедността е най-висока, се нуждаят от инвестиции. 
						Ниското равнище на чуждестранните инвестиции до голяма степен се дължи на факта, че международният имидж на Албания е лош, което не отговаря на действителността. Посетилите Албания си отиват с много по-добри впечатления, отколкото при пристигането си. Но все още трябва да се направи много, за да се създаде впечатлението, че страната е постигнала значителен напредък. Като начало трябва широко да се рекламират вече успелите международни инвеститори, действащи в страната. 
						Впечатляващ е постигнатият растеж между 5% и 6%. Подписването на Споразумението за стабилизация и асоцииране с ЕС бе ясен сигнал, че след спадове и възходи, Албания вече е на прав път. Политическият живот все още често прилича на цирк, но залозите вече не са толкова големи. Бавно отмира манталитета на партийната държава - демократите, социалистите, както и по-малките партии, все още издават свои собствени всекидневници. Никой не ги чете, но това изглежда няма значение. Битката между социалистическия лидер Еди Рама и Бериша все още не е прекратена и докато бившият социалистически лидер Фатос Нано предлага своя собствена партия, по общо мнение подобна политика е вече минало. 
						Положително развитие е, че двете големи партии постигнаха споразумение по изборните процедури за бъдещите местни избори, с което се сложи край на бойкота на парламента от страна на опозицията. 
						
Възможностите на туризма в Албания все още не се използват напълно. [Гети Имиджис]
						Бериша предприема някои много смели стъпки и разполага с много способни хора около себе си. Няколко минути с Лулзим Баша, младият и енергичен министър на строежите, транспорта и телекомуникациите ме убеждават в това. Карта в кабинета му илюстрира визията за мащабно подобряване на транспортната мрежа в Албания, подобрения, които ще съкратят времето за пътуване, ще направят страната по-достъпна и ще оптимизират стратегическите пристанища на Албания. Черна гора, където вече има доста разнообразни международни инвестиции, изглежда че е на първо място по инвестициите в туризма досега, но Албания ще е следващата страна в това отношение. Завършването на магистралата по крайбрежието от Дубновник до Саранда в южната част на Албания ще преобрази страната. Това е от решаващо значение, за да може Албания да използва максимално невероятните възможности за туризм по своето крайбрежие. 
						Секторът на услугите в Албания, особено ресторантите и хотелите, вече предлага изключителни неща. Албанците са гостоприемни и открити. Те са готови за приток на туристи и хората ще останат приятно впечатлени. Албания е и богата на природни ресурси като нефт, газ, мед, хром и има потенциал за водноелектрически централи. 
						Но най-важната стъпка е новата програма на Бериша "Албания за едно евро". Въпреки че все още е в начален етап, планът цели в крайна сметка да предложи изключително добри условия на инвеститори, които проявяват интерес в стратегически сектори като рудодобив, селско стопанство, намаляване на вноса и енергетиката - области, които имат крещяща нужда от финансиране. Министерствата ще определят с какви средства разполагат и после ще предложат дългосрочен лизинг за едно евро годишно. Всъщност може да придобиете рудник за хром за едно евро, при условие, че правителството одобри дългосрочната ви стратегия за развитие. 
						Все още предстои да се изяснят много подробности, а именно как ще стане изборът между конкуриращите се оферти, както и как ще бъдат определени неустойките за неизпълнение на инвестиционните обещания. Реализирането на програмата вероятно ще бъде възложено на министъра на икономиката на страната Генц Рули, който наистина е подходящ за тази работа. Идеята е новаторска, но не е лишена от съществени рискове: политическият провал ще бъде голям, ако нещата не потръгнат и инвеститорите не отговорят на очакванията. 
						Правителството също има намерение да въведе фиксиран данък и други насърчения, за да привлече чужденците. Времето за регистриране на фирми бе намалено от повече от четирийсет на осем дни. Бериша обещава да съкрати още повече този срок. Правителството бе удовлетворено от намаляване на състава на правителството, на данъците и други мерки, които намалиха общите разходи. Сега обикновените албанци могат да сигнализират за нарушения, което означава все по-малко подкупи. Това е добра новина и за чужденците. 
						Ключовите министри на Албания сега стават все по-известни извън страната с участието си в международни инициативи. Те правят много добро впечатление. Бериша също е назначил бившия министър на вътрешната сигурност на САЩ Том Ридж за свой съветник по въпросите на сигурността, включително организираната престъпност и корупцията, както и интеграцията в НАТО и инвестициите. Правилната политика вече е в ход и сега е време да се види кой ще захапе стръвта. 
						
Робърт К. Остин преподава история и политика на Югоизточна Европа в Центъра "Мънк" за международни проучвания в Университета в Торонто.

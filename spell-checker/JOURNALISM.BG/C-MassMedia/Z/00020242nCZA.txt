Обвиненията срещу Македония за злоупотреби с чуждестранни помощи бяха бързо отхвърлени
					11/10/2006
					Чуждите дипломати реагираха скептично на твърденията, че бившият министър на европейската интеграция Радмила Шекеринска е злоупотребявала с чуждестранни помощи. 
					От Зоран Николовски за Southeast European Times от Скопие – 11/10/06
 
					 
						
Бившият македонски министър на евроинтеграцията Радмила Шекеринска. [Гети Имиджис]
						Обвиненията на новото македонско правителство, че предшествениците им са злоупотребявали с чуждестранни помощи, се оказаха мимолетни. Твърденията, които миналата седмица отправи говорителят на правителството Ветон Ибрахими, бяха категорично отречени от бившия вицепремиер, отговарящ за евроинтеграцията, Радмила Шекеринска. 
						Според Ибрахими някои посланици се били оплакали от злоупотреби с чуждестранните помощи, управлявани от Шекеринска. Говорителят заяви, че ще бъде сформирана правителствена комисия, която да разследва въпроса, и че ако е необходимо, ще бъдат привлечени полицията, финансовото министерство и комисията за борба с корупцията. 
						Шекеринска отговори, че отправянето на неоснователни обвинения без разследване е нелепо. Тя упрекна управляващата партия ВМРО-ДПМНЕ, че се опитва да я дискредитира и да се бърка в работата на Социалдемократическия съюз на Македония преди гласуването на партийна конференция на вот на доверие към бившия премиер Владо Бучковски. 
						Шекеринска се смята от мнозина за най-сериозния кандидат за поста на Бучковски, който загуби вота на доверие в събота (7 октомври). Анализатори смятат, че тя е способна да повиши рейтинга на партията, който понастоящем е на най-ниското ниво в нейната история. 
						Международни представители и дипломати реагираха бързо, отхвърляйки като неоснователни обвиненията в злоупотреби. 
						Американският посланик в Македония Джилиан Милованович, британският посланик Робърт Чатъртън Диксън и специалният представител на ЕС Ърван Фуере реагираха на изявлението на Ибрахими. В свое комюнике американското посолство обяви, че е било "изненадано от неотдавнашните репортажи в медиите, внушаващи че бившето правителство е злоупотребявало с безвъзмездни помощи, включително такива, предоставени от американското правителство чрез USAID. Посолството няма данни за подобни злоупотреби и не е отправяло такива обвинения." 
						"Всички помощи от USAID се разпределят съгласно правителствените наредби на САЩ, чиято цел е да правят подобни транзакции открити, честни и конкурентни. Преди да бъде спечелен проект, партньорите, които ще го реализират, се подлагат на одит на собствените им мерки за вътрешен контрол и счетоводни практики и процедури. Всички финансови документи и проектни дейности са предмет на периодични и случайни ревизии, провеждани от Главния инспекторат и от независими одиторски фирми," се добавя в изявлението. Фуере заяви, че е удовлетворен от използваните процедури. 
						"Управлението на помощите от ЕС е задължение на Европейската агенция за възстановяване по напълно прозрачен начин и ние сме удовлетворени от постигнатото," каза Фуере. 
						Подобни бяха и думите на британския посланик. "Никога не сме имали проблеми с измами или случаи на злоупотреба с наши средства и продължаваме да работим със сегашното правителство по същия начин, на базата на широка програма," каза Диксън.

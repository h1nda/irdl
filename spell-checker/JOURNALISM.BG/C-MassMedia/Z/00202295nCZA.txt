Засегнати от кризата гръцки семейства търсят помощ за своите деца
					27/01/2012
					С разпадането на традиционните социалноосигурителни мрежи социални и благотворителни организации предлагат алтернативи за изнемогващите семейства.
					От Мария Паравантес за Southeast European Times от Атина – 27/01/12
 
					 
						
Организацията за защита на децата „Хамогело ту Педиу“ констатира тревожно нарастване на случаите на родителска небрежност вследствие на икономическата криза. [С любезното съдействие на „Хамогело ту Педиу“]
						Агенциите за социални услуги в Гърция съобщават за нарастване на броя на семействата, които търсят помощ за своите деца на фона на наложените мерки за строги икономии заради краха на икономиката. 
						„Без съмнение… се наблюдава нарастване на броя на семействата, които идват при нас за помощ, и това действително е отражение на настоящата социално-икономическа ситуация“, каза за SETimes Поликсени Диму, председател на благотворителната организация "Асило ту Педиу". 
						Все повече безработни родители търсят финансова помощ и в по-малка степен услуги за грижи за деца, каза за SETimes Стергиос Сифниос, директор социални грижи на „Педика Хоря SOS“. 
						Дейността на неговата организация, обясни той, е съсредоточена върху настаняването на деца, докато родителите им успеят да намерят работа. 
						Диму посочва, че нейната организация работи в екип с учители доброволци, социални работници и психолози. „Ние осигуряваме дом за децата от 6 до 17 ч., четири хранения на ден, учим ги и им предлагаме спортни и художествени занимания“, посочва тя. 
						Според социалните и благотворителните организации самотните майки са особено тежко засегнати и търсят подслон и неща от първа необходимост за себе си и своите деца. 
						„Свидетели сме на увеличаване на… [броя на] майките, жертви на насилие, които молят за помощ, и това е неизбежно в тези времена“, каза за SETimes директорката на „Кивотос ту Косму“ Мария Кацивали. 
						
„Хамогело ту Педиу“ в Кареас осигурява грижи за деца, докато техните родители търсят работа. [С любезното съдействие на „Хамогело ту Педиу“]
						„Педика Хоря SOS“ се опитва да облекчи тежкото положение на самотните майки чрез своята Програма за укрепване на семейството. 
						Сифниос разясни, че целта на програмата е успешното реинтегриране на самотните майки и техните деца в обществото чрез „консултиране, психологическа подкрепа и материално подпомагане“. 
						Председателят на „Хамогело ту Педиу“ Костас Янопулос каза за SETimes, че се наблюдава тревожно нарастване на случаите на родителска небрежност. 
						„Много родители не могат да разчитат на най-близките си роднини за подкрепа, защото пенсиите сега са оскъдни. Психологическият натиск е огромен. Някои се обръщат към алкохола, наркотиците или просто изпадат в депресия, като през това време не могат да се грижат за децата си. …Това е верижна реакция“, каза той за SETimes. 
						Въпреки засиленият натиск, на който са подложени социалните и благотворителните организации, повечето твърдят, че в работата си не получават подкрепа от правителството. 
						"Правителството не само не подкрепя работата на групите за благотворителност, но и възпрепятства нашите усилия. Благодарение на нов закон всички дарения за благотворителност вече ще се облагат с данък“, заяви Сифниос. 
						Според Янопулос вниманието на медиите към тежкото положение на семействата е довело до едно положително развитие в продължаващата криза. 
						„Хората в цялата страна се събират доброволно, за да предложат, каквото могат, и ние силно приветстваме тази форма на социално сближаване,“ заяви той.

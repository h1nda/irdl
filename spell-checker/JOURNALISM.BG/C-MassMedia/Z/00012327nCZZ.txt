Делова хроника
					15/10/2004
					Преглед на деловите и икономическите новини от Балканите след 8 октомври.
					(Различни източници – 08/10/04 - 15/10/04)
 
					 
						
Българската фондова борса (БФБ) обяви в сряда (13 октомври), че в началото на следващата година ще пусне нов индекс на акциите. Индексът ще бъде ценово претеглен и ще включва 40-те най-ликвидни фирми на местния фондов пазар. [БФБ]
						Индексът за конкурентност на растежа на Световния икономически форум за 2004 г. бе публикуван на 13 октомври. Той поставя Гърция на първо място сред всички страни от Югоизточна Европа, макар че страната отстъпи от 35-о място през 2003 г. на 37-о място тази година. Турция (66-а) е на последно място сред страните кандидатки за членство в ЕС. България е на 59-о, Хърватия - на 61-о, а Румъния - на 63-о място. Сърбия и Черна гора е на 77-о място, а Македония е 84-а. Кипър (на 38-о) и Босна и Херцеговина (на 81-о място) са включени в индекса за първи път. Албания не участва в класацията. 
						*** 
						Европейската комисия представи проектобюджета си за 2005 г., който включва помощ от 114 млн. евро за Северен Кипър. ЕК възнамерява да предостави общо 259 млн. през следващите три години, за да намали разликата в доходите между кипърските турци и ръководената от кипърските гърци Република Кипър, която се присъедини към ЕС през май. 
						*** 
						Министерският съвет на Босна и Херцеговина (БиХ) прие проектозакон за въвеждане на единен данък върху оборота и единен акцизен данък. Проектозаконът е част от програмата за създаване на единно икономическо пространство в БиХ и усъвършенстване на системата за събиране на данъци. 
						*** 
						ЕБВР обяви, че е предоставила заем от 45 млн. евро, за да подпомогне приватизацията на Mакедонската елкектрическа компания EСM. В рамките на сделката по заема банката ще придобие дялове във фирмата при продажбата й. Средствата ще бъдат предоставени на седем транша, като всеки от тях ще зависи от изпълнението на основните изисквания в процеса на продажба. 
						*** 
						Новоиздадените разрешителни за строеж в Хърватия са се увеличили с 5,9 % в сравнение с миналата година, като достигнаха 7 337 през първите осем месеца на годината. Общата им стойност е приблизително 300 млн. евро. През същия период 918 разрешителни са били издадени за архитектурни проекти, а броят на разрешителните за строеж на жилища леко се е увеличил на 13 453. 
						*** 
						Централната банка на Босна и Херцеговина (ЦББХ) съобщи, че банковият сектор на страната е обявил печалба от 22,1 млн. евро за първото полугодие на 2004 г., рязко подобрение в сравнение миналата година. През същия период на 2003 г. секторът е обявил загуба от над 8 млн. евро. 
						
						Националната приватизационна агенция на Aлбания съобщи, че е събрала 4,7 млн. евро от продажбата на 267 фирми и имоти от януари до септември. От тази сума 53 % са от продажбата на акции в държавни компании, а останалите са от продажбите на машини и оборудване. 
						*** 
						Международната рейтингова агенция "Фич" повиши рейтинга в местна валута на Tурската пивоварна "Анадолу Ефес" от "BB" на "BB+". Перспективата остава стабилна. Агенцията промени и перспективата за по-важния необезпечен рейтинг в чужда валута на "Ефес" от стабилна на положителна, като потвърди рейтинга "B+". Агенцията посочи силното присъствие на компанията на турския бирен пазар.

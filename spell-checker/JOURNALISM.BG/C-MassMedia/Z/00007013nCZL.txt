СФОР се надява да залови Караджич преди края на своята мисия
21/05/2003
Командващият СФОР генерал Уилям Уорд характеризира арестуването на Радован Караджич като "недовършена работа", която миротворците се надяват да приключат преди края на своята мисия. Междувременно главният прокурор на Трибунала на ООН призова Караджич да се предаде.
(Ройтърс, АФП - 20/05/03)
 
 
Задържането на Радован Караджич и на 20 други заподозрени във военни престъпления е една от недовършените задачи, която мироопазващият контингент на НАТО се надява да изпълни преди да напусне Босна и Херцеговина, заяви командващият СФОР генерал Уилям Уорд във вторник (20 май).
"Все още има недовършена работа. Все още има лица, обвинени във военни престъпления, които са на свобода и които искаме да задържим - Караджич, Младич и другите, " цитира Ройтърс думите на Уорд по време на интервю.
Караджич бе обвинен от Трибунала на ООН за военни престъпления през ноември 1995 година по пунктове като геноцид, престъпления срещу човечеството и нарушение на законите и обичаите при водене на война. Обвиненията са свързани с редица издевателства, включително масовите убийства в Сребреница. Караджич се укрива от 1996 година и според широкоразпространена версия той намира убежище или в Република Сръбска или в съседна Черна Гора. Предполага се, че мрежа от негови поддръжници му помага да избегне правосъдието до този момент. Миналата година той успя да укрие при поне при два опита на войските на СФОР да го арестуват.
Във вторник главният прокурор на Трибунал на ООН за военни престъпления Карла дел Понте призова Караджич да се предаде доброволно, като изрази увереност, че той ще бъде изпратен Хага по един или друг начин. " Вярвам, че НАТО върши много работа, че арестуването му е неминуемо и по тази причина го призовавам да се предаде доброволно," заяви тя пред репортери. " Очаквам го (Караджич) в Хага. тъй като той знае, че сега няма да има повече време да се укрива," каза тя.
По време на посещението си в Сараево дел Понте оцени високо силите на СФОР за техните усилия да арестуват заподозрени във военни престъпления и каза, че вярва в съществуването сега на по-силна политическа воля "на терена " за прилагане на мерките, за които тя е настоявала пред НАТО и международната общност.
Междувременно в Брюксел сръбският премиер Зоран Живкович каза, че неговото правителство е решено да предаде на Трибунала на ООН всички заподозрени във военни престъпления, които се намират на сръбска територия. Генералният секретар на НАТО Джордж Робъртсън потвърди, че Белград е обещал да арестува Ратко Младич, ако последният бъде открит в Сърбия. Робъртсън предупреди, че сътрудничеството с Трибунала на ООН продължава да бъде "критично важно условие" за приемането на Сърбия-Черна Гора в програмата "Партньорство за мир".
Междувременно в Хага Драган Обренович се призна за виновен във вторник по обвинения, свързани с масовите убийства в Сребреница. Той е вторият босненски сърбин, след Момир Николич, които поема отговорност за масовите екзекуции и кланета на босненски мюсюлмани през юли 1995 година. Бившият армейски офицер Обренович се призна за виновен по обвинения в престъпления срещу човечеството след като трибуналът реши да се откаже от два от първоначалните си обвинения - геноцид и военни престъпления.

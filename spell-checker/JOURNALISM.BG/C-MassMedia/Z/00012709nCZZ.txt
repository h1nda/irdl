Делова хроника 
		19/11/2004
		Преглед на деловите и икономическите новини от Балканите след 12 ноември:
		(Различни източници - 12/11/04 - 19/11/04)
 
		 
			
Хърватското правителство каза, че ще инвестира 2,8 милиарда евро в изграждане и ремонт на пътната инфраструктура през следващите четири години. Бюджетът за 2005 г. предвижда 800 млн. евро разходи за пътищата и 400 млн. евро за железопътната инфраструктура. [АФП]
			ЕБВР представи на 15 ноември новата си стратегия за Сърбия и Черна гора и доклада за прехода на страната. Според банката Сърбия и Черна гора е постигнала напредък в икономическия растеж, но трябва да ускори реформите, насочени към създаване на пазарна икономика. ЕБВР призова също за повече усилия за създаване на благоприятен за фирмите инвестиционен климат чрез борба с бюрокрацията и корупцията, както и за ускоряване на развитието на частния сектор. 
			 *** 
			Рейтинговата агенция "Муудис" повиши рейтинга на България с една степен от "Ba2" на "Ba1". Повишението бе обяснено със стабилната макроикономическа среда в България и ползите от бъдещото членство в ЕС. 
			*** 
			Японската агенция за кредитни рейтинги повиши рейтинга на Румъния с едно ниво от "BB" на "BB+", като запази положителната перспектива. Агенцията цитира подобряващата се макроикономическа среда в Румъния, както и напредъка към интеграция в ЕС. 
			 *** 
			Германия потвърди плановете си да инвестира 26 млн. долара в проект за модернизиране на енергопроизводствените и разпределителни мощности в Aлбания. Средствата ще бъдат използвани за модернизиране на водноелектрическа станция, изграждане на нова разпределителна станция и ремонт на електропреносната мрежа в южния регион Саранда. 
			 *** 
			Шестима кандидати са подали оферти в търга за продажба на задлъжнелия рудник "Бучим" в Maкедония, обяви на 16 ноември съветът на синдиците на компанията. Правителството каза, че "Бучим" ще бъде продаден за сума между 9 млн. евро и 12 млн. евро. 
			*** 
			Френската "Сосиете женерал" закупи още 7,32 % от "Румънската банка за развитие" за 43 млн. евро, като така общият й дял в банката достигна 58,32 %. Сделката отбеляза края на приватизацията на втората по големина финансова институция в Румъния. 
			*** 
			По време на среща с официални лица в Сараево ЕБВР посочи, че е готова да предостави допълнителна помощ от около 190 млн. евро на Босна и Херцеговина през 2005 г. Средствата ще включват заем от 70 млн. евро за строителство на пътища, както и кредит от 120 млн. евро за модернизация на железопътния сектор. 
			*** 
			
				Българският парламент прие миналата седмица изменения в закона за политическите партии, като въведе изискване за двоен финансов одит за всички партии. Измененият закон предвижда всички партии да бъдат проверявани от независим одитор успоредно с проверката на Сметната палата.

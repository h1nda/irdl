Словения постави друго препятствие по пътя на Хърватия към ЕС
					20/06/2010
					 
						ЛЮБЛЯНА, Словения -- Външният министър Самуел Збогар заяви в петък (18 юни), че Хърватия няма да може да приключи присъединителните си преговори с ЕС, ако не отвори финансовия си пазар за най-голямата банка на Словения, Нова люблянска банка (НЛБ). Централната банка в Загреб блокира достъпа, докато бившата Люблянска банка (ЛБ) не уреди дълговете си към хърватски граждани. НЛБ бе създадена като отделна институция в резултат на решение от 1994 г. от словенския парламент, докато всички неуредени задължения останаха с ЛБ. Загреб твърди, че ЛБ дължи 172 милиона евро на хърватски граждани, които са вложили там парите си преди разпадането на бивша Югославия. 
						Словения обаче настоява въпросът да бъде решен като част от преговорите между бившите югославски републики, водени в Банката за международни плащания в Базел. "В съответствие с условията за затваряне на преговорната глава... за свободния поток на капитали, Словения очаква Хърватия да не направи невъзможно излизането на НЛБ на хърватския финансов пазар", заяви Збогар за Ройтерс. Хърватия се надява да приключи присъединителните преговори с ЕС до началото на 2011 г. и да се присъедини към блока през 2012 г. (Ройтерс, СТА, РТС, Насионал - 18/06/10)

Известна романистка, обвинена в "обида на турската национална идентичност", бе оправдана
					21/09/2006
					Председателят на съдебния състав в процеса срещу романистката Елиф Шафак - една от няколкото видни писатели и журналисти, които бяха изправени на съд в Турция по силата на спорен закон - постанови, че няма достатъчно доказателства за подвеждането й под отговорност.
					(Ройтерс, АП, БиБиСи, Блумбърг, ФТ, Евронюз, Гардиън, Скотсмън - 21/09/06; AП, ЮЕсЕй Тудей, АКИ - 20/09/06)
 
					 
						
Протестираща жена жестикулира пред плакат на романистката Елиф Шафак по време на демонстрация пред съда в Истанбул, където в четвъртък (21 септември) се гледа делото срещу Шафак. [Гети Имиджис]
						Турската романистка Елиф Шафак бе оправдана в четвъртък (21 септември), малко след откриването на процеса срещу нея в Истанбул. Най-продаваната авторка в страната бе обвинена в "обида на турската национална идентичност" заради коментар на героиня от последната й книга относно масовото избиване на арменци през последните години на Отоманската империя. 
						Случаят е свързан с книгата на Шафак "Baba ve Pic" ("Бащата и копелето"), която бе публикувана през март и чиято версия на английски език се очаква да излезе по-късно през годината под заглавие "Незаконороденият от Истанбул". В един пасаж една от героините от етнически арменски произход казва, че семейството й е било избито от "турските касапи", и описва смъртта им като "геноцид". 
						Националистическа група юристи, оглавявана от прокурора Кемал Керинчсъз, повдигна обвинения срещу Шафак по силата на член 301 от наказателния кодекс на страната, според който е престъпление да се "обижда" републиката, парламентът или други държавни институции и се предвижда присъда лишаване от свобода до три години. Същата група се смята за инициатор на повече от 40 подобни дела срещу турски интелектуалци, в т. ч. срещу най-известния писател на страната Орхан Памук и етническия арменски журналист Хрант Динк. 
						"Ако член 301 бъде тълкуван по този начин, никой в Турция вече няма да може да пише романи и никой няма да може да прави филми," цитира думите на Шафак БиБиСи. "Репликите на някой герой биха могли да се използват като доказателство срещу автора или филмовия режисьор. Смятам, че е особено важно да се защитава независимостта на изкуството и литературата." 
						По време на пресконференция по-рано този месец тя заяви, че подобни дела се завеждат от хора, които искат страната им да остане "затворена и изолирана общност" и да спрат процеса на интеграция в ЕС. 
						Малко след откриването на процеса в четвъртък главният съдия Ирфан Адил Унджу постанови, че няма достатъчно доказателства за подвеждане на Шафак под отговорност по обвиненията, отправени срещу нея, и писателката бе оправдана. 
						Шафак, автор на седем романа и доцент в Аризонския университет, не присъстваше в съда. Тя продължава да е в болница след раждането на първата си дъщеря в събота. 
						Макар и никой от обвинените по член 301 да не е влязъл в затвора - Памук бе оправдан през януари, а Динк получи условна присъда от шест месеца лишаване от свобода през май - Турция е остро критикувана заради спорното законодателство. Разглеждайки закона като основна пречка за свободата на словото и на изразяване в страната, както ЕС, така и международни правозащитни организации призовават за неговото премахване. 
						Европейската комисия, която на 8 ноември трябва да публикува новия си доклад за напредъка на Турция по пътя на присъединяването и към ЕС, следи делото на Шафак и ще докладва по въпроса за свободата на изразяване в предстоящата си оценка, каза говорителката Кристина Наги пред осведомителната агенция "Блумбърг" в сряда.

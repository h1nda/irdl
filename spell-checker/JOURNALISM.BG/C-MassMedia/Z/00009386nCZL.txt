Кларк: Милошевич знаеше предварително за клането в Сребреница
19/12/2003
Слободан Милошевич предварително знаеше за плановете на босненските сърби да избият мюсюлманите в Сребреница, каза бившият главнокомандващ на НАТО генерал Уесли Кларк пред трибунала на ООН за военни престъпления в Хага.
(Ню Йорк таймс, Вашингтон пост, Индипендънт, Електроник телеграф - 19/12/03; АП, Ройтерс, АФП, Би Би Си, Си Ен Ен, ФТ, Гласът на Америка - 18/12/03)
 
 
Слободан Милошевич предварително знаеше, че босненските сърби планират клане в Сребреница, е казал генералът от запаса Уесли Кларк пред съда на ООН за военни престъпления, според записите на неговите свидетелски показания, които бяха представени публично в четвъртък (18 декември).
По силата на споразумение между Вашингтон и Международния наказателен съд за бивша Югославия Кларк даде показания при закрити врата в продължение на повече от 10 часа в понеделник и вторник. Според тази договореност Съединените щати имаха право да поискат от официалните записи да бъдат махнати пасажи, които биха навредили на интересите на националната сигурност. Съдът съобщи, че подобни искания не са били отправени.
Обвинителите на ООН смятат показанията на Кларк, бивш главнокомандващ на НАТО, за решаващи за аргументите им срещу Милошевич, към когото са повдигнати обвинения по 66 точки за военни престъпления, престъпления срещу човечеството и геноцид за ролята му в конфликтите на Балканите през 90-те години на 20 век. Клането в Сребреница е основен елемент в обвиненията за геноцид, повдигнати срещу него във връзка с войната в Босна и Херцеговина (БиХ) през 1992-1995 г.
Като член на преговарящия екип по Дейтънското мирно споразумение, което сложи край на войната в БиХ, Кларк се е срещнал с Милошевич в Белград на 17 август 1995 г. по време на консултации за условията на мирното споразумение. Когато делегацията го попитала дали трябва с него да обсъждат въпросите, свързани с босненските сърби, Милошевич казал: "С мене, разбира се."
"Дайте ми условията на споразумението, ще проведем избори, референдум за това споразумение", казал Милошевич, като добавил, че босненските сърби няма "да отидат срещу волята на сръбския народ".
Срещата се провела около месец след като сили, предвождани от главнокомандващия на босненските сърби Ратко Младич, превзели Сребреница. Последвалите убийства на повече от 7 000 босненски мюсюлмани, които били потърсили убежище в обявената от ООН "безопасна зона" в източна БиХ, е едно от най-зловещите кланета в историята след Втората световна война.
Кларк казал пред съда, че разговарял с Милошевич за клането в Сребреница извън официалната среща. "Г-н президент, казвате, че имате голямо влияние над босненските сърби, но как тогава, щом имате такова влияние, сте позволили на генерал Младич да избие всички тези хора в Сребреница?", попитал Милошевич Кларк.
"Вижте, генерал Кларк", казал Милошевич след моментна пауза, "аз предупредих Младич да не прави това, но той не ме послуша."
62-годишният бивш югославски президент твърди, че е играл ролята на миротворец на Балканите и е научил за зверствата в Сребреница едва след като те са били извършени. Той отхвърли показанията на Кларк, като ги нарече "груба лъжа".
Обвинителите разполагат с още 18 дни, за да докажат по време на процеса обвиненията си срещу Милошевич. След това процесът ще бъде отложен за три месеца, за да има време обвиняемият да се подготви. Съдът излезе в коледна ваканция до 13 януари.

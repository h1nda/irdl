Tачи подкрепя протягането на "ръка за помирение"
					07/10/2011
					Премиерът на Косово е готов да отвори нова глава на мир и казва, че следващите очевидни стъпки на север целят установяване на върховенството на закона и правото, и нормализирането на живота.
					От Линда Карадаку за Southeast European Times в Прищина - 10/07/11
 
					 
						
Министър-председателят на Косово Хашим Тачи. [Ройтерс]
						Премиерът на Косово Хашим Тачи определи организираната престъпност като главен проблем в северната част на страната с преимуществено сръбско население и обеща да й се противопостави, както и на паралелните структури, които функционират там. 
						
						SETimes: Може ли Косово да влезе в диалог със Сърбия по политически въпроси? Ако е така, какво ще стане с международното посредничество? 
						
						Хашим Тачи: Ако диалогът по политически въпроси означава възможност да се обсъжда политическия статут на Косово, то тогава трайният отговор е "НЕ". Това се дължи на диалог и преговори в продължение на няколко години между Косово и Сърбия с посредничеството на международния фактор по политическия статут, които приключиха през 2007 г., когато получихме Плана за окончателния статут на Косово, предложен от посредника на ООН, бившия [финландски] президент Ахтисаари. 
						Като последица от този план и в сътрудничество с международната общност Косово обяви своята независимост и днес функционира като независима и демократична държава, приета в международен план от повечето силни държави в света. 
						
						SETimes: В какъв формат Косово ще преговаря със Сърбия по политически въпроси? Какво ниво на представителство ще има Косово в такъв случай? 
						
						Tачи: Отхвърлих възможността за политически диалог по въпроси, свързани със статута на Косово, териториалната му цялост и вътрешното конституционно регулиране. Ние вече имаме процес на диалог, който според мен е подходящият механизъм за продължаване на решаването на въпросите от общ интерес за двете страни. 
						Но ако се смята, че е време за затваряне на мрачната глава от отношенията между Косово и Сърбия и ако съществува стремеж за символична среща на лидерите на двете държави, аз ще мога да допринеса за отварянето на нова глава на мир и сътрудничество между двете държави. Като държавни лидери ние имаме задължението да седнем и да протегнем ръка за помирение един към друг заради общото европейско бъдеще. 
						Но подобна среща при никакви обстоятелства не означава политически диалог по затворени политически въпроси. Сега е време да се приключи с миналото и Косово и Сърбия като две независими държави да продължат напред към евроатлантическа интеграция. 
						
В обстановка на напрежение на два гранични контролно-пропускателни пункта, "северът остава неделима част от териториалната цялост", казва Тачи. [Ройтерс]
						
						SETimes: Положението на север изглежда се намира в задънена улица, без окончателно решение. Как виждате окончателното решение на този проблем? 
						
						Tачи: В северната част не става въпрос за окончателни решения или елементарни решения. Северната част на Косово не може да бъда различна от южната, източната или западната част на Косово. И така, северната част остава неделима част от териториалната цялост на Косово. По това няма спор. 
						Проблемът се състои във факта, че в тази част от нашата територия, организираната престъпност се толерира и сръбските структури, които действат незаконно в Косово, без някой да пречи на функционирането им, многократно са заплашвали и нарушавали държавния суверенитет на Косово. Защо позволихме това да съществува повече от десетилетие? Причините са много, но нито една от тях не е стабилна. 
						Следователно, правителството на Косово предприе конкретни действия за изкореняване на организираната престъпност, контрабандата и разпускането на незаконните структури на Сърбия, които функционират в Косово. Нашите действия не са лесни и изискват много работа и време. Но правото е на наша страна и ние ще победим. 
						Освен това нашите отговорни операции получават силната подкрепа на цялата международна общност, тъй като това са действия, целящи да установят върховенството на закона и реда, и да утвърдят териториалната цялост на нашата държава. 
						
						SETimes: Как ще решите проблема с местните сърби в северната част на страната? Заявихте, че имате контакти с тях. 
						
						Tачи: Трябва да бъдем много търпеливи и да разберем съмненията и смесените чувства на хората от сръбската общност, които живеят в Северно Косово по отношение на техния подход към нашите институции. Става въпрос за наши граждани, които под различна форма бяха мамени от Сърбия в продължение на 12 години. 
						
Tачи твърди, че полицията затяга примката около престъпниците на север, с цел да създаде "нормален живот, без страх". [Ройтерс]
						В повечето случаи те са били заплашвани и принудени да работят за интересите на Сърбия, а не за своите собствени интереси. В продължение на години те несправедливо са били лишавани от възможността да погледнат в бъдещето, а вместо това им е била предлагана мрачната перспектива на организираната престъпност, ръководена от отделни лица за сметка на мнозинството. 
						Те не са спечелили нищо от това. Само са обеднели още повече и животът им изглежда безнадежден, докато не бъдат освободени от организираната престъпност. 
						Именно тук е мястото на решаващата роля на правителството на Косово. Ние всекидневно все повече и повече ограничаваме възможността обикновените престъпници да продължат да тероризират населението, което живее там. Кръгът на организираната престъпност ще става все по-малък, защото се увеличава готовността на гражданите да заживеят нормално.
						С промяната на това положение ние ще увеличим инвестициите на север и ще създадем условия за нормален живот без страх. Когато това стане, ще създадем нова община в Северна Митровица и ще организираме свободни избори не само за тази нова община, но и за съществуващите общини в Северно Косово. 
						Само демократичното представителство на сърбите, живеещи на север, е гаранцията, че те ще могат да се интегрират в институциите на Косово както техните братя, живеещи в други части на страната, независимо дали това е юг, изток или запад. 
						
						SETimes: Какви са бъдещите стъпки, които властите на Косово ще предприемат на север? Ще бъдете ли част от бъдещите действия или всичко е оставено в ръцете на КФОР и ЮЛЕКС? 
						
						Tачи: Косово е називисима и суверенна държава и не е ничия земя. Няма нищо специално по отношение на следващите стъпки, които ще предприеме правителството на Косово. Стъпките на север са същите като стъпките, които биха предприели САЩ или всяка европейска страна. 
						И така, това са стъпки към установяване на върховенството на закона и реда, и нормализиране на живота на нашите граждани. Естествено, всички наши действия се координират с международните фактори, присъстващи в Косово, ЮЛЕКС и КФОР, докато тези мисии продължат да функционират в рамката на техните мандати. 
						За нас сътрудничеството е голямо преимущество и по никой начин не представлява пречка. Като независима и демократична държава Косово прие ценностите на Западната цивилизация и ние се гордеем, че станахме част от демократичния свят.

Сърбите в Косово обмислят участие в комитетите по децентрализацията 
					13/04/2005
					 
						БЕЛГРАД, Сърбия-Черна Гора -- Косовските сърби могат в крайна сметка да вземат участие в процеса на децентрализация в провинцията, се казва в съобщения, публикувани в Белград и Прищина във вторник (12 април). Бившият министър на селското стопанство на Косово Горан Богданович заявява, че членовете на формацията "Сръбската листа за Косово и Метохия" са решили да се включат в работната група по децентрализацията, ръководена от УНМИК. Според него сръбските представители не искат вече да заемат пасивна позиция в процеса. В сроден контекст и като следствие от посещението на Международната контактна група по Косово в Белград по-рано тази седмица, представителят на Германия в нея Михаел Шефер каза, че сръбската администрация ще насърчава и подкрепя участието на косовските сърби в работните групи в провинцията. Той отбеляза, че има признаци на подобрени перспективи за компромис. (Политика - 13/04/05; B92 - 12/04/05)

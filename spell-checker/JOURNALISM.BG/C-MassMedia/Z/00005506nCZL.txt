Германия предупреждава Турция, че процесът за шпионаж може да повлияе на интеграцията й в ЕС
29/12/2002
 
БЕРЛИН, Германия -- Министърът на вътрешните работи Ото Шили заяви в събота (28 декември), че процесът за шпионаж срещу няколко германски неправителствени организации може да обезсили опитите на Турция за присъединяване към ЕС. Прокурорите започнаха в четвъртък процес срещу няколко германски организации по обвинения в застрашаване на националната сигурност на Турция. Между обвинените са осем германски граждани, единият с двойно гражданство, които са се опитали да нарушат обществения ред и националното единство в Турция в сътрудничество с местни организации. Шили заяви пред немското списание Велт ам Зонтаг, че неговото правителство гледа много сериозно на случилото се. Лидерът на управляващата в Турция Партия на справедливостта и развитието Реджеп Тайип Ердоган се опита да омаловажи случая и изрази увереност, че обвиняемите ще получат "справедлив процес". (Велт ам Зонтаг - 29/12/02, Анадолска агенция, ТРТ - 28/12/02; Дюня - 27/12/02)

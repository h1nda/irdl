Бизнес: “Телеком Словения” ще наддава за “БХ Телеком”
					26/09/2008
					"Телеком Словения" е готов да наддава за босненския "БХ Телеком" Още в деловите новини: Македония подписа концесионен договор за македонските летища с турска фирма; безработицата в Хърватия е намаляла до 12,3 %.
					 
						
“Телеком Словения” в момента притежава 30-процентен дял от пазара на широколентовите услуги в БиХ. [ЕС]
						“Телеком Словения” се опитва да увеличи присъствието си в Босна и Херцеговина (БиХ) и е готов да участва в тръжната процедура за "БХ Телеком" – основния телекомуникационен оператор в БиХ -- каза в сряда (24 септември) изпълнителният директор на "Телеком Словения" Боян Дремел. Според Дремел “Телеком Словения” в момента държи 30-процентен дял от пазара на широколентови услуги в БиХ и ще го увеличи още, като инвестира 8 млн. евро в безжични мрежи през 2009 г. 
						*** 
						“Аутомобиле Дачия СА”, румънското подразделение на френския производител на автомобили “Рено”, ще представи своя “Логан MCV” на автомобилното изложение в Париж през октомври, съобщи в сряда (24 септември) главният директор на “Дачия” Франсоа Фурмон. Повече информация за цената и бъдещите пазари на “Логан MCV” ще бъде предоставена след изложението в Париж, каза Фурмон. 
						 *** 
						
						Турската компания ТАВ и Македония сключиха концесионен договор за македонските летища. Договорът бе подписан в сряда (24 септември) от изпълнителния директор Сани Шенер и македонския министърът на транспорта Миле Янакиески. Инвестицията е в размер на 200 млн. евро, каза Янакиески. Договорът предвижда подобряване и модернизиране на летищата за период от 20 години. 
						*** 
						
						Българската строителна компания “Трейс Груп Холд” откри офис в Русия. Дружеството планира да участва в търгове за инфраструктурни проекти, свързани със Зимните олимпийски игри в Сочи през 2014 г. 
						*** 
						Европейската комисия (ЕК) се съгласи да помогне на албанското министерство на икономиката, търговията и енергетиката в осъществяването на институционалните и правни реформи, които имат за цел защита на потребителите и подобряване на движението на стоки към и от държавите от ЕС. ЕС ще предостави съдействие на Агенцията за акредитация и стандартизация и на Службата за защита на потребителите чрез два проекта на стойност 1,7 млн. евро. 
						*** 
						
						Косово ще приватизира своята държавна телекомуникационна компания (ПТК) и своето енергийно дружество (KEK) до края на 2009 г., каза в сряда (24 септември) министърът на финансите Ахмет Шала. Шала потвърди също, че правителството си е поставило за цел концесионната сделка за летището в Прищина да бъде приключена до следващото лято. 
						*** 
						По предварителни данни, оповестени от бюрото по статистика в понеделник (22 септември), безработицата в Хърватия е спаднала с 0,1 процента спрямо предходния месец, до 12,3 % през август. Намалението спрямо предходната година е 1,8 процента, потвърждавайки тенденцията към подобряване на пазара на труда. 
						
						(Различни източници - 19/09/08 - 26/09/08)

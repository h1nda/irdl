Караджич потърси помощта на върховния представител
					22/07/2009
					 
						САРАЕВО, Босна и Херцеговина (БиХ) -- Бившият босненски сръбски лидер Радован Караджич е помолил върховния представител в БиХ Валентин Инцко да му помогне да се сдобие с документи, необходими за защитата му пред Трибунала за военни престъпления в Хага, съобщиха местните медии във вторник (21 юли). В писмо до Инцко Караджич отбелязва, че е изпратил искане за тези документи на 2-ри юни, но не е получил отговор. Той подчертава, че властите в БиХ могат да допринесат за честността на процеса срещу него. Караджич е обвинен в геноцид, военни престъпления и престъпления срещу човечеството.
						Други новини от вторник -- Експерти по съдебна медицина започнаха търсене на останките на около 200 цивилни бошнаци и хървати, убити от босненските сръбски сили през август 1992 г. Група военнопленници от района на Приедор е трябвало да бъдат прехвърлени в Травник, но вместо това са били извозени с автобус, строени в редица на ръба на пролом и убити. Разкопаването на лобното им място в планината Влашич в Централна БиХ ще отнеме няколко дни. (РТРС, СРНА, БХРТ, Ройтерс, Танюг, Pincom.info - 21/07/09)

Тенор алтино ще представлява България в конкурса "Евровизия"
					08/05/2009
					Надеждата на България в "Евровизия” Красимир Аврамов, или "човекът глас", както го наричат мнозина в неговата страна, ще бъде сред 18-те изпълнители на първия полуфинал следващата седмица.
					От Светла Димитрова за Southeast European Times от София -- 08/05/09
 
					 
						
Красимир Аврамов ще представя България следващата седмица. [Евровизия]
						Красимир Аврамов, чийто глас според мнозина е близък до гласа на Джими Самървил, ще представи България в конкурса песен “Евровизия 2009 г.” в Москва. 
						Наричан в своята страна "човека глас", 40-годишният тенор алтино ще представи песента "Illusion" на първия полуфинал във вторник (12 май) в Москва. Аврамов се надява да се качи на сцената отново на 16 май като един от 25-те участници, съревноваващи се на квалификациите за финала. Както всички участници в общоевропейския конкурс, той мечтае да бъде победител в 54-тото издание на конкурса. 
						Най-добрият резултат на България бе през 2007 г., когато Елица Тодорова и Стоян Янкулов завършиха пети със своята песен на фолклорна основа "Вода". Опитът на страната в "Евровизия" е доста кратък, като тя започва участията си едва през 2005 г. 
						Аврамов дели сцената с беквокалите Петя Буюклиева, Ани Лозанова и Албена Вескова, както и с двама американски танцьори на кокили. "Illusion" обединява елементи на опера, поп- и фолкмузика и включва някои трудни високи тонове. 
						
						В песента се говори за мечти, каза неотдавна Аврамов в интервю за Esctoday.com, независим уебсайт за конкурса "Евровизия". 
						"Хората винаги мечтаят за неща, които не могат да намерят в реалния живот", каза той в интервюто. 
						Машината за вятър, червеното наметало на Аврамов и цветните костюми на беквокалите на фона на гигантските пламъци на екраните подсилват драматичния ефект на изпълнението. 
						Роден в югоизточния град Сливен, Аврамов е възпитаник на Националната академия за театрално и филмово изкуство в София. Неговият дебютен албум "Мълчаливи гласове" оглавява попкласациите в България през 1997 г. 
						Една година по-късно той се премества в Лос Анджелис, Калифорния. На музикалните награди в Лос Анджелис през 2005 г. той печели наградата „Суперзвезда на годината” за албума си от 2005 г., чието заглавие “Popera" е избраният от него термин за синтеза между класическа и попмузика. 
						Българският певец и автор на песни спечели националния конкурс за “Евровизия” на 21 февруари, когато повече от 55 % от гласувалите с текстови съобщения за 12-те участници във финала подкрепиха него и "Illusion". Победата му разгневи поддръжниците на неговата основна съперничка, Поли Генова, която събра по-малко от 12 %. Подкрепени от някои музиканти и композитори, те заявиха, че Аврамов е пял фалшиво, и го призоваха да се оттегли.

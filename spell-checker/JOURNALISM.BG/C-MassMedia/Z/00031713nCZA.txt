БиХ е домакин на учения на "Партньорство за мир"
					22/09/2009
					Босна и Херцеговина (БиХ) доказа, че може да се справи с предизвикателството да организира и участва в сложни международни военни дейности.
					От Антонио Пърленда за Southeast European Times в Сараево -- 22/09/09
 
					 
						
БиХ и официални международни представители на учението на "Партньорство за мир" в Баня Лука. [Канцелария на Председателството на БиХ]
						"Съвместно усилие 2009" (СУ09), 15-дневно международно военно учение, спонсорирано от Европейското командване на САЩ, приключи миналата седмица в Баня Лука. 
						Петстотин войници от 16 страни членки на НАТО, както и около 150 войници на БиХ участваха в проверката на взаимодействието и съвместимостта на телекомуникационните системи на страните членки на НАТО и на "Партньорство за мир" (ПзМ) в казармите "Козара". 
						Макар че БиХ бе основното място на учението, бяха проведени учения и в Холандия и Дания, при което броят на участващите в "СУ 2009" достигна 1 200 войници от 37 страни. 
						Председателят на Председателството на БиХ Желко Комшич подчерта значението на домакинството на събитието. "Организирането на учението е доказателство за зрелостта на структурите, които контролират въоръжените сили на БиХ, както и доказателство, че ние можем да участваме в най-сложни военни дейности като равноправен партньор," каза Комшич. 
						Бригаден генерал Драган Вукович, който отговаря за всички учения в БиХ, обясни, че това "осигури на всички ни възможност да се опознаем по-добре, да работим като войници и заедно да решаваме всички задачи". 
						Макар че ученията включваха изпитания на мрежова съвместимост, общи операционни схеми, тестване преди разгръщане и кибер отбрана, те най-вече включваха комуникационни стандарти. 
						Въоръжените сили на БиХ учасатваха с няколко радио и телефонни системи и демонстрираха съвместимост на съоръженията с всички видове технологии на другите участници. Полковник Алия Козляк, началник на Международния екип за сътрудничество на военните на БиХ потвърди, че са били проведени повече от 170 теста, от които 99% са били успешни. 
						Водещи национални и международни политически и военни официални представители в БиХ присъстваха на церемонията по закриването, включително трима членове на Председателството, посланикът на САЩ в БиХ Чарлс Инглиш и командващият силите на НАТО в Европа адмирал Джеймс Ставридис. 
						Инглиш потвърди, че учението е показало разширяващите се военни взаимоотношения на БиХ със Съединените щати и с другите съюзници на НАТО. 
						"От борбата с горските пожари в Херцеговина до подкрепата, оказана на международни мисии в пустините на Ирак и може би скоро и в Афганистан, смелите мъже и жени на босненските въоръжени сили проявяват характер и смелост с които всички граждани на тази страна могат да се гордеят," каза Инглиш. 
						Koмшич добави, че той е особено удовлетворен, че за пръв път страната домакин все още не е пълноправен член на НАТО. Както се съобщава, за пръв път в 14-годишната история на "Съвместно усилие" то се провежда извън Германия.

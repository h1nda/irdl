БиХ не е изпълнила условията за закриване на СВП
					26/02/2010
					 
						САРАЕВО, Босна и Херцеговина (БиХ) -- Направляващата група на Съвета за прилагане на мира (СПМ) е недоволна от провала на усилията на БиХ да изпълни условията, необходими за преобразуване на Службата на върховния представител (СВП) в Служба на специалния представител на ЕС (СПЕС). Тази новина беше съобщена в четвъртък (25 февруари) от върховния представител Валентин Инцко. След двудневна среща в Сараево Направляващата група призова за постигане да договорености по въпросите, свързани с държавната и военната собственост и електроснабдяването на областта Бръчко, предупреждавайки, че приближаващите общи избори през октомври не могат да бъдат извинение за неизпълнението на задълженията на страната. Инцко подчерта, че въпреки че конституционната реформа не е условие за закриването на СВП, тя би повишила ефективността на държавните институции и би ускорила процеса на евро-атлантическа интеграция на страната.
						Други новини от четвъртък -- Горната камара на парламента на Федерация БиХ одобри промените в закона за ветераните от войните, което е ключово условие за отпускането на следващия транш от стендбай споразумението за 1,2 милиарда евро с МВФ и допълнително финансиране от Световната Банка и Европейската комисия. Депутатите подкрепиха и закон за заплатите в публичния сектор. Долната камара прие тези мерки в сряда. (Фена, Ройтерс, РТРС, БХРТ, Дневни Аваз - 25/02/10)

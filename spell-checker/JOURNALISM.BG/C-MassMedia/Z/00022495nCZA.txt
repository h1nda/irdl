ЕС призова за бързо сформиране на проевропейско правителство в Сърбия
					09/05/2007
					Като изрази загрижеността си във връзка с избирането на ултранационалистически лидер за председател на сръбския парламент, еврокомисарят по разширяването Оли Рен призова във вторник за бързо сформиране на ново, проевропейско правителство. 
					(Файненшъл Таймс, Гардиън, Индипендънт, Скотсмън - 09/05/07; AП, AФП, Ройтерс, ДПА, AКИ, Би Би Си, Гласът на Америка, Евронюз, Бета, Б92 - 08/05/07)
 
					 
						
Томислав Николич, един от лидерите на Сръбската радикална партия, заяви, че Сърбия трябва да се ориентира към Русия, а не към ЕС и НАТО. [Гети Имиджис]
						С наближаването на крайния срок за сформиране на ново правителство в Сърбия във вторник (8 май) еврокомисарят по разширяването Оли Рен призова прореформаторските партии в страната бързо да сключат споразумение за коалиция. Той каза това часове, след като парламентът избра за свой председател Томислав Николич, заместник-председател на ултранационалистическата Сръбска радикална партия (СРП). 
						"Изборът на ултранационалист за председател на сръбския парламент е тревожен знак," каза Рен във вторник. "Прореформаторските партии трябва да погледнат сериозно на желанието на своите избиратели за европейско бъдеще и да предприемат съответните действия." 
						СРП спечели най-много гласове от всички партии на завършилите без категоричен победител парламентарни избори в Сърбия на 21 януари и сега има 81 депутати в 250-местния парламент. Подкрепата на Демократическата партия на Сърбия (ДПС) на премиера Воислав Кощуница помогна на Николич да спечели поста председател на парламента. 
						Вече повече от три месеца ДПС води преговори за сформиране на ново правителство с Демократическата партия (ДП) на президента Борис Тадич и с "Г17 плюс" на бившия финансов министър Младжан Динкич. Преговорите обаче се провалиха през уикенда, след като Кощуница и Тадич отново не се разбраха коя партия ще контролира вътрешното министерство и разузнавателната агенция (БИА). 
						Двете институции играят основна роля във взаимоотношенията с Международния наказателен съд за бивша Югославия (МНСБЮ). Заради недостатъчно сътрудничество със съда от страна на администрацията на Кощуница - и най-вече поради факта, че тя не успя да предаде на съда бившия босненски сръбски военен командир Ратко Младич - Брюксел блокира преговорите по Споразумението за стабилизация и асоцииране през май миналата година. 
						Тадич каза, че проблемът със сътрудничеството, който се смята за основна пречка по пътя на Сърбия към евроинтеграция, ще бъде бързо отстранен, ако партията му поеме вътрешното министерство и БИА. 
						Ако до понеделник не бъде сформирано ново правителство, ще трябва да се проведат нови парламентарни избори, които,според наблюдателите, ще бъдат от полза за СРП. 
						Николич и неговата партия са против по-тесните връзки с ЕС и НАТО, като смятат, че е по-добре Сърбия да стане част от блок, ръководен от Русия. 
						"Русия ще намери начин да обедини народите, които да са против хегемонията на Америка и ЕС," каза Николич пред депутатите във вторник. "Надявам се, че мнозинството в Сърбия ще се стреми към членство в подобна организация, а не в ЕС." 
						Рен каза във вторник, че е удивен от риториката по време на разгорещените 15-часови парламентарни дебати, които предшестваха избирането на лидера на СРП за председател, и най-вече от изявленията, представящи ЕС като противник. 
						"Днес Сърбия е изправена на кръстопът: тя трябва да избере между връщането към едно националистическо минало и напредъка към европейско бъдеще," каза комисарят. Той призова лидерите на проевропейските партии да "направят едно последно усилие, за да сформират правителство и така да уважат волята на сръбските избиратели". 
						"Крехкото демократично развитие в Сърбия носи рискове за политическата интеграция на Западните Балкани в ЕС," каза Рен.

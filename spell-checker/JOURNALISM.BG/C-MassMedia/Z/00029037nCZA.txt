Сърбите гуляят по празниците
					20/01/2009
					От 19 декември до 20 януари сърбите, които се опитват да поддържат линия и да се хранят здравословно, трябва да се борят с изкушенията.
					От Игор Йованович за Southeast European Times от Белград -- 20/01/09
 
					 
						
Сърбите празнуват Ивановден във вторник (20 януари). [Никола Барбутов]
						Между 19 декември и 20 януари в Сърбия се честват голям брой празници и именни дни. Празнуването на именни дни, или слави, е отзвук от политеистичната традиция на сърбите, когато всяко семейство е имало свой покровител. Сега семействата се събират да почетат християнските светци, станали семейни покровители. В Сърбия има обичай всеки светец покровител да се чества в продължение на три дни, през които роднини и приятели посещават семейството домакин.
						Празничния период в Сърбия започва на 19 декември с Никулден. Православните християни смятат Св. Николай за чудотворец и защитник на мнозина, между които пътниците, моряците и рибарите. 
						Следван от честването на Нова година и православната Коледа, религиозните чествания окончателно завършват на 20 януари с Ивановден (св. Йоан), кръстил Исус Христос в р. Йордан. 
						Вярващите, спазващи 40-дневните коледни пости, през които не трябва да ядат месо, приготвят коледна трапеза, богата на ястия, в които няма месо, яйца или мляко. Традицията позволява през постите да се ядат само риба и зеленчуци. 
						Храненето обикновено започва с традиционната сръбска ракия, много силен алкохол, приготвен от ферментирали плодове. Ракиите от сливи или круши са особено почитани в Сърбия.
						Традиционната сръбска кухня носи основно отомански отпечатък, с известни гръцки, унгарски и австрийски влияния. 
						Освен рибата, при честване на именни дни се яде ястие от фасул, наречено пребранац. Готвачът накисва фасула във вода от вечерта и го готви на следващия ден. След това фасулът се пържи в олио с лук и червен пипер и цялата смес се пече на фурна в дълбок гювеч.
						След постите сърбите се наслаждават на месни гозби. Основното ядене е свинско или агнешко печено. За ордьовър обикновено се сервира пихтие (пача), ястие, приготвено от телешко месо, свински уши, опашка и два крака. Те се готвят с дафинов лист, чесън, моркови, сол и пипер. Готвачът добавя желатин във водата, така че в готов вид ястието представлява желе, под което е полускрито месото.
						Руската салата е популярно мезе. В нея има грах, ситно нарязани сварени моркови и картофи, кисели краставички и майонеза. 
						Сръбската кухня предлага множество сладкиши, вариращи от дребни сладки, наречени ванилице, ванилови сладки във форма на сандвич, които се топят в устата, слепени с мармалад и поръсени с пудра захар.

Отиващото си сръбско правителство прие ново проекторешение за Косово
					14/02/2007
					 
						БЕЛГРАД, Сърбия -- Отиващото си правителство изготви във вторник (13 февруари) нов проект за решение за Косово в светлината на предложението за уреждане на статута на Косово на специалния пратеник на ООН Марти Ахтисаари и предстоящите преговори по него. Говорителят на кабинета Сърджан Джурич заяви, че решението е резултат от споразумение между повечето от партиите в парламента. Проекторешението гласи, че предложението на Ахтисаари нарушава основните принципи на международното право, не споменава нищо за суверенитета и териториалната цялост на Сърбия във връзка с Косово и дава на Косово атрибути на суверенна държава. Дебатите по него се очакваха в сряда, по време на учредителното заседание на новия парламент. 
						Законодателите трябва също да изберат членовете на делегацията, която ще участва в преговорите за Косово във Виена следващата седмица. Междувременно Сръбският национален съвет, организация, представляваща косовските сърби, отхвърли във вторник плана на Ахтисаари като "абсолютно неприемлив". (Блиц, Данас - 14/02/07; РТС, Танюг, Бета, Б92, Ройтерс, АП - 13/02/07)

Призиви към западнобалканските страни и Турция да обърнат внимание на нерешените проблеми с човешките права
					25/01/2011
					Босна и Херцеговина, Хърватия, Косово и Сърбия трябва да положат повече усилия за гарантиране на адекватно съдебно преследване на престъпленията, свързани с войните на Балканите от 90-те години на миналия век, казва "Хюмън Райтс Уоч".
					(Ройтерс, АП, ДПА, АКИ, Дойче Веле, РСЕ/РС, Гласът на Америка, Хюриет, Reuters, Хюмън Райтс Уоч - 24/01/11)
 
					 
						
Около 5 000 служители на сръбската полиция се сблъскаха с антигей демонстранти по време на безредиците през октомври 2010 г. в Белград. Проблемите с човешките права пречат на процеса на интеграция на Западните Балкани в ЕС, се твърди в нов доклад. [Ройтерс]
						Международна правозащитна група със седалище в Ню Йорк разкритикува в понеделник (24 януари) ООН и ЕС, че упражняват тиха дипломация вместо натиск, за да убедят репресивните режими да зачитат основните човешки права. 
						 "Ритуалното придържане към "диалога" и "сътрудничеството" с репресивни правителства твърде често е извинение да не се прави нищо за човешките права," каза Кенет Рот, изпълнителен директор на "Хюмън Райтс Уоч" (ХРУ) след публикуването на годишния Световен доклад на групата. "Европейските "конструктивни диалози" са сред най-ярките примери за тази глобална тенденция." 
						Документът от 649 страници обобщава основните проблеми с човешките права в повече от 90 страни и територии по света през 2010 г. 
						В него се констатира, че няколко западнобалкански страни, които един ден се надяват да станат членки на ЕС, продължават да не правят необходимото за адекватно съдебно преследване на военните престъпления, свързани с конфликтите през 90-те години на миналия век. 
						В Хърватия, най-напредналата по пътя към членство в 27-членния блок страна, броят на разследванията на военни престъпления, извършени срещу сърби по време на войната от 1991-1995 г. там, се е увеличил. 
						 "Но сърбите остават мнозинство по броя на обвиняеми по дела за военни престъпления, много от тях задочно, а опасенията за пристрастия остават," посочва ХРУ. 
						 Организацията критикува ЕС, че позволява на Сърбия да се придвижва напред по пътя на присъединяване, въпреки че не е предала бившия босненски сръбски военен командир Ратко Младич на Трибунала на ООН за военни престъпления в Хага. 
						 Групата обаче признава и напредъка на Сърбия в завеждането на дела за военни престъпления в националните съдилища. Един подобен пример бе процесът срещу девет бивши членове на сръбските сили за сигурност, обвинени в убийствата на повече от 40 етнически албански цивилни по време на конфликта от 1999 г. в Косово. 
						Процеси за военни престъпления продължават също в специалния съд на Босна и Херцеговина (БиХ) в Сараево и в местните съдилища, "но те се сблъскват с многобройни спънки, включително недостиг на персонал и средства," посочва ХРУ. 
						Организацията е установила, че въпреки помощта, оказвана от мисията ЮЛЕКС за развиването на правните институции и укрепването на върховенството на закона в Косово, "разследванията и преследването на военните престъпления и организираната престъпност продължават да бъдат мудни и непостоянни." 
						Според ХРУ ЕС трябва да назначи независим прокурор за разследване на обвиненията в неотдавнашния доклад на Съвета на Европа, свързващи някои високопоставени членове на бившата "Армия за освобождение на Косово" с отвличания, прехвърляния в Албания, екзекуции и възможна търговия с човешки органи. 
						Други проблеми с правата в региона, очертани в доклада, включват малтретиране на ромските малцинства, липсата на напредък в оказването на подкрепа и помощ на бежанците и разселените лица, тормоз над журналисти, правата на хората с недъзи и други специфични за страните проблеми. 
						"Всеки ще се съгласи, че европейската интеграция е крайна цел за Западните Балкани," каза в изявление Бенджамин Уорд, заместник-директор на ХРУ за Европа и Централна Азия. "Но правителствата в региона трябва да разберат, че една по-голяма ангажираност с човешките права е важна съставка на тези европейски стремежи." 
						Групата констатира, че конституционните изменения, одобрени с референдум в Турция през септември, създават условия за по-нататъшни реформи за засилване на човешките права в страната. Управляващата Партия на справедливостта и развитието обаче не обръща внимание на сериозни нерешени проблеми, посочва тя. 
						Сред тях са неоснователното преследване на хора за предполагаеми словесни престъпления, произволното прилагане на законите срещу тероризма, ненужно продължителното досъдебно задържане, репресиите срещу легалната прокюрдска Партия на мира и демокрацията и полицейското насилие над демонстранти. 
						"Външнополитическите амбиции на Турция биха се затвърдили в голяма степен от смели вътрешни реформи по отношение на правата," каза Уорд. "Ако Турция покаже, че има сериозно отношение към човешките права, това ще подплати доверието към нея на международната сцена и ще произведе промяната, която народът на Турция заслужава."

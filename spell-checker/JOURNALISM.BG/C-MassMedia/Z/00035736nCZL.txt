Бившият хърватски премиер Санадер отрича да е участвал в корупционни действия 
					20/08/2010
					 
						ЗАГРЕБ, Хърватия -- Бившият министър-председател Иво Санадер отново отхвърли обвиненията на австрийската "Хипо Алпе Адрия Банк". В изявление за австрийската информационна агенция АПА от четвъртък (19 август) Санадер заяви, че никога не е приемал комисионни, за да одобрява банкови заеми. "Никога не съм подкрепял съзнателно никого в работата на хърватското правителство," подчерта Санадер. Коментарите му бяха направени на фона на твърдения в медиите, че той е разследван по подозрения, че е получил стотици хиляди евро през 90-те години на ХХ век от хърватски фирми, за да им осигури заеми от "Хипо Алпе Адрия Банк". Банката, която натрупа загуби от лоши кредити в Източна Европа, бе национализирана през декември. Бившият й главен изпълнителен директор, Волфганг Култерер, бе арестуван миналата седмица. Хърватската прокуратура заяви, че си сътрудничи тясно с австрийските власти в разследването на дейността на "Хипо" в Хърватия. (ХИНА, Пословни Дневник, Вечерни Лист, ХРТ - 19/08/10; Кроейшън Таймс - 18/08/10)

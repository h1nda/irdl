Според Ашдаун следващите шест месеца са решаващи за БиХ
26/12/2003
След като наскоро Европейската комисия одобри Предварителното проучване на подготовката на БиХ за интеграция със Съюза и на фона на готовността на НАТО да покани страната за присъединяване към програмата "Партньорство за мир", БиХ трябва да изпълни 16 условия преди края на юни 2004 г.
От Антонио Пърленда за Southeast European Times в Сараево - 26/12/03
 
 
Върховният представител за Босна и Херцеговина (БиХ) Пади Ашдаун неотдавна подчерта изключителната важност на следващите шест месеца за възможното бъдеще на страната в рамките на ЕС и НАТО.
"Ако до втората половина на годината не бъде постигнат достатъчен напредък, Европа ще е принудена, макар и с неохота, да кажа "не, не сте готови". Европейската комисия няма да е в състояние да препоръча сключване на Споразумение за Стабилизиране и асоцииране (САА). Предварителното проучване изрично посочва тази хипотеза. И един от сигурните начини за провал през следващия юни е да се подцени днес този акцент. Ето защо идните шест месеца са толкова решаващи," каза Ашдаун.
Миналия месец Европейската комисия (ЕК) одобри Предварителното проучване за оценка на готовността на БиХ да премине към следващите стъпки в европейската си интеграция, започвайки преговори за сключване на САА. Предварителното проучване констатира, че БиХ е постигнала важен напредък от 90-те години на миналия век до днес, но и че продължава да страда от значителни слабости.
ЕК изразява надежда, че ще е в състояние да препоръча начало на преговори за САА през следващата година при условие, че БиХ отбележи съществен напредък в 16 области, идентифицирани като приоритетни: спазване на съществуващи международни задължения; по-ефективно управление; по-ефективна публична администрация; европейска интеграция; ефективно прилагане на стандартите за спазване на човешките права; ефективна съдебна система; противодействие срещу престъпността, особено организираната престъпност; по-добро управление на политика по даване на убежище и миграцията; митническа и данъчна реформа; бюджетно законодателство; бюджетна практика; надеждна статистика; последователна търговска политика; интегриран енергиен пазар; единно икономическо пространство в БиХ и обществени медии.
Сред 16 области има няколко сфери на икономическата реформа; четири, касаещи върховенството на закона; три, свързани с управлението; една, касаеща медиите и една, засягаща сътрудничеството с Трибунала за военни престъпления в Хага.
"Би ми доставило огромно удоволствие да мога следващата година да препоръчам на държавите-членки да започнем преговори за сключване на САА с БиХ, " заяви комисарят на ЕС по външните отношения Крис Патън. "Ще мога обаче да го направя само ако БиХ отбележи значителен и бърз прогрес в областите, които сме идентифицирали. Ако съществува достатъчна политическа воля, не виждам причина БиХ да не постигне тази цел. "
В същото време, в рамките на министерската среща от 4 декември НАТО приветства напредъка, постигнат в последно време от БиХ чрез парламентарното одобрение на Закона за държавната отбрана и чрез приемането на отбранителна реформа, която поставя въоръжените сили на БиХ по държавно командване и контрол. Алиансът подчерта, че Бих сега трябва да приложи на практика Закона за отбраната, за да бъде поканена да се присъедини към програмата "Партньорство за мир" (ПзМ) по време на срещата на високо равнище в Истанбул през юни 2004 г. Арестуването на обвинения във военни престъпления Радован Караджич остава важно предусловие за членство в ПзМ.
"Както виждате, пред нас са множество важни решения и огромен обем работа," посочи Ашдаун по време на неотдавнашен дипломатически форум в Сараево. "Това значи, че не може повече да се бави въвеждането на някои болезнени мерки, които твърде дълго бяха отлагани. Времето изтича за тази страна. БиХ би постъпила много глупаво, ако пропусне възможността да изпълни поставените условия."

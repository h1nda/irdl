Сръбските законодатели ще гласуват нова резолюция за Косово
					26/12/2007
					Очаква се сръбският парламент да приеме нова резолюция, според която Косово и интеграцията в ЕС са приоритетите на страната, като същевременно се подготвя почвата за по-нататъшно отчуждаване от Запада. 
					(Блиц, Бета - 26/12/07; AФП, AП, ДПА, Болкън Инсайт, Бета, Б92, Сръбско правителство - 25/12/07)
 
					 
						
Сръбският парламент ще дебатира проектопредложението за Косово. [Архив]
						Мнозинството сръбски законодатели се очаква да подкрепят нова резолюция в сряда (26 декември) и да потвърдят претенциите на Сърбия към Косово, както и да заплашат с ответни мерки страните, които могат да признаят независимостта на провинцията. 
						"Косово ще бъде смятано за неделима част от Сърбия както във вътрешните, така и в международните отношения", се казва в проекта, който също задължава сръбските институции и официални представители да поддържат тази позиция, докато "не бъде постигнато компромисно решение на проблема на основата на резолюция 1244 на Съвета за сигурност на ООН". 
						Двете главни партии в коалиционното правителство на Сърбия - Демократическата партия (ДП) на президента Борис Тадич и Демократическата партия на Сърбия (ДПС) на премиера Воислав Кощуница, се споразумяха по текста на резолюцията късно в понеделник и го разпратиха до другите партии в парламента. 
						Той бе съставен две седмици след като Белград и Прищина приключиха 18-месечните преговори с посредничеството на международната общност, целящи да решат проблема с бъдещия статут на Косово. Макар че технически провинцията е все още част от Сърбия, тя де факто е протекторат на ООН от края на конфликта през 1998-1999 г. 
						Тъй като преговорите не дадоха резултат, мнозинството на косовските албанци сега планира да приеме едностранна декларация за независимост след втория кръг на президенските избори в Сърбия на 3 февруари. Съединените щати и повечето страни-членки на ЕС изразиха готовността си за признаят независимо Косово дори без одобрението на ООН. 
						По време на процеса на преговори Белград предлагаше само широка автономия и отхвърляше всеки план за извеждане на провинцията на пътя към държавност, включително предложението на бившия специален пратеник на ООН Марти Ахтисаари да й се даде международно контролирана независимост. 
						Резолюцията, предложена от сръбското правителство предупреждава, че Белград може да омаловажи дипломатическите си отношения с всяка страна, която признае независимостта на Косово. 
						"Всеки акт на обявяване и признаване на независимостта на Косово, както и всяка дейност на международната общност, произтичаща от тези актове, назависимо от това кой ги приема и осъществява, ще бъде обявен за невалиден и противоконституционен за Република Сърбия", се казва в документа. 
						Освен Косово в документа също се подчертава, че интеграцията в ЕС е приоритет за Сърбия. Но също така се отправя и предупреждение, че всяко международно споразумение, което се подпише от страната, включително и Споразумението за стабилизация и асоцииране (ССА) със Съюза, трябва да допринесе за запазването на суверенитета и териториалната цялост на Сърбия. 
						В документа също така се отхвърлят плановета на блока на 27-те страни да разположат контингент от 1800 души съдебна и полицейска мисия в Косово в началото на следващата година. 
						"Парламентът декларира, че създаването на предложената мисия на ЕС за осъществяване на отхвърления план ан Марти Ахтисаари ще представлява акт на застрашаване на суверенитета, териториалната цялост и конституционния ред на Република Сърбия", се казва в документа. "Парламентът изисква от правителството да постигне споразумение с ЕС, че никаква мисия на ЕС не може да бъде разположена на сръбска територия или в Косово, без съответната резолюция на Съвета за сигурност на ООН." 
						Критикувайки НАТО за цялостната му роля в Косово, в документа също се твърди, че Сърбия трябва да прокламира "военен неутралитет без оглед на съществуващите военни съюзи, докато се постигне друго решение чрез референдум". 
						Очаква се повечето партии да подкрепят предложения документ на гласуването в сряда. Но лидерът на Либералнодемократическата партия Чедомир Йованович бе критично настроен и заяви, че подобна резолюция ще отбележи "края на проевропейските политики на Сърбия". 
						"Няма да подкрепим резолюцията, тъй като тя олицетворява връщане към антизападните изолационистки политики на [бившия сръбски президент] Слободан Милошевич," каза той. 
						Оливер Иванович, лидер на косовските сърби, смята, че предложената резолюция се използва за "ежедневни политически цели", които няма да променят нищо. 
						"Това е перспектива на жабата, точно както децата възприемат света. Това е глупост... че ще навредим на ЕС като откажем да се присъединим към нея", цитира той белградската телевизия "Б92". "Фактът, че не я харесваме, няма да спре съюзниците на албанците да я подкрепят. Ако го направят, важно е да имаме чужди сили, към които да се обърнем, ако нещата приемат лош обрат." 
						Иванович също разкритикува опитите да се сее страх сред косовските сърби с призиви за потенциално насилие срещу общността в случай на обявяване на независимост. 
						"Всички те ни плашат, но аз мисля, че то (насилието) е много по-малко възможно от преди", заяви той. "Макар че всички ни плашат с това, аз мисля, че е много по-малко вероятно, отколкото през 2004 г. след 17 март", заяви той.

Германия и Великобритания смятат да изтеглят частите си от БиХ 
					31/10/2006
					Германия и Велкобритания споменават, че планират да изтеглят частите си от силите под европейско командване в Босна и Херцеговина - решение, което някои смятат за рисковано. 
					(EUobserver - 31/10/06; AП, Интърнешънъл Хералд Трибюн, Дойче Веле, ДПА, Гардиън, ФЕНА - 30/10/06; Ройтерс, АП - 02/10/06; ЮФОР)
 
					 
						
Британски военни от мироподдържащите сили на ЕС в Босна и Херцеговина (ЮФОР) охраняват незаконни оръжия, намерени край северозападния босненски град Козарска Дубица по-рано т. г. Великобритания и Германия посочиха в понеделник, че е възможно да изтеглят частите си от страната. [Гети Имиджис]
						Часове, след като министърът на отбраната на Германия заяви, че станата му може да започне до седмици да изтегля частите си от Босна и Херцеговина, неговият британски колега даде да се разбере в понеделник (30 октомври), че Лондон може да последва примера напролет. 
						В началото на декември 2004 г. ЕС започна най-голямата си съвместна военна операция досега, след като пое от НАТО отговорността за осигуряване на безопасна и сигурна обстановка в БиХ, както и продължаване на прилагането на Дейтънското мирно споразумение в страната. ЮФОР, с численост от 6 300 души, включва 850 германски военнослужещи, докато британският принос към военните операции на Балканите, включително в БиХ и Косово, възлиза общо на 900 военнослужещи. 
						Бъдещето на ЮФОР бе една от точките в дневния ред на неофициалната двудневна среща на министрите на отбраната от ЕС в северния финландски ски-курорт Леви, която бе открита ден след общите избори в БиХ на 1 октомври. Давайки висока оценка на страната за успешните избори, министрите разискваха трансформациите, които командваните от ЕС сили биха могли да претърпят, в т. ч. намаляване на числеността на частите и по-голямо участие в гражданските дела, като например в полицейската дейност. 
						Тъй като не бе постигнато споразумение за сроковете на поемане на такъв курс, въпросът може би ще се разисква отново през ноември, когато може да се достигне до крайно решение. 
						Споменавайки неотдавнашните избори в БиХ, които според него са "минали много добре", германският министър на отбраната Франц Йозеф Юнг заяви пред телевизия ЗДФ късно в неделя, че Берлин "ще иска да говори през декември за това как конкретно ще изглежда стратегията за излизане, или с други думи за връщане на частите у дома." По думите му, които бяха повторени в понеделник, планът изглежда е германският контингент в БиХ да бъде редуциран "поетапно". 
						Близо 9 000 военнослужещи от 245 000-числената германска армия участват в операции на НАТО, ЕС или ООН. Освен 850-те войници, разположени в БиХ, Германия има други 2 800 военнослужещи в Афганистан, още близо толкова в Косово и 750 в Конго. Миналия месец тя се съгласи да изпрати над 1 000 моряци за мисията ЮНИФИЛ в Ливан. 
						"В някои райони вече сме достигнали лимита," цитира АП думите на Юнг. 
						Междувременно британският министър на отбраната Дес Браун намекна в понеделник, че страната му може да започне да изтегля войските си от БиХ идната пролет. 
						Споменавайки за известно "разтягане", което британската армия изпитва от доста време, депутат от лейбъристите попита Браун дали ситуацията няма да се облекчи, ако Великобритания изтегли контингента си от БиХ, "след като по-голямата част от задачата там е изпълнена". 
						"Повдигате конкретен въпрос за Босна и аз мога да ви кажа, че ние обмисляме точно такава възможност, разбира се, в контекста на европейския контингент там и на неговото командване и управление," цитира "Гардиън" отговора на Браун. "Аз имам увереност, че през пролетта или около този период догодина ние ще можем да направим точно това, което ни призовавате да сторим." Някои анализатори обаче смятат подобни ходове за прибързани.
						"Съобщението на германския министър на отбраната отправя всички възможни грешни сигнали," цитира "Интърнешънъл Хералд Трибюн" изказване на Иван Вейвода, изпълнителен директор на Балканския тръст за демокрация. Разбира се, че страните искат да намалят числеността на частите си, но е твърде рано да отклоняваме вниманието си от Балканите. Международната общност трябва да бъде особено внимателна как ще продължи да работи в региона и особено в Косово."

България закрива два от ядрените си реактори
30/12/2002
От понеделник (30 декември) България ще започне изваждането от експлоатация на първите два реактора на атомната електроцентрала в Козлодуй. С това тя ще изпълни ангажимента си към ЕС да закрие реакторите до края на годината.
(Различни източници -- 27/12/02)
 
 
В понеделник вечерта (30 декември), България ще започне изваждането от експлоатация на първите два реактора на атомната електроцентрала в Козлодуй. Закриването на двата най-стари блока до края на годината е един от ангажиментите на България към ЕС, който иска до 2006 г. да бъдат извадени от употреба още два от останалите четири реактора в Козлодуй.
Според представителите на Министерството на енергетиката, затварянето на двата блока, осигуряващи общо 880 мегавата електроенергия, няма да доведе до нарушения в електрозахранването или до повишаване на цените, нито ще повлияе на позицията на България като водещ износител в региона. Те изказаха уверения, че нито един от 900-те служители, участващи в експлоатацията на първи и втори блок, няма да бъде уволнен в резултат на тяхното закриване.
Спирането на всеки от реакторите може да бъде извършено за няколко часа, но това е само първата част от четирите етапа на проекта по извеждането им от експлоатация, чието осъществяване ще отнеме 37 години. Във втората, петгодишна фаза, нивото на радиация ще бъде намалено, съоръженията ще бъдат деактивирани и ядреното гориво извадено от реакторите. Крайните фази ще включват изграждане на обезопасен склад за съхранение на горивото, като строежът на закритото съоръжение за съхранение се очаква да завърши до края на 2010 г. По предварителни оценки, разходите по целия процес на извеждане от експлоатация ще възлизат на повече от 400 млн долара.
Атомната електроцентрала в Козлодуй, разположена на около 200 км северно от София, осигурява около 45 процента от производството на електроенергия в България. Първите четири 440-мегаватови реактора бяха инсталирани между 1974 и 1982 г. Редица инциденти доведоха до безпокойство от страна на международната общност относно тяхната безопасност, но след 1991 г. започна процес по тяхното модернизиране. За последен път първи и втори блок бяха модернизирани през 1999 г., когато България подписа меморандум с ЕС, че е съгласна да ги затвори до края на 2002 г.
"България ще остане водещ износител на елекроенергия в региона и след затварянето на първи и втори блок на атомната електроцентрала в Козлодуй. Възможностите за експорт през 2003 г. са между 5,5 милиарда и 6 милиарда кВтч електроенергия", заяви министърът на енергетиката Милко Ковачев след решението на правителството от 19 декември да започне процеса по изваждане от експлоатация.
Според правителствената агенция за прогнозиране, тези перспективи ще останат непроменени до 2008 г. или дори, при определени обстоятелства, до 2020 г. Агенцията отбелязва също, че са необхдими спешно допълнителни мощности за производство на електроенергия. Заедно с решението да закрие двата ядрени реактора в Козлодуй, правителството реши да възобнови проекта по изграждането на втора атомна електроцентрала в Белене. Строежът бе преустановен през 1991 г. поради оказан натиск от страна на еколози. До замразяването на проекта инвестициите в него бяха достигнали 1,2 млрд долара.

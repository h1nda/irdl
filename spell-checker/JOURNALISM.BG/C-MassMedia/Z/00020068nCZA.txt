ЕК критикува Белград заради изоставане в реформите
					26/09/2006
					Докато въпросът за сътрудничеството в областта на военните престъпления остава главна пречка за напредъка на Сърбия към интергация в ЕС, страната се бави и с налагането на граждански контрол върху армията и други важни промени. 
					От Давор Коникушич за Southeast European Times от Белград - 26/09/06
 
					 
						
Напредъкът на Сърбия към членство в ЕС се препъна в проблема с Младич. [Гети Имиджис]
						Сърбия не е постигнала съществен напредък в изпълнението на няколко от приоритетите на Европейското партньорство, съгласно последния доклад на Европейската комисия (ЕК). Не са избрани омбудсман и върховен държавен ревизор, макар законовият краен срок за това да е изтекъл много отдавна. Освен това, заяви ЕК, гражданският контрол върху армията не е напреднал много. 
						Два от петте ключови приоритета - сътрудничеството с Трибунала на ООН и диалогът с Прищина - се разглеждат поотделно и не са включени в доклада. Главният прокурор на ООН Карла дел Понте още не е дала своята оценка за сътрудничеството на Сърбия с Трибунала и заявява, че вероятно няма да може да го направи до края на месеца. 
						Шансовете на Сърбия да поднови преговорите си по Споразумението за стабилизация и асоцииране (ССА) с ЕС, които бяха прекъснати по-рано тази година заради провала на Белград да залови Ратко Младич, зависят от оценката на Дел Понте. 
						Междувременно Сърбия трябва да работи и по други критерии, заяви вицепремиерът Ивана Дулич-Маркович. "Близо година след приемането на закона Сърбия продължава да няма омбудсман - обществен защитник," каза тя, добавяйки, че омбудсманът би могъл да бъде особено важен по време на дебатите по промените в закона за радиото и телевизията. 
						Други неизпълнени политически критерии включват завършване на избирателния закон и приемане на плановете за действие за реформи в съдебната власт и борбата с корупцията. Освен това трябва да бъде завършена приватизацията на държавните компании и да бъдат предприети мерки за борба с инфлацията. 
						"Макар и да не водим преговори [по ССА], не можем да спираме," казва Таня Мишчевич, ръководител на правителствената служба, отговаряща за присъединяването към ЕС. "Процесът на интеграция трябва да продължи. Това е само една част от него, особено във връзка с увеличаването на възможностите ни." 
						Финансовият министър Младжан Динкич заяви, че Сърбия е в състояние да стане официален кандидат за ЕС до 2008 г. Докато обаче не бъде решен въпросът с Младич, Белград няма да може да преодолее препятствието, свързано с подновяването на преговорите по ССА. 
						Мишчевич отбелязва: "Теоретично погледнато, ние сме способни да си свършим работата, но само с ясни политически отговорности. Това е свързано не само с пълното сътрудничество с Хага, но и с вътрешните реформи и с въпроса за единодушната подкрепа на процеса на европейска интеграция, за което носят отговорност както правителството, така и опозиционните партии."

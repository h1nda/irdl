Румъния планира деноминация на националната валута
29/01/2004
 
БУКУРЕЩ, Румъния -- Финансовото министерство и централната банка се споразумяха в сряда (28 януари) да прокарат закон, с който да се премахнат четири нули от номинала на националната валута. Финансовият министър Михай Танасеску заяви, че проектозаконът ще бъде готов след две седмици, но най-вероятно ще влезе в сила догодина през пролетта. Според последните котировки на обменните курсове едно евро се равнява на малко повече от 40 000 румънски леи. След новата деноминация едно евро ще струва между четири и пет леи, като така румънската валута почти ще се изравни с полската злота. (Зиарул финансиар - 29/01/04)

В доклад 2004 г. е наречена "изгубена година" за човешките права в Сърбия и Черна гора
					25/03/2005
					Нов доклад на "Амнести интърнешънъл" твърди, че Сърбия и Черна гора не е изпълнила обещанията си по отношение на човешките права, дадени при нейното присъединяване към Съвета на Европа преди две години. 
					От Робърт Хършбах за Southeast European Times – 25/03/05
 
					 
						
Сръбският премиер Воислав Кощуница и други висши ръководители казаха, че усилията за сътрудничество с трибунала в Хага са дали резултати. [ПРООН]
						Сърбия и Черна гора не е изпълнила обещанията, дадени от нея при влизането й в Съвета на Европа (CE) преди две години, твърди "Амнести интърнешънъл" в свой доклад, публикуван във вторник (22 март). Като нарича 2004 г. "изгубена година" за международните задължения на Белград, докладът посочва лошото сътрудничество с трибунала на ООН за военни престъпления, проблемите с вътрешните съдебни процеси за военни престъпления, неспособността за установяване на истината за безследно изчезналите лица и за изправяне на престъпниците пред правосъдието, както и други области, будещи безпокойство. 
						"Много от лицата, които носят отговорност за най-сериозните нарушения на човешките права по време на въоръжените конфликти след разпадането на Югославия, продължават да се радват на безнаказаност," твърди организацията за защита на човешките права. "Въпреки своите международни и национални задължения властите … отказват да арестуват и предадат обвинените от трибунала лица, като вместо това разчитат на доброволното им предаване и рядко преследват подобни престъпления в собствената си страна." 
						Висши ръководители, сред които сръбският президент Борис Тадич, сръбският премиер Воислав Кощуница и федералният президент Светозар Марович, продължават да твърдят, че доброволният подход дава резултати. Осем обвиняеми са се предали на трибунала през последните два месеца. Сред тях са бившият ръководител на югославската армия Момчило Перишич и босненско-сръбският генерал Винко Пандуревич, които отлетяха за Хага в сряда. 
						Макар и да е постигнат напредък, се казва в доклада, подходът на правителството е в нарушение на задълженията на страната като членка на ООН. Освен това повече от 12 издирвани лица са все още на свобода, включително бившите генерали Небойша Павкович и Сретен Лукич, които живеят свободно в Сърбия. Главният прокурор на ООН Карла дел Понте излезе с обвинението, че Ратко Младич, един от тримата най-издирвани от съда обвиняеми, получава помощ от мрежа от помагачи, действаща в официалните структури, включително в сръбската армия. 
						В същото време процесът на разглеждане на съдебни дела срещу военнопрестъпници в местните съдилища е муден и непълен, твърди организацията. В момента се разглеждат само три дела, като две от тях са се проточили прекалено много поради връщане на решенията от по-висши инстанции. През януари върховният съд отмени присъдата на Саша Цветан, член на специалното полицейско подразделение "Скорпиони", замесено в убийството през 1999 г. на 19 етнически албанци в Подево. През септември 2004 г. съдът отмени присъдите на четирима души, обвинени в отвличане и убийство на 17 мюсюлмани. Започнал е съдебен процес срещу осемнадесет лица във връзка с масовото убийство през 1992 г. в Овчара, близо до Вуковар, Хърватия, но в обвинителния акт не са включени офицерите от бившата Югославска народна армия (ЮНА), които са участвали в тези зверства. 
						Преследването само на престъпници на ниско ниво "насърчава всеобщото убеждение за безнаказаност на военното и политическото ръководство," се казва в доклада. 
						Никой не е обвинен във връзка с погребването на стотици косовски албанци в масови гробове, намиращи се на земя, която е държавна собственост, отбелязва "Амнести интърнешънъл". Остават неразкрити убийствата на журналистите Славко Чурувия и Милан Панич, както и многобройни други престъпления -- включително смъртта на двама войници в района на казарма, в която според слуховете се е укривал Младич. 
						Документът изразява и тревога от отношението към ромите, особено към тези от тях, които са били прогонени от родните си места в резултат на косовския конфликт, и предупреждава, че законодателството на Сърбия по отношение на алтернативната военна служба продължава да е в нарушение на стандартите на Съвета на Европа. Като държи Сърбия отговорна за по-голяма част от проблемите, свързани с човешките права във федералната държава, докладът отправя и обвинения в съучастие на високо ниво в един случай на незаконен трафик на хора в Черна гора. 
						В същото време Белград предприе дипломатическа инициатива с цел да покаже, че е постигнат напредък в сътрудничеството с трибунала на ООН. В срещи с ръководители на ЕС в Брюксел Тадич и Кощуница обещаха, че останалите задължения ще бъдат изпълнени. По-рано тази седмица федералният съвет за сътрудничество с трибунала на ООН прие решение за замразяване на активите на издирваните обвиняеми, а заместник-премиерът Миролюб Лабус посочи, че властите са готови да отидат и по-далеч от подхода на доброволно предаване. 
						Сърбия и Черна гора се надява да получи положително предварително проучване от ЕС за перспективите си за присъединяване към съюза, но ръководители в Брюксел ясно посочиха, че подобен резултат зависи основно от сътрудничеството с Хага.

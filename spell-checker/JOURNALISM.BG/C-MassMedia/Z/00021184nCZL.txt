Щайнмайер: "Косовският проблем ще бъде основният въпрос в дневния ред на ЕС тази година" 
					08/01/2007
					 
						БЕРЛИН, Германия -- Външният министър на Германия Франк-Валтер Щайнмайер, чиято страна в момента е председател на ЕС, определи въпроса за статута на Косово като основен проблем през 2007 г. В интервю, публикувано в немския вестник "Билд ам Зонтаг" в неделя (7 януари), той каза, че въпросът е тясно свързан със стабилността на Балканите и че Германия и ЕС трябва да предприемат действия за гарантиране на мира и сигурността в провинцията. 
						Също в неделя Реми Дурло, говорител на пратеника на ООН Марти Ахтисаари, каза пред прищинския ежедневник "Коха Диторе", че предложението на Ахтисаари за статута ще предостави "добри възможности" за Прищина и Белград. Той изрази увереността си, че предложението ще бъде прието и от двете страни, но не даде повече подробности. 
						Междувременно сръбският президент Борис Тадич призова Ахтисаари да представи проектопредложението си, след като бъде сформирано новото правителство в Белград. Той каза, че едно неблагоприятно предложение може да застраши преговорите за създаване на коалиция в Сърбия. (Дойче Веле, Танюг, РТС, Б92, ФоНет, Бета - 07/01/07)

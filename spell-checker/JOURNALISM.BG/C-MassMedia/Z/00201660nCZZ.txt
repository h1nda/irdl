Германия отваря врата за гръцки работници
					20/07/2011
					Германия обявява възможности за работа на гърци. Други бизнес новини: България и Румъния планират да изградят две водноелектрически централи. 
					 
						
Гръцкият министър на външните работи Ставрос Ламбринидис (вляво) и немският му колега Гуидо Вестервеле говорят на пресконференция. [Reuters]
						В понеделник (18 юли) Федералната агенция по заетостта на Германия обяви свободни места в няколко професииза квалифицирани работници от ударените от кризата Гърция, Испания и Португалия. Германия изживява период на стабилно икономическо възстановяване, което създава възможности за други страни-членки на ЕС да се възползват от по-здравия пазар на труда на своята съседка. 
						*** 
						На 12 юли Европейската компания за аеронавтика и отбрана (EADS) откри в Румъния производствена база за самолетни компоненти за "Еърбъс". Заводът е разположен в Гимбав - град, известен с производството си на хеликоптери през комунистическата епоха. Собственик на проекта за 40 милиона евро е дъщерното дружество на EADS "Примиъм Аеротек". В момента в завода работят 300 души, като се очаква броят им да надхвърли 500. 
						*** 
						
						Българският министър на икономиката, енергетиката и туризма и неговият румънски колега Йон Аритон се договориха в понеделник (18 юли) за разработването на две големи водноелектрически централи по река Дунав. По време на среща в Букурещ двамата министри споменаха планове за подписване на меморандум през септември за подготовката и изпълнението на двата проекта.
						*** 
						Строителството на новия терминал на Международно летище в Прищина започна на 11 юли. Проектът е на стойност 120 милиона евро и ще включва нова контролна кула, перон с капацитет девет самолета "Боинг 737", три телескопични ръкава, паркинг за 1750 автомобила, нов път, водещ до летището, и по-широки ленти за такситата. Турската компания "Лимак груп", която управлява летището, твърди, че с новия капацитет терминалът ще може да обслужва 4 милиона пътници годишно. Очаква се изграждането му да приключи през юни 2012 г. 
						*** 
						
						Албанската Парламентарна комисия по икономическите въпроси в понеделник (18 юли) одобри закон, който премахва митата върху употребяваните автомобили. Налозите ще бъдат заменени от годишна такса за обслужване - стъпка, която ще намали финансовата тежест върху потребителите. Мярката влиза в сила от 1 септември. 
						*** 
						В понеделник (18 юли) Европейската комисия инвестира 19 милиона евро в транша "първа загуба" към Фонда за Югоизточна Европа (GGF). Със сумата ще се финансират проектите заенергийна ефективност и възобновяема енергия на фонда в Турция и Хърватия. Средствата ще осигурят финансова помощ на малки и средни предприятия, както и на частни домакинства. 
						*** 
						Две гръцки банки попаднаха в списъка на осем европейски финансови институции, които се провалиха на стрес теста на Европейския банков регулатор. На този тест бяха подложени общо 91 банки. Двете гръцки институции - "Атебанк" и "Евробанк ЕФТ" - ще трябва да натрупат допълнителен капитал, за да подобрят финансовата си стабилност.
						*** 
						
						Сръбското министерство на инфраструктурата и енергетиката в петък (15 юли) обяви завършването на 28-километрова отсечка от сръбската част на магистралата Коридор 10. Отсечката, която свързва Хоргош и Биково, наскоро бе отворена за движение. 
						*** 
						В понеделник (18 юли) турската Агенция Пътища отложи до края на годината търга за изграждането на трети мост над Босфора. Решението дойде в отговор на исканията от страна на участниците в търга за повече време за подготовка. Конкуренти ще бъдат седем турски компании, четири японски, две руски и по една от Испания, Австрия и Италия. 
						
						(Различни източници -- 13/07/11-20/07/11)

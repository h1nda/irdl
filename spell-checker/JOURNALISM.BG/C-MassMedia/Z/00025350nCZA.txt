Албания увеличава усилията си за членство в НАТО 
					04/02/2008
					Влизането в НАТО се ползва със силна подкрепа в Албания, където мнозина го разглеждат като особено важно за икономическите перспективи на страната.
					От Манола Хала за Southeast European Times от Тирана -- 04/02/08 
 
					 
						
"НАТО и европейската интеграция са двете основни цели за албанците през този век," каза премиерът Сали Бериша. [Гети Имиджис]
						Албанските институции и политици казват, че са решени да "вземат всички мерки, да приемат всякакви закони и да платят всяка цена", за да гарантират успеха на реформите, които НАТО постави като условие за присъединяване към Алианса. 
						"НАТО и европейската интеграция са двете основни цели за албанците през този век," каза премиерът Сали Бериша. "Чрез тях Албания се надява да се присъедини към нациите, с които споделя еднакви ценности, като демокрация, върховенство на закона и свободна пазарна икономика." 
						"Вярата в Алианса … е основната причина, поради която Албания се стреми да се присъедини към НАТО," каза министърът на отбраната Фатмир Медиу на церемонията по изпращането на втория албански контингент в мисията на Международните сили за поддържане на сигурността (ИСАФ) в Афганистан. 
						Според Глори Хуси, национален координатор на интегрирането в НАТО, Алиансът е посочил ясно, че решаващите фактори за получаването на покана ще бъдат посиженията на страната и възможността й да докаже необратимостта на процеса на реформи. 
						"През последните две години Албания успешно премина три важни теста," каза той, посочвайки парламентарните избори през 2005 г., местните избори през 2007 г. и избирането на президент. 
						"Виждаме положителни резултати в борбата срещу организираната престъпност," каза Хуси. "Арестувани бяха повече от 851 членове на 202 престъпни групировки, а други 191 бяха екстрадирани от чужди държави. Албания вече не е източник или транзитен маршрут за трафик на хора или предпочитан път за трафик на хероин и кокаин." 
						Албания извърши съществени реформи и в своята армия, превръщайки раздутата и остаряла армия с численост 31 000 души в съвременна, добре оборудвана и добре обучена сила с 16 000 военнослужещи, която е готова да сътрудничи в ръководените от НАТО операции. 
						Страната получи похвали от международните си партньори за нейния принос към мироопазващите операции на НАТО и войната срещу тероризма, както и за политиката на добросъседство в региона. 
						Въпреки отбелязаните успехи генералният секретар на НАТО Яп де Хоп Схефер предупреди, че и трите страни от Плана за действие за членство - Албания, Хърватия и Македония - "имат още работа". 
						В изказване от 11 януари, по време на посещение в Румъния, той каза, че реформите, които Албания трябва да извърши, заягат най-вече съдебната и избирателната система. 
						В средата на януари основните политически групи в Албания изразиха единство и готовност да продължат с изпълнението на свързаните с НАТО реформи. Парламентът прие решение, с което призова всички парламентарно представени партии да насочат всички свои ресурси в подкрепа на съдебните и избирателните реформи. 
						Планираните подобрения в избирателния процес включват създаването на електронен регистър и въвеждането на биометрични лични карти. 
						Всички основни албански политически партии и посткомунистически правителства запазиха добри отношения с Алианса и подкрепят влизането в него. Проучванията на общественото мнение показват, че присъединяването към НАТО се подкрепя от 94 % от албанците. 
						Мнозина в страната смятат, че членството в НАТО вероятно ще засили потока от преки чуждестранни инвестиции, както стана с други присъединили се към НАТО държави от бившия източен блок.

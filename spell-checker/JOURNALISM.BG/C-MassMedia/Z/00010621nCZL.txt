Говорител на СФОР: Няма да има компромиси по назначението на генерали в БиХ
28/04/2004
 
САРАЕВО, Босна и Херцеговина (БиХ) -- По време на пресконференция във вторник (27 април) говорителят на СФОР Дейв Съливан заяви, че СФОР няма да прави компромиси с назначенията в Генералния щаб на бъдещите въоръжени сили на БиХ. Коментирайки неотдавнашните критики от страна на босненския член на президентството на БиХ, ротационният му председател Сюлейман Тихич, относно решението на СФОР да отхвърли шест босненски кандидатури, Съливан каза, че всички решения на СФОР са в съответствие с Дейтънските мирни договорености. Освен това той изтъкна, че основната причина за решението по някои номинации е била необходимостта да се назначат надеждни кандидати, които се ползват с подкрепата и уважението на всички страни, вкл. международната общност. (Източници на СВП - 28/04/04; Фена, ПБС БиХ, Ройтърс, АП - 27/04/04)

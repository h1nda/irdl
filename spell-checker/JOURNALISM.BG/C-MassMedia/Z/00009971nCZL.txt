Делова хроника
27/02/2004
Преглед на деловите и икономическите новини от Балканите след 20 февруари.
(Различни източници -- 20/02/04 - 27/02/04)
 
 
Преглед на деловите и икономическите новини от Балканите след 20 февруари:
Брутният външен дълг на България намаля с 212 млн. евро през декември и достигна 10,4 милиарда евро в края на месеца. Според централната банка на страната тази сума представлява 58 % от БВП на страната.
***
Турският премиер Реджеп Тайъп Ердоган обяви на 25 февруари, че цените на петролните продукти и природния газ ще бъдат увеличени. Това се прави в рамките на допълнителните финансови мерки, които правителството предприема, за да компенсира бюджетния дефицит.
***
Индексът на икономическите очаквания на Гърция се повиши до 9,9 % през януари, най-високата му стойност от няколко години, според Института за икономически и индустриални изследвания. Това покачване отразява напредъка в производствения сектор, търговията на дребно и услугите.
***
Американската агенция за международно развитие (USAID) предоставя 80 000 долара за финансиране на съвместен проект с министерството на икономиката на Македония. Първата фаза на тази инициатива ще се съсредоточи върху обучение на служители от държавната администрация.
***
Три чуждестранни компании - норвежко-германската фирма "Петерсен и Тамхайн", лихтенщайнската "Интернешънъл рисайкъл тръст" и "Грендор естейт Лтд." от Уелс - подадоха оферти за участие в международния търг за избор на стратегически инвеститор за свободната икономическа зона Бунарджик в Македония. Очаква се бъдещият инвеститор да подпише договор за срок от 50 години за Бунарджик, с опция за удължаване на срока с още 25 години.
***
Изпълнителният съвет на МВФ одобри транш за 18 млн. долара за Босна и Херцеговина на 25 февруари. След завършването на своя четвърти и последен преглед на изпълнението по стендбай кредита фондът каза, че страната е постигнала устойчив и неинфлационен растеж благодарение на непрекъснатото напредване на реформите.
***
Кабинетът на Босна и Херцеговина прие федералния бюджет за тази година, който включва разходна част от 246 млн. евро. Повече от половината от тази сума е заделена за обслужване на дълга. Бюджетът трябва да получи и одобрението на председателството и парламента.
***
Най-голямата фармацевтична компания на Хърватия "Плива" обяви чиста печалба от 147 млн. долара за миналата година при постъпления от 1,1 милиарда долара. Маржът на печалбата спадна с близо 9 процента за една година, макар че общите продажби се покачиха за същия период.
***
Хърватското правителство обяви плановете си да продаде миноритарни дялове в 823 компании за една година. Държавата възнамерява също след три месеца да закрие агенцията по приватизация и да прехвърли всички останали държавни активи към централната администрация.

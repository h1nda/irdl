Отпадането на ДДС насърчава медийните професионалисти в Косово 
					10/02/2012
					Над 100 електронни медии и 20 печатни медии - всекидневници и периодични издания - приветстваха премахването на данък добавена стойност в Косово. 
					От Сафет Кабашай за Southeast European Times от Прищина - 10/02/12
 
					 
						
Премахването на ДДС върху печатните и електронните медии има за цел да подпомогне сектора. [Сафет Кабашай/SETimes]
						Репортерите и редакторите в Косово казват, че решението на правителството за премахване на 16-процентния данък добавена стойност (ДДС) върху медиите е необходима стъпка към стабилизиране на сектора. 
						Решението облагодетелства над 100 радио- и телевизионни компании и над 20 всекидневници и периодични печатни издания. Премахването на ДДС е особено важно за електронните медии, които имат по-високи разходи заради скъпо струващия процес на цифровизация. 
						"Това е значителен принос към засилване на устойчивостта на медиите във време, когато те се сблъскват с многобройни проблеми," каза за SETimes Имер Мушколай, главен изпълнителен директор на Косовската асоциация на професионалните журналисти.
						ДДС е данък върху печалбата от продукта - разликата между себестойността на артикула и цената, на която се продава. Той се събира всеки път, когато дадена фирма по търговската верига закупи или произведе един продукт и след това го препродаде. 
						Премиерът Хашим Тачи обеща да премахне ДДС върху медиите по време на предизборната си кампания през 2010 г. 
						Много медийни организации разчитаха на чужди дарения и реклама от държавни фирми за финансовата си издръжка. Правителството обаче спря да дава реклами миналата година, а международните дарения са намалели значително. 
						Наиле Селимай Красничи, председател на Комисията за независими медии, каза за SETimes, че решението е особено продуктивно за медийното вносно оборудване. Тя казва, че някои електронни медии искат помощ от Комисията за независими медии (КНМ) за улесняване на вноса на своето оборудване, нещо, което нейната институция няма възможност да прави поради законови пречки. 
						"Във време, когато косовските медии са изправени пред сериозни затруднения, особено след решението на правителството да забрани рекламата в медиите, премахването на ДДС е положителен инструмент за медийния пазар в Косово, който е относително малък, каза за SETimes Ментор Шала, заместник главен директор на Косовското държавно радио и телевизия.
						Шала казва, че решението ще помогне за установяване на медийна свобода, тъй като медиите сега ще имат повече пари за разходи за репортажи и развитие. 
						"Премахването на ДДС значително ще помогне на медиите да осъществят бърза цифровизация, защото това е сложен и скъпо струващ процес," каза Шала, добавяйки, че премахването на ДДС ще бъде полезно и за местните фирми в Косово, които плащат големи суми за реклама. 
						Мушколай се съмнява дали премахването на ДДС е пряко свързано със редакционната независимост. 
						"Някои професионални журналисти и медии знаеха да работят в интерес на обективното публично отразяване дори и преди това решение и ще продължат да го правят. Някои журналисти и медии служат като говорители на институции и не се вълнуват от редакционната независимост. Те имат други задачи," казва той. 
						Адриан Чолаку, редактор на всекидневника "Зъри", е съгласен, че премахването на ДДС ще укрепи устойчивостта на медиите и ще стабилизира още повече неговия вестник, косвено налагайки неговата независимост и професионализъм. 
						"По косвен начин устойчивостта и независимостта на медиите ще бъдат ефективни за обществото по простата причина, че ще се защитава общественият интерес и човешките права," каза Чолаку за SETimes. 
						Докато обаче правителството твърди, че работи за премахването на проблемите, безпокоящи медиите, Чолаку казва, че правителството трябва първо да бъде по-прозрачно с медиите. 
						"Вече повече от година то [правителството] няма свой говорител. В някои случаи отделни министри прекъсват отношения с медиите, ако са били критикувани за злоупотреба или нарушение на закона, и това се случва вече два пъти с интервюта за нашия вестник," казва той.

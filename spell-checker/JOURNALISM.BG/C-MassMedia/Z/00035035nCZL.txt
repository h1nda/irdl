Турското правителство обмисля алтернативни мерки за сигурност в обстановка на нападения на ПКК 
					22/06/2010
					 
						АНКАРА, Турция -- Армията съобщи във вторник (22 юни), че седем членове на терористичната Кюрдска работническа партия (ПКК) и един войник са били убити в нови сблъсъци между бунтовниците и армията в Югоизточна Турция. Властите съобщиха, че ПКК е открила огън срещу някои казарми в Силван късно вечерта в понеделник, в резултат на което за били убити петима бунтовници и един войник. В отделен инцидент двама членове на ПКК са били убити и един е бил арестуван в Североизточна Турция. 
						След като през уикенда при нападения на ПКК бяха убити 12 войници, Съветът за национална сигурност проведе в понеделник извънредно заседание, за да обсъди нов комплекс от стратегии за борба срещу терористичните заплахи. След заседанието канцеларията на президента Абдула Гюл съобщи, че Съветът е решил да наложи допълнителни мерки за сигурност в близък и средносрочен план, включително преглед на военния персонал, разположен в региона. 
						Една от възможните мерки за борба с ПКК е създаването на професионална армия, разположена по иракско-турската граница, което би поставило Проекта за интегрирано управление на границите начело в дневния ред. Очаква се проектът да струва около 3,7 милиарда евро, от които 60 % ще бъдат финансирани от ЕС, който вече е превел средства за началната фаза. 
						Междувременно в понеделник ЕС и НАТО разкритикуваха нападенията на кюрдските бунтовници. „Няма оправдание за тези терористични нападения”, заяви генералният секретар на НАТО Андерс Фог Расмусен. В своето изявление службата на еврокомисаря по разширяването Щефан Фюле заявява: „Това, от което се нуждаят хората от кюрдски произход, е стабилност, мир, благоденствие и работни места, а не нови жертви”. (АФП, Анадолска информационна агенция - 22/06/10; Търкиш Дейли Нюз, АП, ДПА, Хюриет, АФП - 21/06/10)

Лидерът на ДСИ Ахмети изваден от черния списък на САЩ
24/02/2003
 
СКОПИЕ, Македония -- Лидерът на Демократичния съюз за интеграция Али Ахмети бе изваден от "черния списък" на Държавния департамент на САЩ за лица, свързани с екстремистки групировки. Ахмети възнамерява да пътува до САЩ на 18 март, за да участва в обществения дебат "Перспективи за Македония", организиран от американския Институт за мира във Вашингтон. Ахмети получи забрана за влизане в САЩ по време на военния конфликт през 2001 г., когато бе лидер на партизаните от Армията за национално освобождение.
Други новини: в понеделник (24 февруари) македонска делегация, водена от външния министър Илинка Митрева, замина за Брюксел за политически консултации с висши представители на ЕС. Делегацията ще се срещне с гръцкия външен министър Георгиос Папандреу, италианския външен министър Франко Фратини, върховния представител на ЕС по сигурността Хавиер Солана и еврокомисаря по външните отношения Крис Патън. (Дневник - 24/02/03; МИА, A1 TВ - 23/02/03; A1 TВ - 22/02/03)

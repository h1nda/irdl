Сърбия взема мерки срещу пренаселеността в затворите
					08/02/2012
					 Броят на затворниците превишава с почти 50 % капацитета на затворите, но предприетите нови мерки трябва да облекчат наказателната система на Сърбия 
					С любезното съдействие на Администрацията за изпълнение на наказанията – 08/02/12
 
					 
						
Новият затвор в Падинска Скела е изграден съобразно стандартите за наказания на ЕС. [Ивана Йованович/SETimes]
						Новият сръбски затвор в Падинска Скела – наричан „сръбският Алкатрас“ – ще облекчи пренаселената наказателна система на страната. 
						„Това е най-сигурната и най-модерна база в региона, която отговаря на европейските стандарти и е съобразена с потребностите на хората със специални нужди“, заяви за SETimes Зорана Вучичевич, съветник на директора на Администрацията за изпълнение на наказанията (АИН). 
						По данни на АИН в сръбските затвори са настанени повече от 11 000 осъдени лица. 
						„Капацитетът на затворите съгласно стандартите на ЕС трябва да бъде 7 500 души. По-големият брой на лишените от свобода… е резултат от засилените дейности за борба с тежката и организираната престъпност“, каза Вучичевич. 
						Първите 16 затворници бяха преместени в Падинска Скела по-рано този месец. АИН съобщи, че планира да прехвърли още 450 затворници, които излежават присъди за тежки престъпления. 
						Иван Кузманович, адвокат на Хелзинкския комитет за правата на човека в Сърбия, заяви за SETimes, че пренаселеността е резултат от недостатъчното използване на възможността за помилване. 
						„Нашият проблем е, че от 95 до 97 % от всички молби за помилване се отхвърлят. Проблемът възниква, защото затворниците знаят, че ще останат в затвора докрай, независимо дали са добри, или лоши“, казва Кузманович. 
						Според Кузманович, ако един затворник се държи добре, той трябва да има възможност да научи занаят или професия. Рецидивизмът е друга причина за пренаселването. Осъдените често извършват нови престъпления, дори провокират конфликти с персонала на затвора, за да удължат наказанията си, посочва Кузманович. 
						
Във всяка затворническа килия са настанени по двама затворници. [Ивана Йованович/SETimes]
						„В затвора те имат покрив над главата си, три хранения, служба за сигурност, която се грижи за тях. Нямат друг избор и не знаят как да се държат навън“, посочва той. 
						Според властите засилването на рецидивизма натоварва цялата наказателна система. „Броят на наркозависимите е много голям, а още повече са лицата, които са извършили тежки престъпления. От друга страна, от година на година имаме все по-малко охранители и не можем да наемаме нови служители заради финансовата ситуация“, каза Вучичевич. 
						Според експертите обаче алтернативните санкции – домашен арест, включително носенето на гривни за електронно наблюдение, както и полагането на общественополезен труд – са решение за пренаселеността. Правителството започна да прилага тези мерки през 2011 г. 
						„Законът предвижда лицата, които са осъдени за период до една година за каквото и да е престъпление, да могат да изтърпят наказанието си под домашен арест. Труд в общината могат да полагат лица с присъда от по-малка от три години“, каза Вучичевич. 
						По данни на АИН в момента 150 души се намират под домашен арест, като носят гривни за електронно проследяване, трима са задържани в домовете си, а 30 полагат общественополезен труд. 
						Добривое Радованович, сътрудник в Института по криминология, каза за SETimes, че ако правителството се отнася сериозно към санкционирането на престъпленията, то трябва да отдели бюджетни средства за подобряване на човешките ресурси в наказателната система. 
						Друг важен проблем е да не се допуска смесването на случайни със закоравели престъпници. „Ако това стане, се извършва насилствено криминализиране на ситуационните престъпници“, каза Радованович. 
						За да се избегне смесване, се изграждат отворени затвори, където със затворниците работят педагози, каза той. „Тези затворници обаче не могат да бъдат рецидивисти, да излежават дълги присъди или да бъдат осъдени за [тежки] престъпления“, добави Радованович. 
						Властите съобщиха, че планират да построят нови затвори и в Крагуевац, Панчево и Медведжа.

Кипърски гърци протестираха срещу спорни оправдателни присъди на полицейски служители
					27/04/2009
					 
						НИКОЗИЯ, Кипър -- Стотици кипърски гърци се събраха в събота (25 април) на централния площад „Елефтерия” в Никозия в знак на протест срещу неотдавнашните оправдателни присъди на десет полицейски служители, обвинени в жестоко пребиване на двама студенти през декември 2005 г. Организатор на протеста бе гражданското движение „Алерт”, което обеща да продължи протестите, докато властите не накажат служителите. През март кипърски съд ги оправда въпреки представен като доказателство видеозапис, на който се вижда как те удрят и ритат двамата оковани в белезници студенти на улицата. Любителският видеозапис бе излъчен по местната телевизия през 2006 г. и предизвика разследване на случая, който се смята за един от най-фрапиращите примери на полицейска жестокост в страната. Съдът обаче не допусна видеозаписа като доказателство. (Си Ен Ей, Фамагуста Газет, Сайпръс Мейл, Филелефтерос - 26/04/09)

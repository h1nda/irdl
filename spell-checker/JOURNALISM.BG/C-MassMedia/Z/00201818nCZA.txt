Бошнаците в Баня Лука възстановяват джамия
					01/09/2011
					Мюсюлманите в Баня Лука честват Рамазан Байрам и новата си джамия.
					От Лиляна Смилянич за Southeast European Times от Баня Лука -- 01/09/11
 
					 
						
Реконструкцията на 500-годишната джамия не е довършена. [ЮНЕСКО] 
						Осемнадесет години след като най-голямата джамия в Баня Лука, "Ферхад Паша" ("Ферхадия") беше разрушена, мюсюлманите в града имат възможност да провеждат там сутрешната молитва за Рамазан Байрам, който започна във вторник (30 август) и продължава до четвъртък. 
						Реконструкцията на 500-годишната джамия - която е под защитата на ЮНЕСКО - още не е довършена, но е постигнат достатъчен напредък, за да отвори за хората тази седмица. 
						"Колоните са вече готови, което беше най-важната и най-рискованата част от работата. Третият купол се строи в момента и започнахме подготовка за главния купол", каза мюфтията Едем Чамджич, добавяйки, че главната порта също е била довършена с дарение от испанското правителство чрез ЮНЕСКО. 
						"Можете да видите радост, а също и сълзи от щастие и недоверие у някои бошнаци, защото не могат да повярват, че ще можем да се молим между стените на "Ферхадия", каза Чамджич. 
						"Това е голям мюсюлмански празник. Постихме 29 дни. Не сме яли и не сме пили. Позволено е да се яде и да се пие чак след вечерната молитва", каза за SETimes Сена, жителка на Баня Лука. 
						Въпреки посланията за съвместно съществуване, добри отношения и толерантност в Босна и Херцеговина (БиХ) и Баня Лука, Чамджич напомни също на босненските власти и лидерите на Република Сръбска да не забравят "Ферхадия". 
						Необходими са още пари за довършване на работите. Реконструкцията е трудна, тъй като целта е джамията да изглежда възможно най-автентична. 
						Чамджич каза, че много бошнаци са се завърнали в Баня Лука с подобряването на сигурността, но процесът на завръщане не е завършил. 
						"Този процес няма да бъде завършен, докато всички не се завърнат в родните си градове и села, както и на работните си места и в имотите си: бошнаци и хървати в Баня Лука, а сърби и хървати в Сараево, а освен това бошнаци и сърби в Мостар и Столац." 
						След сутрешната молитва мюсюлманите в Баня Лука продължиха празненствата за Рамазан Байрам по традиционния начин. Мъжете посетиха гробовете на предците си, докато жените приготвяха традиционни ястия, като бюрек и баклава, в домовете си. 
						Те си размениха благопожелания с роднини и приятели, а родителите дадоха подаръци на децата си. Освен това има обичай младежите и децата да посещават други възрастни и да получават подаръци и от тях.

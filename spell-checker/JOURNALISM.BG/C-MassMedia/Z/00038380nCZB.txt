Бързото разрастване на Истанбул носи със себе си и трудности
		02/05/2011
		В историческия град се наблюдава бум на строителството и се очаква той да стане средище на международния бизнес в бъдеще. Но не всички негови жители смятат, че ще имат полза от тази тенденция.
		Текст и снимки от Алина Лехтинен за Southeast European Times в Истанбул – 02/05/11
 
		 
			
В Истанбул живеят около 15 милиона души.
			Бързата урбанизация, демографските промени и икономическият растеж разшириха границите на Истанбул и доведоха да промяна в характера на града. С население около 15 милиона души в най-широката си част градът се простира на повече от 100 км. 
			Професор Тахир Ерман, експерт по урбанистично планиране в университета "Билкент" в Анкара, каза за SETimes, че Истанбул е толкова голям, че по-точно би било за него да се говори като за регион, а не за град. 
			 "Истанбул е центърът, заобиколен от периферии за индустриално развитие", каза той. 
			След Втората световна война по-голямата част от турското население живееше в селските райони, докато днес повече от 70% живеят в градска среда, като Истанбул има най-голяма притегателна сила. Бързото, често хаотично разрастване на града, оказва натиск върху инфраструктурата, особено с увеличаване на търсенето на жилища. 
			 "Съществуват две много различни групи хора, които се местят в Истанбул", обясни Ерман. "Хората, които идват от източната и югоизточната част на Турция, където вече не могат да си изкарват прехраната поради растящия политически конфликт [със сепаратистката Кюрдска работническа партия], и хората от новата средна класа, които се местят в Истанбул, защото градът е свързан по-тясно с глобалните финанси и информационната икономика." 
			Надпревара за имоти
			
При рекордния брой хора, които се местят в Истанбул, строителството и пазарът на недвижими имоти процъфтяват.
			Космополитната среда на Истанбул и стратегическото му положение привличат много международни компании да откриват регионални офиси в града. Тази тенденция се подкрепя от турското правителство, което би искало да превърне Истанбул в регионален бизнес център. 
			Подобна политика обаче може да има непредвидени последици за жителите на града. "Пространството за хората е толкова ценно в Истанбул, а все по-голям брой чуждестранни предприемачи проявяват интерес към града. Много силни играчи се конкурират за земята", каза Ерман. 
			 "Tова ще увеличи натиска върху инфраструктурата и връзката й с ощетеното население", добави той. "Доходоносността се използва за легитимиране на намесата на общинските власти в пространството на бедните хора. Съществуват мащабни проекти за Истанбул, които срещат известна съпротива." 
			Според някои заплахата от земетресения, пред която и изправен Истанбул, се използва като извинение за събарянето на "гечеконду" ("построени през нощта"), или временни домове, като по този начин бедните ще бъдат лишени от подслон. 
			В Аташехир, квартал от анадолската страна на града, много жители твърдят, че се страхуват, че ще изгубят домовете си. Понастоящем в квартала се осъществява един от най-големите урбанистични проекти, реализиран някога в Истанбул. 
			Правителсството иска да централизира финансовия сектор на страната, включително ключовите банки и фондовата борса в Аташехир. Благоустройството вече е започнало и бързо се издигат небостъргачи. 
			
Кранове и строящи се сгради са обичайна гледка, но някои жители се страхуват, че ще бъдат преместени да живеят другаде.
			"Турската компания "Агаоглу" строи много луксозни сгради в района. Те се строят много бързо и обсебват и района на хората, живеещи там", обяснява Ерман. "Хората се безпокоят много какво ще се случи с тях, с къщите и с квартала им." 
			"Компаниите искат да изкупят земята за нови жилищни сгради. Те вече са построили жилищни комплекси от другата страна на пътя", обяснява Ахмет, жител в квартала. 
			Парцелът, където той живее, е проблематичен за предприемачите, защото собствениците му са около 800. Много от първоначалните собственици са починали и сега децата им притежават земята, разделяйки я на стотици по-малки парцели. Предприемачът сега се опитва да сключи споразумение със собствениците за построяването на жилищен комплекс върху парцела. 
			"Затова не съм сигурен, че ще получа нов апартамент", каза Ахмет и обясни, че собствениците на земя от другата страна на пътя са получили нов апартамент от предприемача, вместо да се местят. Но от неговата страна на пътя, собствениците съвсем не са толкова сговорчиви. 
			Друг жител на Аташехир, който работи като механик, каза, че е готов да се премести заради строителството на новия финансов район и изкупуването на земята наоколо от предприемачите. "Не знам, кога ще трябва да напусна", добави той. 
			Според Нечатъ Коз, агент на недвижими имоти от Умрание, квартал до Аташехир, новите сгради се строят от Управлението за жилищно строителство на Турция и предприемаческа компания като "Агаоглу" няма да изхвърли хората от домовете им. 
			"Всеки, който живее в "гечеконду" в Аташехир ще бъде преместен в нови сгради", каза Коз за SETimes. "Tе няма да бъдат изгонени, а преместени." 
			Спорът противопоставя местните жители и предприемачите. Проектите за урбанистично обновяване на Истанбул безпокоят хората, които живеят в Тарлабашъ, стар, порутен квартал с многобройно кюрдско население, недалеч от централния площад в града "Таксим". 
			Поради процеса на обновяване в Тарлабашъ много наематели кюрди и роми се тревожаат, че ще бъдат принудени да напуснат, тъй като не могат да си позволят да купят новите апартаменти, предлагани от TOKИ за 4 000 лири първоначална вноска и 400 лири месечен наем. 
			Проектът за обновяване на Тарлабашъ започна през 2007 г., когато строителната компания "ГАП" на "Чалик Холдинг" спечели търга. Собствениците на имоти в квартала обаче твърдят, че общината не се е консултирала с тях, нито е поискала разрешение, преди да възложи проекта. 
			Само няколко собственици на имоти се споразумяха с "Чалик Холдинг". Собствениците на имоти решиха да създадат Асоциация за солидарност със собствениците на имоти и наемателите в Тарлабашъ. 
			Асоциацията твърди, че общината е загрижена повече за финансовите придобивки, отколкото за културната и историческа стойност на сградите. 
			"Културното и историческо наследство на Тарлабашъ ще бъде пожертвано заради финансовите придобивки на някои хора или компании", каза Мучела Япъчъ, архитект от Съвета на Камарите на турските инженери и архитекти за "Хюриет Дейли Нюз" миналата година. 
			Макар че те признават, че много сгради в Тарлабашъ са в лошо състояние, собствениците твърдят, че холдинговата компания също планира да разруши и наскоро ремонтирана сграда. 
			За да се уверят, че тяхната версия на историята, е чута, критиците на плана за урбанистично обновление предприемат действия на международно ниво. Европейският съд за човешки права ще се произнесе по жалба, внесена от асоциацията миналата година.

Ние в ООН завиждаме много на Световната купа 
					26/06/2006
					Като кулминационна точка на единствената наистина глобална игра Световната купа съдържа много елементи, които ще е добре светът да заимства, пише генералният секретар на ООН Кофи Анан.
					От Кофи Анан
 
					 
						
Генералният секретар на ООН Кофи Анан [Гети Имиджис]
						Може би се питате защо един генерален секретар на ООН е седнал да пише за футбол. Но всъщност Световната купа кара всички нас в ООН да се пръскаме от завист. Като кулминационна точка на единствената наистина глобална игра, която се играе във всяка страна, от представители на всяка раса и религия, това събитие е едно от малкото явления, които са толкова универсални, колкото и Обединените нации. Може дори да се каже, че то е по-универсално. ФИФА има 207 члена, а ние имаме само 191. 
						Но има и много по-сериозни причини за тази завист. Първо, Световната купа е събитие, в което всеки знае какво място заема отборът му и какво е направил, за да стигне до това място. Всички знаят кой е отбелязал гола, как и в коя минута на мача; знаят кой е пропуснал да вкара гол; знаят кой е спасил дузпа. Ще ми се и при нас, в семейството на нациите, да имаше повече подобна конкуренция. Страните да се борят открито за най-доброто място в списъка на спазването на човешките права, и да се надпреварват една с друга по такива показатели, като ниска детска смъртност или висок процент на записалите се в средно училище. Държавите да демонстрират своите постижения, за да ги види целият свят. Правителствата да дават отчет за действията, които са им помогнали да постигнат този резултат. 
						Второ, Световната купа е събитие, за което всички на планетата обичат да говорят. Да обсъждат своя отбор -- къде се е справил добре и какво би могъл да направи иначе -- и с още по-голяма страст да говорят за другия отбор. Хората в кафенетата навсякъде от Буенос Айрес до Пекин обсъждат до безкрайност тънкостите на играта, като показват, че отблизо познават не само собствения си национален отбор, но и много други отбори, като се изказват по темата ясно и със страст. Обикновено неразговорливите тийнейджъри изведнъж стават красноречиви, уверени и удивително задълбочени експерти. Ще ми се да се водеха повече такива разговори в целия свят. Гражданите да са погълнати от темата как страната им да постигне по-добър резултат по индекса за човешко развитие или в намаляването на въглеродните емисии или на броя на хората, заразени с ХИВ. 
						Трето, Световната купа е събитие, което се провежда на равен терен, където всяка страна има шанс да участва при равни условия. Само две неща имат значение в тази игра: талантът и работата в екип. Ще ми се да имахме повече такива средства за постигане на равнопоставеност и на глобалната арена. Свободен и честен обмен без намесата на субсидии, бариери или тарифи. Всяка страна да има реална възможност да покаже силните си страни на световната сцена. 
						Четвърто, Световната купа в събитие, което доказва ползата от взаимното обогатяване между народите и държавите. Все повече национални отбори имат треньори от други страни, които внасят нови начини на мислене и игра. 
						Същото важи и за все по-големия брой играчи, които между световните първенства играят за клубове далече от дома. Те внасят нови качества в новия си отбор, обогатяват опита си и могат да допринесат още повече за националния си отбор, когато се върнат в него. В този процес те често се превръщат в герои в новите си страни, с което помагат на хората да отворят сърцата и умовете си. Ще ми се да бе така просто за всички да видят, че човешката миграция като цяло може да създаде тройна полза -- за емигрантите, за родните им страни и за обществата, които ги приемат. Преселниците не само изграждат по-добър живот за себе си и за семействата си, но са и проводници на развитието -- икономическо, обществено и културтно -- в страните, в които работят, а в родните страни при завръщането си в тях те стават източник на вдъхновение чрез нови идеи и "ноу-хау". 
						За всяка една страна участието в Световната купа е въпрос на дълбока национална гордост. За страните, които за първи път се класират за участие, като родната ми Гана, това е почетен знак. За тези, които са постигнали този успех след години на конфликти, като Ангола, това дава усещане за подем на нацията. А за тези, които в момента са разяждани от конфликти, като Кот д'Ивоар, но чиито отбори на Световната купа са уникален и мощен символ на национално единство, това им вдъхва надежда за възраждане на нацията. 
						Което ме води до това, което може би предизвиква най-голяма завист сред нас в Обединените нации: Световната купа е събитие, на което се постигат цели. Не говоря само за головете, които една страна отбелязва; имам предвид най-важната цел -- да бъдеш там, да си част от семейството на народите и хората, от празника на нашата обща човешка същност. 
						
Тази статия е публикувана за първи път в "Билд ам Зонтаг".

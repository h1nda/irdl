В авиационния институт Орао започва одит в четвъртък
04/11/2002
 
САРАЕВО, Босна и Херцеговина (БиХ) -- В четвъртък (7 ноември) в авиационния институт Орао в Биелина ще започне одиторска проверка, съобщи главният одитор на Република Сръбска (РС) Бошко Чеко. Той заяви, че до този момент правителството не е отправяло други искания за такива одиторски проверки. Междувременно, властите в РС публикуваха изявление, в което уточняват, че планираното посещение на правителствена делегация в Ирак през март 2001 г. няма нищо общо с Орао. Според правителството, посещението е трябвало да бъде с цел включване в програмата на Ирак "Нефт срещу хранителни продукти". Компанията Орао е обвинена в доставката на резервни части за военно оборудване и предоставяне на експертизи на Багдад в нарушение на санкциите на ООН.
Според други новини, в БиХ започва двугодишна програма за оценяване зачитането на човешките права в 48 общини. Данните ще бъдат използвани за определяне на нарушенията и трудностите за устойчиво развитие. (по данни от Офиса на Върховния представител, Glas Srpski, Nezavisne Novine - 04/11/02; Програма на ООН за развитие на БиХ (UNDP BiH) уеб-сайт - 03/11/02)

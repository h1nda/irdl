Турция се стреми към ключова роля в следвоенното възстановяване на Ирак
21/04/2003
Турция се стреми да подобри позициите на своите компании при конкуренцията за спечелване на договори и при търговските връзки с Ирак
( ФТ,Ройтърс, 17/04/03; Анадолската агенция, Ню Йорк Таймз, Ройтърс- 16 /04/03)
 
 
В стремежа си да играе активна роля в следвоенното възстановяване на Ирак Турция предприема стъпки за подобряване на позициите на своите компании при силната конкуренция за спечелване на договори и за възстановяване на търговските връзки с южната си съседка.
На 15 април Минстерството на външните работи организира среща, на която представители на правителството и частния сектор обсъдиха позициите на страната и икономическите възможности в процеса на възстановяване на Ирак. Министерството съобщи, че е създадено специално звено под ръководството на старшия дипломат Ахмет Окчун за координиране на лобистките усилия от страна на администрацията и местните делови среди.
Предимствата на Турция включват нейното географско положение и близостта на средиземноморските пристанища Мерсин и Искендерун до иракската граница, както и сериозният потенциал на страната в областта на строителството, енергийния сектор, телекомуникациите и хранителната промишленост. Местните представители се надяват , че Турция може да получи 20 % от договорите по възстановяването, които се очакват да достигнат общата сума от 600 млрд. долара през следващите десет години.
За да засили допълнително своите позиции, Анкара планира да отвори втори ГКПП с Ирак и да поднови редовните полети до Багдад на националния превозвач Турските авиолинии (Turkish Airlines). Другите мерки включват възможно финансиране на проекти от страна на турската Ексимбанк, както и назначаването на представител на страната в Службата за възстановяване и хуманитарна помощ към Пентагона. Предстоящо е посещението на мисия на турската бизнес асоциация във Вашингтон през следващия месец с цел "затопляне" на двустранните отношения.
Бившият посланик на САЩ в Анкара и настоящ председател на дружеството "Приятели на Турция" Марк Парис каза, че във Вашинтгон няма " отрицателна нагласа" към участието на турски компании в процеса на възстановяване.
Държавният секретар на САЩ Колин Пауъл проведе телефонен разговор с турския външен министър Абдула Гюл, в който му благодари за разрешението на турска страна за транспортиране на хуманитарна помощ през нейна територия и за нейния собствен принос към хуманитарните доставки за Ирак.
" Светът ще бъде в краката на Турция що се отнася до договорите за реконструкция в Ирак", цитира Файненшъл Таймз думите на Парис. " Турските компании са в непосредствена близост, те имат опит и могат да строят много от нещата , които сега трябва да се изграждат отново."

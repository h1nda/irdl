Представители на Гърция и Турция се срещнаха да обсъдят въпросите за сигурността на Кипър
21/02/2003
 
АНКАРА, Турция -- Гръцки и турски официални представители се срещнаха в петък (21 февруари), за да обсъдят въпросите, свързани със сигурността на Кипър. Целта на срещата бе изясняване ролята на двете страни в бъдещето на острова, в случай че гръцките и турските кипърци постигнат споразумение преди 28 февруари, крайния срок, определен от ООН и ЕС. В момента Турция има около 30 000 войници в турската част на Кипър и турският външен министър Яшар Якъш изрази опасения, че те могат да бъдат счетени за окупационна сила на територия на ЕС, ако Кипър се присъедини към съюза през 2004 г.
Междувременно, лидерът на управляващата партия Реджеп Тайип Ердоган опроверга коментара на Якъш относно новоизбрания кипърски президент Тасос Пападопулос. Якъш определи Пападопулос като препятствие за мирния процес. Ердоган заяви, че Турция ще си сътрудничи с новия президент и няма да дава оценки за него, преди да е получила доказателства за неговата политика. (Катимерини - 21/02/03; Атинска новинарска агенция, Анадолска агенция, Македонска новинарска агенция, ЕРТ - 20/02/03)

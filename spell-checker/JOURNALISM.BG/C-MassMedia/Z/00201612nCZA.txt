Работата на Трибунала в Хага ще бъде довършена от остатъчен механизъм 
		07/07/2011
		Остатъчният механизъм ще започне да действа в средата на 2013 г., преди изтичането на мандата на Трибунала през 2014 г. 
		От Бояна Милованович за Southeast European Times от Белград - 07.07.2011 г.
 
		 
			
Горан Хаджич (вляво, през 1997 г.) е последният укриващ се обвиняем във военни престъпления, издирван от Трибунала в Хага. [Ройтерс]
			Докато чакаше ареста на Горан Хаджич, последният от общо 161 граждани на бивша Югославия, заподозрени във военни престъпления, Трибуналът в Хага съобщи в края на миналия месец за създаването на нов орган, който ще довърши работата му след изтичането на мандата на Трибунала през 2014 г.
			 „Ако Хаджич не бъде арестуван до 30 юни 2012 г., той ще бъде съден от Международния остатъчен механизъм”, заяви пред репортери в Белград говорителят на Трибунала Нерма Йелачич.
			Тя обясни, че Международният остатъчен механизъм ще работи по обжалванията, внесени от осъдените след юни 2013 г., и ще има отдел за престъпленията, извършени в Руанда. 
			„За разлика от Трибунала в Хага, Международният остатъчен механизъм няма да може да повдига нови обвинения, освен в случаите на обида на съда”, каза Йелачич. 
			Присъда по делото срещу Момчило Перишич се очаква по-късно тази година, по делото срещу Воислав Шешел - през втората половина на 2012 г., а срещу Радован Караджич - в средата на 2014 г., каза Йелачич. Тя заяви също, че е твърде рано да се коментира продължителността на съдебния процес срещу Ратко Младич. 
			„Сърбия ще продължи да сътрудничи на Трибунала в Хага до края на мандата му, както и на Остатъчния механизъм”, заяви за SETimes Душан Игнятович, ръководител на службата на сръбския национален съвет за сътрудничество с Трибунала в Хага. 
			Игнятович обясни, че Остатъчният механизъм е бил приет в края на 2010 г. с резолюция на ООН и е почти сигурно, че ще започне работа, независимо от това дали Хаджич ще бъде заловен, или не. 
			Той ще се занимава предимно с обвиняеми от Руанда, които все още не са екстрадирани в Трибунала в Хага, каза той. 
			„Функционирането на Остатъчния механизъм е важно за нас най-вече заради архива и документацията от всички съдебни процеси, които ще бъдат предадени на този орган от Трибунала в Хага”, добави Игнятович. 
			Коментирайки проблема за сформирането на екип, който да разследва обвиненията в доклада на Дик Марти за продажбата на човешки органи, Игнятович обясни, че Сърбия настоява ООН да сформира орган, който да проведе разследването, защото в хода му ще се изисква сътрудничество от всички държави. 
			Най-важният въпрос за Сърбия е „политическата тежест” на сътрудничеството с Трибунала в Хага, както и с органа, който ще продължи работата му, заяви за SETimes сръбският заместник-прокурор за военни престъпления Бруно Векарич. 
			„До момента ние сътрудничихме на Трибунала, затова не виждам проблем да продължим сътрудничеството и с Остатъчния механизъм. Мисля, че и отношението на западните държави към Сърбия няма да се промени в този смисъл”, добави Векарич. 
			Той смята, че представителите на Трибунала не горят от особено желание да прехвърлят делата на местните съдилища и прокуратури в бивша Югославия след края на мандата на институцията. 
			„Според това, което съм чул в контактите си с главния прокурор Серж Брамерц, не съм сигурен, че има сериозно желание в Хага съдебните дела да бъдат прехвърлени на местните прокуратури”, заяви Векарич.

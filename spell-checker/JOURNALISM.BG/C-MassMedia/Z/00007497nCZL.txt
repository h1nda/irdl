Хърватското законодателно събрание прави промени в Кодекса на труда на фона на синдикални протести
02/07/2003
 
ЗАГРЕБ, Хърватия -- Парламентът дебатираше проектоизменения в Кодекса на труда във вторник (1 юли), докато синдикатите протестираха пред сградата. Профсъюзите се противопоставиха на такива промени, които биха намалили размера на обезщетението и биха модифицирали процедурите при освобождаване от работа. Парламентаристи от опозицията също така отхвърлиха предлаганите промени, като посочиха, че правителството упражнява натиск върху синдикатите и работодателите за тяхното приемане. Министърът на труда и социалното дело Даворко Видович каза обаче, че са били проведени 17 срещи за преодоляване на различията.
Други новини: във вторник областният съд в Карловац осъди хърватския сърбин Милан Струняш на 12 години затвор за военни престъпления срещу цивилни хървати, извършени през есента на 1991 година. Той получи за първи път 12-годишна присъда през февруари, но съдебният процес бе повторен по искане на Върховния съд на Хърватия. (ХИНА, Би Би Си - 02/07/03; Радио Загреб, ХИНА, Би Би Си - 01/07/03)

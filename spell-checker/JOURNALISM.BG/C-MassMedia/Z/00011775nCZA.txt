МВФ не е сигурен дали да дава още заеми на Македония
					27/08/2004
					Като изрази разочарование от бавните темпове на структурните реформи в Македония, МВФ каза, че все още не е взел решение дали един по-нататъшен финансов ангажимент към страната би бил от полза.
					(Ройтерс, Би Би Си, СийНюз - 26/08/04; МВФ, СийНюз - 25/08/04; МВФ - 03/08/04)
 
					 
						
МВФ отбеляза постиженията в управлението на макроикономическо равнище, но посочи и "разочарования в областта на структурните реформи". [МВФ]
						Като изрази разочарование от бавните темпове на структурните реформи в Македония, в сряда (25 август) МВФ не бе сигурен дали да продължи финансовите си ангажименти към страната.
						След преглед на икономическите постижения на Македония по програмите, подпомагани от МВФ, фондът посочи "значителни постижения в управлението на макроикономическо равнище, както и някои разочарования в областта на структурните реформи". В изявление, разпространено в сряда, се признава напредъкът в реформите във финансовия сектор и либерализирането на търговията, но се казва, че трябва да се направи повече в областта на пазара на труда и съдебната реформа, както и за заздравяване на управлението. 
						Фондът призова също властите да продължат да прилагат Охридското мирно споразумение от 2001 г.
						Македония се присъедини към МВФ през декември 1992 г., повече от година, след като обяви своята независимост от бивша Югославия. Оттогава тя е получила общо 160 милиона долара от фонда. Предоставянето на последния транш от 11,7 млн. долара по силата на 14-месечно стендбай споразумение за 29,4 млн. долара, което приключва на 15 август, бе одобрено от МВФ по-рано този месец. 
						Според фонда, макар и дейността на МВФ в Македония през последните дванадесет години да е спомогнала за засилване на макроикономическата стабилност в страната, опитът от подпомаганите от МВФ структурни реформи е "по-смесен".
						Приватизацията, която до голяма степен е завършила, не успя да доведе до очакваните резултати, тъй като прилаганият в този процес метод предостави доминираща роля на вътрешните участници. 
						"Отчасти в резултат от незавършените структурни реформи икономическият растеж е вял", се казва в изявлението от сряда, като се отбелязва, че от средата на 90-те години досега средният годишен растеж е около 1,5 %, доста под растежа на други икономики в преход. 
						МВФ изрази също загриженост от високата безработица - почти 37 % през 2003 г. - и от дефицита по текущата сметка, който се е увеличил през последните години. Освен това според фонда нивото на преките чуждестранни инвестиции е "в общи линии ниско". 
						Поради тези резултати експертите от МВФ са разделени в мнението си дали една нова кредитна програма би била от полза. 
						Повечето директори на МВФ са съгласни с мнението, че "фондът би трябвало да бъде по-внимателен при встъпване в отношения по нова програма", се казва в изявлението. То също посочва, че какъвто и да е финансов ангажимент към Македония трябва да постави основата за успешното излизане на страната от програмните отношения с фонда. 
						 "Не трябва да се изключва и алтернативата за споразумение, което няма да предвижда по-нататъшно използване на ресурсите на фонда", се добавя в изявлението на МВФ. 
						Очаква се мисия на МВФ да посети Скопие през октомври, за да обсъди бъдещите отношения между балканската страна и фонда.

Косовската ПТК се продава
					04/11/2010
					Застъпниците на приватизацията казват, че гражданите могат да очакват по-добри услуги и по-ниски цени, но критиците предупреждават да не се прибързва с процеса.
					От Мухамет Байшори за Southeast European Times от Прищина – 04/11/10
 
					 
						
Приватизацията на телекома засегна висшите нива на управлението. [Ройтерс] 
						Миналия месец парламентът прие стратегия за приватизация на най-големия телеком в Косово като част от новата икономическа стратегия на страната. 
						 Мнозина смятат "Поща и телеком Косово" (ПТК) за най-успешната фирма в страната след края на конфликта в Косово от 1999 г. Започнала с нулева инфраструктура, сега в нея работят над 3 000 служители. 
						Нейната приватизация обаче не е проста работа. Опозиционните партии и някои граждански организации казват, че процесът не е бил прозрачен и продажната цена ще бъде прекалено ниска. 
						 Премиерът Хашим Тачи и неговата Демократическа партия успяха да съберат достатъчно парламентарни гласове за превъзмогване на опозицията и предложиха стратегията за гласуване. В присъствието на само 50 депутати тя бе гласувана с 47 на 2 гласа и един въздържал се. Депутатите от опозицията обещаха да отнесат въпроса до Конституционния съд. 
						 "Международните финансови пазари претърпяват дълбока криза, което влияе на покупателната сила на инвеститорите и намалява пазарната стойност на ПТК. Правителството настоява приватизацията да стане и без да се знае пълната стойност на ПТК, което открива възможността за манипулиране на цената," каза Авни Зогиани от НПО "Чоху". 
						"Ние не сме за това, да се вземат важни решения без политически или социален консенсус," каза Шпенд Ахмети, икономист от Прищина, член на партията "ФЕР-Фрюма е ре". "Правителството е прокарало предложение, без да обясни ползите от него. В такъв деликатен момент за Косово подобни решения не могат да се вземат без социален и политически консенсус." 
						В изказване пред депутатите Тачи каза, че приватизацията на 75 % от акциите на ПТК дава възможност за пълно либерализиране на пазара на телекомуникациите в Косово. Това, добави той, ще донесе по-добри и по-евтини услуги. 
						Правителството разглежда приватизацията на телекома като част от общата реформа на държавните предприятия, съответстваща на споразумението на Косово с МВФ. 
						Албин Курти от движението "Ветевендосе" обаче е силно критичен. Той твърди, че правителството води неолиберална икономическа политика, която ще унищожи икономиката на Косово. 
						"Сегашната ситуация е ужасна, правителството се мъчи да разпродаде най-развитите предприятия в Косово бързо и евтино. Ние смятаме, че ръководството на ПТК се е провалило и е корумпирано, и че трябва да бъде наказано, но не и обществеността, не и цялата компания," каза Курти. 
						Отиващото си правителство, което падна във вторник (2 ноември) след вот на недоверие, се надяваше да завърши приватизацията на ПТК до края на годината, така че приходите от процеса да бъдат включени в бюджета за 2011 г. Ако това не успее, предупреждават анализатори, може да се появи недостиг в приходите.

Македонското правителство ще продаде мажоритарен дял от държавна електро-разпределителна компания 
					15/02/2005
					Правителството обяви плановете си за продажба на "Електростопанство на Македония" на чуждестранен инвеститор. Търгът ще бъде обявен през май, като цялата процедура ще завърши до края на годината. 
					От Мария Лазарова за Southeast European Times в Скопие -- 15/02/05
 
					 
						
Процедурата по търга за ЕСМ се очаква да започне през май, като победителят ще бъде определен до края на годината. [ЕСМ]
						Македонското правителстово реши да продаде най-ценното държавно предприятие "Електростопанство на Македония" (ЕСМ) на чуждестранен инвеститор. Предприятието ще се продава без предварително обявена начална цена, въпреки че сегашната му стойност се оценява на окол 1,3 млрд. евро. Тръжната процедура трябва да започне през май, като победителят се очаква да бъде обявен до края на годината. 
						"51 % от стойността на ЕСМ ще се продаде на чуждестранен инвеститор в един пакет," каза министърът на икономиката Фатмир Бесими, допълвайки, че продажбата цели да направи предприятието по привлекателно и да се премахне монополното му положение. 
						"Правителството реши да не продава ЕСМ на предварително определена цена, а да позволи на чуждестранния инвеститор да предложи цена в офертата си," каза Бесими. "Трябва да се постигне максимална цена. В това отношение ние следваме примера на европейски държави, които прилагат същия модел при продажбата на държавни предприятия от енергетиката." 
						Правителството планира да използва приходите от продажбата на ЕСМ за финансиране на проекти за икономическо развитие. Предприятието бе трансформирано в две компании - "ЕСМ Джойнт сток компани" и "Маседониън електро-трансмисион систем оператор (МЕПСО) на 1 януари. Първото от тях ще бъде продадено, докато МЕПСО ще остане държавна собственост. 
						Според Бесими държавата ще задържи около 30 % от дяловете на ЕСМ, така че Комисията за енергийно регулиране да може да упражнява надзор върху всички финансови транзакции на двете компании, както и да предотврати превръщането на новия собственик в монополист. ЕБВР, която ще превърне своя предприватизационен кредит от 45 млн. евро в дялове, ще притежава 20 % от предприятието. 
						Приватизацията на ЕСМ е в съответствие с директивите на ЕС и е едно от предусловията, които Македония трябва да изпълни преди да е в състояние да подпише споразумение за създаване на единен енергиен пазар с други държави от ЮИЕ - документ, който се определя като жизненоважен за кандидатурата на страната за членство в ЕС.

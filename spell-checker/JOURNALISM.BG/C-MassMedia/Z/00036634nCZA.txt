Премиерът на Русия Путин ще проведе работно посещение в България
					08/11/2010
					Премиерите на България и Русия ще се срещнат по-късно тази седмица, за да обсъдят съвместни енергийни проекти и други въпроси.
					(ИТАР-ТАСС, Блиц - 08/11/10; БНТ, Агенция София Нюз, Труд - 07/11/10; София Ехо, Медиапул - 05/11/10; Dnevnik.bg, Медиапул, Дарик, Агенция София Нюз, София Ехо - 02/11/10; Блумбърг - 01/11/10)
 
					 
						
Владимир Путин ще отпътува за София този уикенд. [Ройтерс]
						Руският премиер Владимир Путин ще пристигне в София в събота (13 ноември), за да разговаря със своя български колега Бойко Борисов по съвместни енергийни проекти на двете държави и начините за подобряване на двустранните търговски отношения. Борисов съобщи за визитата на 2 ноември след телефонен разговор с Путин предната вечер. Той заяви, че двамата са се договорили да се срещнат през неработен ден, за да могат да обсъдят обстойно всички важни двустранни въпроси. 
						Очаква се централно място в разговорите да заемат проектите за АЕЦ „Белене” и газопровода „Южен поток”. 
						Двете държави подписаха споразумение за изграждането на АЕЦ „Белене” на р. Дунав, на около 100 км източно от съществуващата централа в Козлодуй, по време на посещението на Путин в София през януари 2008 г. Няколко седмици по-късно беше сключен договор с руската държавна фирма „Атомстройекспорт” за изграждането на два 1000-мегаватови реактора, тип ВВЕР, на стойност почти 4 млрд. евро. 
						Проектът беше спрян, след като дясноцентристката партия на Борисов „Граждани за европейско развитие на България” (ГЕРБ) дойде на власт преди 15 месеца и постави под въпрос икономическата целесъобразност на проекта, отказвайки да предостави държавно финансиране. Сделката практически беше замразена след оттеглянето на германската компания РВЕ през есента на 2009 г. 
						По-късно Борисов отправи критики срещу предишното, оглавявано от социалистите коалиционно правителство, че когато е започнало проекта, е пропуснало да обяви допълнителните разходи, свързани с консултантски услуги, плащания по обслужване на кредити, услуги и инфраструктура на обща стойност 2,5 млрд. евро. 
						Тогава България заяви, че ще изпълни проекта само при условие че бъде намерен нов стратегически европейски инвеститор, който да замести РВЕ. Представители на ГЕРБ неотдавна посочиха, че скоро в проекта може да се включи една немска фирма. 
						 „Решен съм да завърша строителството на „Белене”, така че до 2020 г., когато реакторите на АЕЦ „Козлодуй” трябва да бъдат изведени от експлоатация, България да не остане без ядрена централа”, каза Борисов миналата седмица в интервю за софийската „Нова телевизия”. 
						 По-късно той заяви пред кабинета, че подкрепя проекта по прагматични причини, тъй като „Турция следи какво ще предприеме България по проекта „Белене”, за да прецени какво да направи със своите запланувани четири ядрени реактора.” 
						Според съобщения от петък Борисов е изпратил официални писма до сръбския президент Борис Тадич и хърватския премиер Ядранка Косор с молба всеки от тях да отговори до 13 ноември дали техните държави проявяват интерес към придобиването на дялове от 1 %, 1,5 % или 2 % в АЕЦ „Белене”. 
						Участието на двете балкански страни ще направи проекта „още по-прагматичен, тъй като ще гарантира пазарите на тази електроцентрала след нейното изграждане”, е заявил Борисов, цитиран от агенция „София нюз”. 
						 Споразумението за създаване на акционерно дружество, експлоатиращо българския участък на газопровода „Южен поток”, което трябва да бъде сключено на 15 ноември, вероятно ще бъде подписано по време на посещението на Путин. 
						Очаква се Борисов да поиска също понижение на цените за руския газ. Според енергийни експерти той може да успее, тъй като тази година „Газпром” е бил принуден да намали цените на газа, за да запази позициите си на европейския пазар. 
						В изказване преди разговорите си с Путин Борисов уточни, че възнамерява също да настоява за увеличаване на българския износ за Русия. Борисов заяви, че България трябва да се опита да си възвърне предишните позиции на бившия съветски пазар. Това ще помогне и за балансиране на огромния търговски дефицит с Русия, на която страната разчита за доставките на 100 % от природния газ и на голяма част от суровия петрол и ядрено гориво. 
						„Русия е естествен пазар за България. Защо забравихме това?”, е заявил Борисов на 2 ноември, цитиран от агенция „София нюз“. „Това е чист бизнес и чиста икономика – свежи пари за държавата.”

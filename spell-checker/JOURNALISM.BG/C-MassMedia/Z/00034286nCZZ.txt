Бизнес: Работниците в Косово искат работни места
					23/04/2010
					Косовските синдикати планират протест в Деня на труда. Още в деловите новини: Гърция заема второ място в списъка на ЕС на страните с големи бюджетни дефицити.
					 
						
Синдикатите в Косово настояват за трудово законодателство. [Гети Имиджис]
						Съюзът на независимите синдикати в Косово планира провеждането на протестен митинг на 1 май, Международния ден на труда. Съюзът съобщи в понеделник (19 април), че основните му искания са свързани с приемането на трудово законодателство, финансови компенсации за бившите работници в приватизираните социални заведения и създаване на нови работни места. 
						*** 
						Според последни данни на Евростат, които бяха съобщени в четвъртък (22 април), бюджетният дефицит на Гърция за 2009 г. е достигнал 13,6 % от БВП. Според същия доклад бюджетният дефицит на Румъния за миналата година е бил 8,3 % от БВП, с което страната се нарежда над средното за ЕС ниво от 6,8 %. В Кипър дефицитът е бил 6,1 % от БВП, а в България той е достигнал 3,9 % от БВП. Това е с 0,2 % повече от съобщените от правителството ревизирани данни по-рано този месец. 
						*** 
						
						Сръбското правителство подписа в сряда (21 април) споразумение с три търговски банки за заем за подкрепа на бюджета в размер на 160 млн. евро. По-рано този месец Сърбия подписа с Русия договор за заем от 200 млн. щ.д. за подпомагане на бюджета. Освен това страната ще разчита на помощ от Световната банка и Европейската комисия и ще използва част от средствата от заема от МВФ, за да закърпи бюджета за 2010 г. 
						*** 
						
						Македонското правителство прие във вторник (20 април) стратегия за дългосрочно развитие на енергийния сектор за периода до 2030 г. Планира се да бъдат инвестирани до 5 млрд. евро в преустройството на настоящите съоръжения и изграждането на нови. Планът е насочен към модернизация на съществуващата система и изграждане на съвременна инфраструктура. 
						*** 
						Нивото на безработицата в Албания е нараснало през 2009 г. до 13,7 %, според публикуван в понеделник (19 април) доклад на Статистическия институт. Безработните албанци са около 143 000, като те са се увеличили с 3000 души в сравнение с 2008 г. 
						*** 
						
						България има най-добрите резултати във фискалната област в региона, заяви във вторник (20 април) постоянният представител на МВФ за България и Румъния Тони Либек. Размерът на дефицита показва, че съществуват възможности за подобрение както по отношение на приходите, така и на разходите, заяви той. 
						
						(Различни източници – 16/04/10-23/04/10)

Дел Понте коментира сътрудничеството на Хърватия с Хагския трибунал
					03/06/2005
					 
						ЗАГРЕБ, Хърватия -- Главният прокурор на трибунала на ООН за военни престъпления Карла дел Понте се срещна с хърватски лидери в четвъртък (2 юни). Тя заяви, че в предстоящия си доклад пред Съвета за сигурност на ООН ще съобщи, че Хърватия е "изцяло ангажирана" с проследяването на укриващия се от правосъдието обвиняем Анте Готовина, но това не означава, че ще потвърди наличието на пълно сътрудничество от страна на Загреб. Това, каза тя, би било преждевременно. Дел Понте похвали плана за действие за арестуването на Готовина, предложен от премиера Иво Санадер, и изрази увереност, че той ще доведе до разбиването на мрежата от поддръжници на Готовина. Липсата на пълно сътрудничество забави започването на преговорите за присъединяване на Хърватия с ЕС. 
						Също в четвъртък кабинетът поиска от парламента да одобри изпращането на още 100 военнослужещи за ръководената от НАТО мисия в Афганистан. Понастоящем Загреб има контингент от 50 души във военната полиция, действаща там. (Вечерни лист, Виесник - 03/06/05; ХИНA - 02/06/05)

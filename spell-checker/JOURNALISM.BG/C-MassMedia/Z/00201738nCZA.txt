Турция изпрати външния си министър в Сирия заради нарастващите репресии
					10/08/2011
					Жестоките репресивни мерки на режима в Сирия срещу протестиращите втвърдиха позицията на Турция.
					От Алакбар Рауфоглу за Southeast European Times -- 10/08/11
 
					 
						
Турският външен министър Ахмет Давутоглу се срещна със сирийския президент Башар Асад във вторник (9 август). [Ройтерс]
						Натоварен да предаде на сирийския режим "последните послания" на Анкара, турският външен министър Ахмет Давутоглу проведе във вторник (9 август) в Дамаск шестчасова среща с президента Башар Асад с цел да "седнат и да си поговорят за последен път", каза турски представител пред SETimes. 
						"Посланието ни до Асад е съвсем ясно: ако продължи военните операции срещу протестиращите граждани, той рискува да загуби подкрепата на Турция," каза пред SETimes Синан Оган, член на Комисията по външни работи на турския парламент. "Ако незабавно не спре кръвопролитието, това може да е последната ни среща с режима на Асад," предупреди той. 
						"Той [Асад] трябва да разбере, че оттук нататък за него няма път назад," подчерта Оган. "Ако продължава да убива невинни хора, Турция няма да има друг избор, освен да подкрепи предстоящите решения на ООН." 
						Премиерът Реджеп Тайип Ердоган проведе в понеделник заседание на кабинета на високо равнище за обсъждане на въпроси на външната сигурност, включително съседна Сирия. 
						Най-малко 550 души са загинали в Сирия през изминалата седмица, най-кървавата от началото на протестите през март, според съобщения в медиите. 
						Ердоган намекна, че ще има последствия, ако Сирия не се съобрази с призивите на Турция, като каза, че Анкара "губи търпение" заради бруталността на репресивните мерки. 
						"Ние не разглеждаме въпроса със Сирия като външен въпрос. Това за нас е вътрешен въпрос," каза той миналата седмица. "Ние имаме обща граница от 850 км, имаме исторически и културни връзки…, не можем безучастно да гледаме какво става там." 
						Същевременно някои членове на управляващата партия, включително бившият депутат от Хатай Мустафа Йозтюрк, все още се надяват, че посланието на Анкара до Асад ще доведе до "положителни резултати". 
						"Трябва да сме внимателни. Дъщерите ни все още живеят в Сирия със семействата си; децата им са там. Затова не можем да затворим очи и да направим рязък обрат в отношенията към най-близкия ни съсед и към нашите роднини," каза той пред SETimes. 
						"Ако Асад представи пакет за реформи и предприеме стъпки към диалог с протестиращите, тогава бихме могли да сметнем това за положителен знак," добави той. 
						Айше Заракол, преподавател по политология в Университета "Вашингтон и Лий", не очаква посланието на Анкара да промени поведението на Асад, но "и в двата случая ПСР ще спечели." 
						"Ако, макар да е малко вероятно, Асад наистина смекчи действията си, ПСР ще си припише заслуги за това," каза тя пред SETimes, като посочи, че ако в крайна сметка Асад бъде свален, ПСР може да твърди, че е защитила правата на човека и демокрацията. "Дори ако Асад успее да се задържи с подкрепата на Иран, твърдите действия на ПСР няма да й причинят много загуби. В изолацията, в която се намира, той най-вероятно ще се стреми да възстанови икономическите връзки с Турция." 
						Заракол смята, че турското правителство усеща, че световната общност все повече губи търпение с Асад. "То [турското правителство] вижда, че ситуацията в региона се е променила в полза на мюсюлманската демокрация. То смята, че е заело правилната историческа позиция и чрез това публично послание се съревновава за ролята на регионален лидер с Иран, която остана единствената държава, подкрепяща Асад." 
						Осман Бахадир Динчер, експерт по Сирия в Международната организация за стратегически проучвания (USAK) в Анкара, смята, че Турция едва ли ще направи нещо повече от това да обсъди "важното си послание" с Асад. "Ако това е последното ни послание, тогава какво прави Давутоглу в Дамаск?", пита той. 
						"Смятам, че сирийските ни приятели и братя очакват повече от нас. Трябва да прилагаме категорична стратегия," каза той за SETimes. 
						В Дамаск сирийската опозиция призова Турция да предприеме сериозни мерки и да спре да преговаря с Асад. 
						Осама Монаджед, говорител на опозиционна група с членове в Сирия и в чужбина, каза за SETimes какво очакват от Турция протестиращите в Сирия. 
						"Петролни санкции; повече санкции за представителите на режима; да се гарантира достъпът на "Лекари без граници" до Иблид и Букамал… да се изгонят всички служители на сирийското разузнаване от лагерите за сирийски бежанци и да се допуснат до лагерите неправителствени организации и международни медии." Това са само някои от действията, които Турция трябва да предприеме, каза той.

Буш е изпратил писмо до либийския лидер с призив за освобождаване на чуждестранните медици
					19/04/2007
					 
						СОФИЯ, България – Президентът на САЩ Джордж Буш е призовал либийския лидер Муамар Кадафи да се намеси в случая с шестимата чуждестранни медици, сред които са и петте медицински сестри от България, осъдени на смърт по обвинения в заразяване на стотици деца с ХИВ. Според съобщения в медиите в Либия и България от сряда (18 април) Буш е настоял за незабавното освобождаване на петте медицински сестри и палестинския лекар като условие за пълното възстановяване на двустранните отношения с Либия. Вашингтон също така е поискал пълно изплащане на компенсациите на семействата на жертвите на бомбения атентат срещу самолета на "Пан Ам" през 1988 г. над Локърби, Шотландия. 
						Междувременно роднини на медицинските сестри са в четвъртък в Брюксел за разговори с членове на Европейския парламент (ЕП) и с българския еврокомисар Меглена Кунева. 
						Също в четвъртък българският Върховен административен съд потвърди решението на Централната избирателна комисия (ЦИК), с което се възпрепятства регистрирането на петте медицински сестри като кандидат-депутати за ЕП на предстоящите избори. Малката партия „Ред, законност и справедливост” искаше да ги номинира, за да могат по този начин те да напуснат Либия. Престоят им в затвора в Либия обаче им пречи да изпълнят изискването на българския закон за изборите, който изисква местожителство в страна, членка на ЕС. (Новинар, Дневник, Novinite.com - 19/04/07; БНР - 18/04/07)

Увеличенията на ДДС излагат на риск икономиките от региона
					17/04/2012
					Анализатори казват, че изравняването на ставките на ДДС в целия регион би осигурило икономическа стабилност и развитие, но освен това ще изисква компенсаторни мерки.
					От Ивана Йованович за Southeast European Times от Белград -- 17/04/12
 
					 
						
Увеличенията на ДДС значително повлияха на цените и стандарта на живот в Хърватия, Гърция и Румъния. [Александър Павлевски/SETimes]
						Ставката на данък добавена стойност (ДДС) в региона варира между 17 и 25 % и тази разлика, както и честите увеличения на ставката, все повече карат потребителите да търсят стоки в държави с по-ниска данъчна ставка, лишавайки своите правителства от така необходимото увеличаване на бюджетните средства. 
						"В части от Източна Хърватия, по поречието на р. Сава, потребителите сега купуват стоки от Босна и Херцеговина (БиХ), както и от Словения и Унгария", заяви за SETimes Дренислав Жекич, председател на Сръбската търговска камара в Хърватия.
						Хърватия е на първо място в региона с най-високия ДДС от 25 %, но останалите страни, членки на ЕС, от региона, като Румъния, Гърция и България, са близо до нея със съответно 24, 23 и 20 %. 
						"За икономиката винаги е по-добре данъците да са ниски, но истината е, че няма политическа воля да се създадат условия за ниски данъци, както и малки правителствени разходи", каза за SETimes Александър Стеванович, икономист от сръбския Център за свободна търговия.
						Сръбските власти обаче обявиха, че и те ще увеличат сегашния ДДС от 18 %. 
						Стеванович обясни, че увеличение на ДДС ще доведе до инфлация и гражданите ще получават по-малко стоки и услуги, съотнесени към приходите им. 
						"Ако заплатите не се увеличат [едновременно с това], хората, които създават стойност, ще загубят, а тези, които получават пари от бюджета, ще имат изгода при отсъствие на голямо укриване на данъци", каза Стеванович. 
						Докато наблюдателите казват, че увеличаването на данъците в Сърбия ще се отложи за след изборите на 6 май, бизнесмените се изказват против всякакви увеличения на ДДС. 
						"Ставката се начислява предварително и фирмите трябва да платят ДДС след фактуриране, без значение дали фактурата е платена. Целият риск от неплащане остава за бизнесмените. Правителството получава своя дял, без значение дали сделката е материализирана", каза за SETimes Миролюб Алексич, председател на "Алко Груп" в Сърбия.
						Други държави от региона, като Черна гора - която има най-нисък ДДС в региона, 17 % - се придържат към решението да не увеличават данъка. 
						"Смятаме това за подходящо за съществуващите икономически условия в Черна гора, а освен това защото води до създаване на конкурентни и стимулиращи инвестиции и бизнес среда", заяви за SETimes Милица Вулетич от данъчната администрация на Черна гора. 
						Подобно беше изказването и на македонския министър-председател Никола Груевски, който заяви: "Правим максимални усилия... да не увеличаваме данъците." 
						Стандартната ставка на ДДС в Македония е 18 %, но за някои продукти е 5 % с цел стимулиране на потреблението и икономически растеж. Годишната класация на Световната банка "Плащане на данъци 2012" нарежда Македония на четвърто място в света заради ниската си кумулативна данъчна ставка от 9,7 %. 
						Икономисти твърдят, че устойчива ставка на ДДС е тази, която позволява оптимално да се напълни държавната хазна, без да се насърчава нито потребителската миграция, нито укриването на данъци. 
						"Решението за всички държави и за региона е да наложат еднакви ставки на ДДС", заяви Жекич. 
						Като се има предвид, че страните от региона се стремят към присъединяване към ЕС, очаква се те да увеличат своя ДДС близо до нивата на страните, членки на ЕС. 
						Според Стеванович уместният въпрос в случая се отнася до нивото на разходите на правителството. Висока ставка на ДДС има смисъл само ако данъците върху работната сила и доходите от капитал са ниски. "Сърбия може да увеличи своя ДДС само ако намали останалите данъци", заяви той. 
						Ако това не стане, обясни Стеванович, увеличението на ДДС ще бъде поредният безсмислен ход на правителството, който ще бъде придружен с укриване на данъци и увеличаване на сивата икономика. Това се отнася за всички държави в региона, заяви той. 
						В Хърватия част от данъците върху работната сила бяха намалени, за да компенсират увеличението на ДДС. 
					
				
			
					 
					
 
 

ЕС оказва натиск върху България да засили борбата срещу корупцията
					22/08/2008
					Един месец, след като Европейската комисия спря милиони евро помощи за България заради подозрения за злоупотреба със средства, ръководителят на службата за борба с измамите призова в четвъртък София да покаже по-конкретни резултати в прекратяването на измамите и корупцията.
					(Агенция София Нюз, Дневник, Медиапул, Europe.bg - 22/08/08; АФП, АП, Агенция София Нюз, Дневник, Медиапул, Европейска служба за борба с измамите (ОЛАФ), Българско правителство - 21/08/08)
 
					 
						
Генералният директор на Европейската служба за борба с измамите (ОЛАФ) Франц-Херман Брунер е в София. [ЕС]
						България трябва да увеличи ефективността на борбата си с измамите и корупцията до края на тази година, заяви ръководителят на Европейската служба за борба с измамите (ОЛАФ) в началото на своето двудневно посещение в София в четвъртък (21 август).
						"Направени са някои промени. Това, което очакваме сега, са резултатите," заяви Франц-Херман Брунер преди пристигането си по покана на българския заместник-премиер Меглена Плугчиева, която отговаря за управлението на европейските фондове. 
						Целта на неговото посещение бе да обсъди мерки, които да защитят финансовите интереси на ЕС в България.
						Миналия месец Европейската комисия (EК) замрази почти 500 млн. евро помощи, обосновавайки се с корупция и подозрения за злоупотреби с фондове от предприсъединителните програми. Това стана след спирането по-рано на повече от 300 млн. евро по подобни съображения. България получи предупреждения, че ако не предприеме действия, може да й бъдат наложени още санкции.
						"Трябва да видим ясни и конкретни резултати от борбата срещу измамите и корупцията в България в съдебни дела, а също и във връзка с възстановяването на фондове," заяви Брунер. 
						По време на разговорите в четвъртък с премиера Сергей Станишев ръководителят на ОЛАФ изрази надежда, че в работата на съдебната власт в България ще настъпи "по-динамично подобрение" през следващите няколко месеца.
						Брунер се срещна също с министрите на вътрешните работи и правосъдието Михаил Миков и Меглена Тачева.
						ЕС "иска да види, че разследванията напредват, делата се внасят в съда и приключват с присъди", заяви Тачева пред репортери.
						Един от въпросите, които тя обсъди с Брунер, бе планът на България да състави списък на дружествата, за които се подозира, че са замесени в злоупотреби със средства от европейските помощи. Тя каза, че Брунер е обещал експертите на ОЛАФ да окажат съдействие при определянето на критериите за включване на фирми в този списък.
						В изказване след срещата си с Брунер в петък главният прокурор Борис Велчев изрази увереност, че България ще докаже, че може да се справи с проблемите, посочени в отрицателния мониторингов доклад на ЕК от 23 юли. Той изрази надежда, че следващият доклад, който трябва да бъде представен през март 2009 г., ще бъде по-положителен.
						Велчев обеща също, че неговата служба ще подобри още обмена на информация с Европейската служба за борба с измамите.
						Брунер ще разговаря в петък и с Петко Сертов, ръководител на Държавната агенция за национална сигурност, както и с министъра на финансите Пламен Орешарски.

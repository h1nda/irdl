Арестите в Будва - ключов момент в борбата срещу корупцията?
					18/01/2011
					Разследването на сенчест курортен проект доведе до арести, но някои съзират в него политически мотив.
					От Неделко Рудович за Southeast European Times от Подгорица --18/01/11
 
					 
						
Черногорските власти в крайна сметка спряха спорния проект и курортът остава незавършен. [SETimes] 
						Арестите на висши длъжностни лица миналия месец в черногорския курортен град Будва повишиха очакванията, че страната започва да изпълнява изискванията на ЕС за по-агресивен подход към организираната престъпност и корупцията. 
						Има ли обаче и политически мотив зад акцията? Някои анализатори твърдят, че тя е помогнала на дългогодишният лидер Мило Джуканович да засили позициите си за сметка на съперниците си в управляващата Демократична партия на социалистите (ДПС). 
						"Имайки предвид в какво общество живеем, където институциите са зависими от политическо влияние, би било наивно да смятаме, че подобна акция се е случила без поне негласното одобрение на Джуканович," каза Стево Мук, председател на НПО "Алтернатива Институт", за SETimes. 
						На 24 декември властите задържаха кмета на Будва Райко Куляча, заместник-председателят на общинския съвет Драган Марович и осем други общински служители и собственици на строителни фирми. Джордже Пинятич, депутат в парламента, бе арестуван три дни по-късно. 
						Специален прокурор е повдигнал обвинения срещу тях в злоупотреба със служебното положение, включително присвояване, във връзка с изграждането на елитния туристически курорт "Завала". 
						Братът на Марович, заместник-председателят на ДПС Светозар Марович, се смята от мнозина за политическия бос на Будва. 
						Изграждането на курорта започна през 2007 г. и продължи дори и след като местната НПО "МАНС" разкри, че проектът не разполага с необходимите разрешения. Силният обществен и медиен натиск в крайна сметка обаче накара властите да се намесят и курортът "Завала" остава незавършен. 
						 Главният прокурор Ранка Чарапич отрича арестите, които бяха извършени след тригодишно разследване, да имат нещо общо с политиката. 
						"Решението за арестуването на десетимата заподозрени... бе взето в момента, в който се създадоха законовите условия за това, т.е. когато осигурихме достатъчно доказателства за основателно съмнение, че тези лица са извършили престъпления," каза Чарапич. 
						Избраният момент за акцията обаче, само дни след като Мило Джуканович се оттегли като премиер на Черна гора, продължава да подхранва спекулации. Джуканович запази поста си на председател на ДПС и анализаторите смятат, че арестите ще му помогнат да го задържи и занапред. 
						 Според Мук повишаването на доверието в полицията, прокуратурата и съдебната система ще се нуждае от по-продължителни усилия, а не от отделни шумни акции. 
						"Трябва да направим много повече и да заведем и други дела, за да покажем, че действително е налице готовност и способност на институциите да се справят с престъпността и корупцията на всички нива и във всички области," каза той. "ЕС иска осезаеми резултати". 
						"Ако видим още подобни акции или ако прокуратурата и полицията се заемат с многобройните публични скандали, обвинения и съмнения, тогава ще можем да говорим за началото на решителна борба срещу корупцията и организираната престъпност," каза друг анализатор, Далиборка Улраревич. 
						 "Нищо обаче не може да премахне впечатлението, че първоначалният тласък е дошъл вследствие на конфликт между политическите, деловите и други кръгове в ДПС," добави тя.

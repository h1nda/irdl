Сърбия предприема мерки срещу тютюнопушенето
					20/04/2009
					Сърбия е сред европейските страни с най-голям брой пушачи. Министерството на здравеопазването предложи по-нататъшно ограничаване на тютюнопушенето на обществени и закрити места. 
					От Бояна Милованович за Southeast European Times в Белград -- 20/04/09
 
					 
						
Почти 30% от жените в Сърбия пушат. [Никола Барбутов/SETimes]
						Сърбия е сред европейските страни с най-голям брой пушачи. Според Министерството на здравеопазването, повече от една трета от 7-милионното население на Сърбия са пушачи, от които 38% мъже и 30% жени. 
						Сърмена Кръстев, председател на Комисията за превенция на тютюнопушенето на Сърбия заяви за Southeast European Times, че възрастта, на която младежите започват да пушат, непрекъснато намалява. "Около 8% от тийнейджърите между 13 и 15 години, редовно запалват цигара. Една трета от тях са изпушили първата си цигара, когато са били десетгодишни. 
						В някои страни като Гърция и Турция близо половината от мъжете пушат. Но процентът на жените пушачи в тези страни е много по-малък, отколкото в Сърбия. "Единственият конкурент на Сърбия по отношение на броя на пушачите сред европейските страни е Босна и Херцеговина", казва тя. 
						За да се решат нарастващите здравни проблеми, свързани с тютюнопушенето, здравното министерство предложи поправки към закона, забраняващи тютюнопушене в затворени пространства. Новият закон ще бъде по-строг и ще засегне всички публични места и работни места, включително кафенета, ресторанти и други заведения, свързани с услуги. 
						 Белград възнамерява да хармонизира закона с тези в Европа. Това ще се осъществи поетапно: първо ще се забрани тютюнопушенето на работните места; после ще се създадат места за пушачите на обществени места като ресторантите например; и накрая, тютюнопушенето ще бъде напълно забранено на обществени места. Прилагането на закона няма да бъде лесно, тъй като се очаква да има съпротива срещу него. За да се избегнат потенциални проблеми, "документът... ще бъде много ясен и прилагането му ще бъде стриктно определено", казва Кръстев. 
						Осъзнаването на вредните последици от тютюна нараства, особено на опасностите от вторичния дим. "Ако една трета от населението пуши, трябва да се замислим да останалите две трети... чието здраве може да пострада", добавя тя. 
						Министерството на здравеопазването планира серия от интензивни кампании за по-систематично разпространение на посланието, казва Кръстев. Сегашната кампания - "Цигареният дим е сериен убиец" - цели да сплаши пушачите и да ги накара да се замислят за здравето си. Тя вече дава резултати: от 2006 до 2008 г. 7% от мъжете и 3% от жените са отказали цигарите. 
						Следващата кампания ще апелира към пушачите "Да отстранят цигарения дим". Целта е да се покаже, че тютюнопушенето предизвиква много болести, някои от които може да бъдат смъртоносни. 
						Цигарите са най-често срещаната причина за злокачествени заболявания, инсулти и инфаркти. Тютюнопушенето е особено вредно по време на бременност, твърди Кръстев, и може да предизвика сериозни здравни проблеми у децата в по-късна възраст.

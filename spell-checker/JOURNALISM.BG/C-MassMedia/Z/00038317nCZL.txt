Остра реакция в Косово срещу назначаването на румънски жандармерийски офицер 
					27/04/2011
					
						ПРИЩИНА, Косово -- Назначаването на румънския полковник Мариан Петре за ръководител на Специалната полицейска част на ЮЛЕКС породи реакции и искания към ЮЛЕКС да отмени това решение. Движението „Ветевендосе”, втората по големина опозиционна парламентарна група, изпрати във вторник (26 април) писмо до ръководителя на външната политика на ЕС Катрин Аштън с искане за отмяна на назначението на Петре. Румънски полицейски служители от ЮНМИК бяха обвинени, че са стреляли с гумени куршуми срещу тълпа протестиращи в Прищина през февруари 2007 г., при което бяха убити двама активисти на „Ветевендосе” и ранени други 80. „Ветевендосе” добавя в писмото си, че след като румънците не са се извинили за инцидента, назначението се възприема като тежка обида за народа на Косово. Съветът за защита на човешките права и свободи (СЗЧПС) заяви, че това назначение би било приемливо, ако колегите на румънския полицейски служител бяха изправени пред съда за убийството на двамата демонстранти - Мон Балай и Арбен Джеладини. Междувременно Селим Красничи, политически съветник в министерството на Косовските сили за сигурност (КСС), също се обяви срещу назначението поради факта, че Румъния не е признала независимостта на Косово. Говорителят на ЮЛЕКС Блерим Красничи заяви, че Петре е бил „назначен въз основа на професионализма му, а не въз основа на това, от коя държава идва”. (Коха Диторе, Зъри, Косова Сот - 27/04/11)

Гръцкият монопол върху някои професии се оказва трудна игра 
					17/01/2012
					Професиите, които са се радвали на специални привилегии, твърди цени и печалби в Гърция, сега са изправени пред предизвикателство.
					От Анди Дабилис за Southeast European Times от Атина -- 17/01/12
 
					 
						
Таксиметров шофьор върви между автомобилите по време на протест на 18 юли 2011 г. в центъра на Атина. Гръцките таксиметрови шофьори блокираха пътищата в началото на двудневен протест срещу плановете за либерализиране на тяхната професия. [Ройтерс]
						Хара Маранду има диплома за завършено образование по строително инженерство от Принстънския университет, но не тя, а дипломата й от Националния технически университет в Атина й е открила вратите за една от 130-те т.нар. "затворени професии" в Гърция. 
						Хората в тези професии - между които козметици, учители по актьорско майсторство и танци, хлебари, строителни инженери, фармацевти, адвокати, застрахователни агенти, консултанти по наемане на работа, кадри в диагностични центрове, преводачи, шофьори, оператори, инструктори в автошколи и таксиметрови шофьори - дълго време са се радвали на монополи или ограничения, даващи им гарантирани печалби. 
						Затвореният професионален модел обаче е една от причините, поради които международните кредитори казват, че страната е стигнала до разруха. 
						Маранду каза, че в нейната фирма и сред колегите й инженери цари чувство на несигурност, тъй като заради икономическата криза обемът на работата е намалял и тъй като се страхуват, че отварянето на професията им ще донесе допълнителна конкуренция, която ще разводни дейността. 
						Тя каза, че правителството вече е прекратило практиката да се допускат кандидатите да предлагат не повече от 20 % отстъпка, което е премахнало конкуренцията. 
						"Всички даваха една и съща оферта. Поръчките се възлагаха въз основа на техническото предложение," каза тя. "Сега това свърши," каза тя за SETimes. 
						Новото коалиционно правителство в страната, оглавявано от премиера Лукас Пападемос, сега се опитва да реформира затворените професии, но съпротивата остава силна. 
						Правителството реши, че няма да има нужда от лиценз за започване на неспециализирана професия, но стъпва по-внимателно в специализираните области. 
						"Школите за балет и танци са либерализирани, но по-сложни професии, като тези на строителните инженери, аптекарите и адвокатите, изобщо не са се отворили," каза за "Ройтерс" Янис Стурнарас, ръководител на мозъчния тръст АйОБЕ. "Политическата система се съпротивлява." 
						Само адвокати, обучени в държавен университет, имат право да практикуват, а техните хонорари са утвърдени, което ограничава конкуренцията. Много адвокати обаче започват да се тревожат, защото обемът на работата е намалял, след като гърците - затруднени от намалени доходи, повишени данъци, орязани пенсии и съкращения - са намалили разходите си. 
						Ифигения Аграфиотис, която има частна кантора, специализирана в бракоразводни дела и договори, каза за SETimes, че някои от колегите й се тревожат, че позволяването на адвокати от други държави да работят в Гърция би могло да наводни професията. 
						"Има адвокати, които работят във фирми, и броят на такива адвокати се увеличава. Не знаем какво ще се случи," каза тя. Повечето гърци предпочитат да се обръщат към адвокати, които познават или които са им били препоръчани от роднини и приятели, каза тя. 
						Това обаче може да се промени, ако чуждестранните конкуренти дойдат и започнат да понижават цените. "Може би хората ще се обръщат към фирма с много специалности," каза тя. 
						Въпреки, че "тройката" и правителството заявиха, че липсата на конкуренция е навредила на потребителите, Маранду казва, че гражданите не виждат как правителството ощетява професиите, като задържа плащанията им с месеци или с години. 
						В нейната фирма работят трима съдружници и петима инженери, тя има несъбрани приходи от над 400 000 евро, а сега може да се озове в тръжни войни с чуждестранни фирми или инженери. 
						Някои местни фирми вече са започнали да предлагат намаления от 70 % и повече, каза тя. 
						Подобно на баща си, Пиа Кукувину, на 42 г., е аптекар. Тя казва, че тяхната професия е криворазбрана. "Не ни плащат дълго време," каза тя за SETimes от мъничката аптека, която стопанисва близо до дома си. 
						В Гърция има прекалено много аптеки, казва тя, както и че 200 са били закрити през последната година. 
						Сега, казва тя, израелски компании се готвят да навлязат на пазара, нещо, което би могло да промени всичко в този бизнес, който е регулиран до такава степен, че фармацевтите трябва да поддържат едни и същи цени и работно време и е трябвало да бъдат отдалечени един от друг на най-малко 820 фута (ок. 250 метра). 
						"[Чуждестранните] фирми отчаяно търсят проекти и работа за по две-три години" и са готови да работят само колкото да плащат заплатите, каза тя. Това е добре за правителството, каза Кукувину, но не толкова добре за професионалистите, чийто живот ще се промени. 
						"По-рано живеехме добре," каза тя. "Сега не."

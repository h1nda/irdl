Дипломатически дневник: Дикарло отново подчерта подкрепата на САЩ за независимостта на Косово
					29/01/2008
					Американският заместник помощник държавен секретар по европейските и евроазиатските въпроси Розмари Дикарло се срещна с албански и сръбски лидери в Косово. Още от седмицата: македонският президент е на посещение в Катар.
					 
						
Американският заместник помощник държавен секретар Розмари Дикарло бе в Прищина. [Гети Имдижис]
						Американският заместник помощник държавен секретар по европейските и евроазиатските въпроси Розмари Дикарло бе в Прищина в петък (25 януари). Тя се срещна с албански и сръбски лидери и подчерта, че САЩ продължават да подкрепят независимостта на Косово.
						*** 
						Икономическите отношения между Македония и Катар бяха основна тема на разговорите в понеделник (28 януари) между македонския президент Бранко Цървенковски и емира на Катар Хамад бин Халифа ал Тани. Цървенковски, който е на тридневно посещение, започнало в неделя, подчерта усилията на Македония за привличане на чужди инвестиции и каза, че данъчната политика в страната му е най-благоприятната в региона. 
						 *** 
						Генералният секретар на ООН Бан Ки Мун посети Словения в петък (25 януари) и се срещна с президента Данило Тюрк и външния министър Димитрий Рупел. Те обсъдиха заплануваното разполагане на мироподдържаща мисия на ЕС в Косово и други въпроси. 
						*** 
						
Кипърският външен министър Ерато Козаку Маркулис завърши посещението си в Либия в събота (26 януари). По време на срещите тя разисква ролята на Либия в Африка, кипърския въпрос и сътрудничеството между двете страни в различни средиземноморски инициативи. 
						*** 
						
Сръбският министър на труда Расим Ляич, който е и председател на националния съвет за сътрудничество с Международния наказателен съд за бивша Югославия (МНСБЮ), обсъди в четвъртък (24 януари) с еврокомисаря по разширяването Оли Рен сътрудничеството с МНСБЮ. Сръбският прокурор за военни престъпления Владимир Вукчевич също присъства на разговорите. 
						*** 
						
Сръбският външен министър Вук Йеремич се срещна с руския си колега Сергей Лавров в Москва в четвъртък (24 януари). Двамата обсъдиха президентските избори в Сърбия и въпроса за статута на Косово. 
						*** 
						 Франция подкрепя бързата евроинтеграция на Сърбия, каза сръбският външен министър Вук Йеремич в сряда (23 януари) след среща с френския си колега Бернар Кушнер в Париж. "Сърбия и целите Западни Балкани се радват на широката, твърда и безусловна подкрепа на Франция," каза Йеремич на пресконференция.
						
(Различни източници 22/01/08-29/01/08)

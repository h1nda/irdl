Номинираният за премиер на РС ще представи новия кабинет до 20 февруари
					06/02/2006
					 
						БАНЯ ЛУКА, Босна и Херцеговина (БиХ) -- Милорад Додик, кандидат за министър-председател на Република Сръбска (РС) и лидер на Съюза на независимите социалдемократи (СНСД), заяви в неделя (5 февруари), че ще бъде готов да представи новото правителство в парламента най-късно до 20 февруари. Той намекна, че по всяка вероятност то ще включва представители на партиите, които неотдавна подкрепиха успешния вот на недоверие по инициатива на НСД срещу предишната администрация, ръководена от Сръбската демократическа партия. Додик заяви, че сред приоритетите му ще бъде борбата с организираната престъпност.
						Други новини -- Правителството в оставка обяви в петък, че е предложило гаранции на Трибунала на ООН за военни престъпления за временното освобождаване на Любомир Боровчанин. Бившият заместник-командир на специалните полицейски части на РС е обвинен в геноцид, престъпления срещу човечеството и нарушения на законите и обичаите за водене на война във връзка със зверствата, извършени през 1995 г. в Сребреница и Зворник. Той се предаде доброволно на Трибунала миналия април. (Независне новине - 06/02/06; РТРС, НТВ Хаят - 05/02/06; Уеб сайт на правителството на РС, ПБС БиХ - 03/02/06)

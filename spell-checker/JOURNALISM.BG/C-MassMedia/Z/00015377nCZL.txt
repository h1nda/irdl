Косовски сърби протестират срещу нападенията над сръбски къщи в Зупче
					25/07/2005
					 
						ЗУПЧЕ, Косово, Сърбия и Черна гора -- Протестиращи сърби блокираха магистралата Зубин поток-Митровица в Косово в продължение на десет часа в неделя (24 юли), след като през нощта бяха нападнати сръбски къщи в село Зупче, съобщават местните медии. Според председателя на общинския съвет в Зубин поток, Славиша Ристич, откъм съседното албанско село Чабре се е стреляло по някои къщи на сърби в Зупче късно предната вечер. Била е хвърлена и граната в двора на една от къщите. Инцидентите са довели до материални щети, но няма пострадали. Местните сърби са протестирали срещу инцидентите, като са блокирали близката магистрала, но са се съгласили да вдигнат блокадата, след като ЮНМИК и ръководените от НАТО мироподдържащи сили са обещали да поставят постоянни контролни постове в района. Полицията на ЮНМИК е започнала да разследва инцидентите. (Политика, Б92 - 25/07/05; Танюг, РИА Новости - 24/07/05)

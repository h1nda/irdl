Караджич бе арестуван в Белград след издирване, продължило 13 години
					22/07/2008
					Полицията в Белград арестува Радован Караджич, обвинен от Международния наказателен трибунал за бивша Югославия в геноцид в Босна и Херцеговина. Сръбските власти се надяват, че арестуването му ще разчисти пътя на страната към ЕС.
					От Игор Йованович за Southeast European Times в Белград -- 22/07/08
 
					 
						
В Сараево хората празнуваха рано във вторник (22 юли) след ареста на военновременния босненски сръбски лидер Радован Караджич в Белград. [Гети Имиджис]
						Полицията залови обвинения във военни престъпления Радован Караджич в Белград в понеделник (21 юли) след дълъг период на издирване от сръбската служба за сигурност. Координаторите на ареста Расим Ляич и Владимир Викчевич, заявиха, че Караджич се е укривал в Белград и е променил външността си толкова драстично, че е бил неузнаваем дори за сътрудниците си. 
						Те показаха снимка на Караджич с бяла коса и дълга бяла брада. Той е работил в частна клиника, наемаща апартаменти в Белград и е използвал името Драган Дабич. 
						Адвокатът на Караджич Светозар Вуячич обаче заяви, че неговият клиент е потвърдил по време на разпита, че е бил арестуван в петък и че е бил държан в "някакъв апартамент" до понеделник. Адвокатът също е заявил, че Караджич отказва да се храна и говори трудно. 
						След новината за ареста в Белград бе спокойно, макар че няколко десетки членове на ултранационалистически организации излязоха по улиците. Полицията арестува няколко от най-агресивните младежи, а останалите се разпръснаха след половинчасов протест. 
						Проевропейските партии в Белград приветстваха залавянето на Караджич и заявиха, че това вероятно ще ускори интеграцията на Сърбия в ЕС и започването на осъществяването на Споразумението за стабилизация и асоцииране (ССА). ЕС и Сърбия подписаха споразумението на 29 април, но след това ЕС го спря, настоявайки Белград да сътрудничи изцяло на Хагския трибунал. 
						Представители на крайнодясната Сръбска радикална партия окачествиха ареста като "ужасяващо събитие" за Сърбия. Официалният представител на партията Александър Вучич заяви, че Сърбия "е на път да изчезне", тъй като с арестуването на Караджич и на другия обвиняем Стоян Жуплянин миналия месец, сръбският президент Борис Тадич започва "да връща услугата" на представители на международната общност, които "му помогнаха да спечели общите избори през май". 
						Арестуването на Караджич предизвика удовлетворението на представители на ЕС, Съединените щати и ООН, които го нарекоха много важно събитие за европейското бъдеще на Сърбия. Шефът на външната политика на ЕС Хавиер Солана заяви, че е уверен, че главният прокурор на Хагския трибунал Серж Брамерц сега ще потвърди, че Белград сътрудничи изцяло на Трибунала. Еврокомисарят по разширяването Оли Рен заяви, че арестът "е ключово събитие за пътя на Сърбия към ЕС". 
						Генералният секретар на ООН Бан Ки Мун го описа като "исторически момент за жертвите, които чакаха 13 години Караджич да бъде изправен пред правосъдието". Говорителката на Белия дом Дана Перино заяви, че това е доказало решимостта на новото правителство на Сърбия да сътрудничи изцяло с Трибунала на ООН. Тя също подчерта и факта, че арестът е осъществен само дни след възспоменателната церемония за жертвите на клането в Сребреница през 1995 г. 
						Въпреки действията за осуетяване на безредици в Белград, Вътрешното министерство се дистанцира от ареста, като заяви, че не е участвало в операцията. Министър на вътрешните работи е Ивица Дачич, лидер на Социалистическата партия на Сърбия (СПС), вторият най-силен партньор от управляващата коалиция. Председателят на парламента обаче и заместник-председател на СПС Славица Джукич-Деянович заяви, че Сърбия трябва да изпълни международните си задължения. 
						Според анализатори арестуването на Караджич няма да повлияе на стабилността на правителството, въпреки съпротивата на СПС да екстрадира обвиняемите. Анализаторите твърдят, че бързата реакция на полицията, която предотврати потенциални безредици, също демонстрира стабилността на правителството. 
						Според сръбските закони Караджич може да бъде изпратен в Хага след около седмица. Другите двама обвиняеми - Ратко Младич и Горан Хаджич - остават на свобода.

Саудитска Арабия стана 58-ата държава, признала Косово 
					22/04/2009
					Саудитска Арабия стана 58-ата държава, признала независимостта на Косово. Докато представителите на Прищина изказаха благодарност, сръбските власти заявиха, че Международният съд трябва да се произнесе относно независимостта на бившата провинция.
					От Беса Бечири за Southeast European Times от Прищина -- 22/04/09
 
					 
						
Косовският президент Фатмир Сейдиу каза, че решението на Саудитска Арабия „ще окаже влияние върху други страни от арабския свят и Ислямска конференция". [Гети Имиджис]
						Саудитският посланик в ООН Халид ал Нафисе обяви в понеделник (20 април), че Кралство Саудитска Арабия е признало държавата Косово. Ал Нафисе потвърди новината по телефона на външния министър на Косово Скендер Хюсени. Саудитска Арабия е 58-ата държава, признала независимостта на бившата сръбска провинция. 
						Хюсени писа във вторник на саудитския си колега, принц Сауд Ал Файсал, изказвайки ангажимента на Косово към установяване на тесни и пълноценни отношения между двете държави.
						Според представител на външното министерство в Рияд кралството е взело решението си „в съответствие със съществуващите религиозни и културни връзки с народа на Косово и от уважение към волята на народа на Косово да получи независимост”, предаде Саудитската агенция по печата.
						Кралството „се надява, че това събитие ще допринесе положително към укрепването на стълбовете на сигурност и стабилност в Косово и съседните му страни,” каза представителят.
						В Прищина президентът Фатмир Сейдиу каза, че решението на Саудитска Арабия „ще окаже влияние върху други страни от арабския свят и Ислямска конференция".
						Премиерът Хашим Тачи каза, че признанието на Саудитска Арабия ще послужи като послание към други държави и че те ще последват примера й. „Това признание ... е признание за енергичната дипломатическа дейност на Косово,” каза Тачи.
						Хюсени заяви пред косовската държавна телевизия РТК, че саудитското решение ясно показва, че съдебният процес за легитимността на независимостта на Косово, разглеждан в Международния съд (МС), не подкопава усилията на Прищина за получаване на дипломатическо признание.
						 В Белград обаче сръбският външен министър Вук Йеремич определи решението на Рияд да признае Косово като разочароващо. Той заяви, че МС трябва да обяви мнението си относно законността на независимостта на Косово. 
						Много блогери се включиха в дискусията. „Браво! Сега Катар, Оман, Йордания, Йемен, Ливан, Кувейт и т.н. ще последват лидера си! Благодарим,” писа Heki на уебсайта на белградското радио Б92 в понеделник. 
						
						Radoslav насочва вниманието към водещото се дело в МС. „Предполагам, че и други арабски страни, съюзнички на САЩ, ще признаят Косово, но това няма да промени нищо. ... Ако решението [на МС] бъде в полза на Сърбия, всички предишни признания отиват на вятъра,” каза той. 
						Но Ivica е на различно мнение. „Много е важно хората в Сърбия да разкрепостят мисленето си и да видят бъдеще заедно с косовските албанци. Със сигурност след Арабия още страни от Азия ще признаят Косово като държава.” 
						"Това е страхотна новина; все пак се чудя защо Сърбия не направи живота на всички по-лесен: да признае Косово и да остави местните сърби да си живеят живота," писа Kosovar.

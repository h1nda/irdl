Регистрацията на фирми "на едно гише" ще стане факт в Македония
					07/07/2005
					Процесът на регистриране на фирма в Македония ще стане по-лесен и по-бърз след въвеждането на нова система по-късно тази година.
					От Марина Стояновска за Southeast European Times от Скопие – 07/07/05
 
					 
						
Данните за близо половината от регистрираните в Македония 97000 фирми са вече в цифров вид. [Архив]
						Регистрирането на фирма в Македония отнема средно 48 дни по статистика на Световната банка. Очаква се този срок да се промени след пробното пускане в експлоатация от 1 септември на нова, рационализирана система за регистрация, част от по-голям пакет от икономически реформи, предложен от правителството. 
						По системата "на едно гише", обявена от правителството по-рано през годината, фирмите в Македония ще могат да се регистрират на едно място срещу такса от 33 евро, която представлява само малка част от сегашните 250 евро.
						"Въвеждането на тази система е само едно малко камъче в мозайката, наречена подобряване на бизнесклимата," казва заместник-министър председателят Минчо Йорданов. Освен улесняване на процедурата по регистрацията и намаляване на цената й, със системата ще се изгради и качествена база данни, отбелязва министърът.
						"Надявам се, че след 1 септември ще опровергаем всички онези, които твърдят, че не е възможно системата на едно гише да проработи в Македония," казва Наке Стояновски, директор на Централния регистър. Според него системата е необходимост, тъй като точността на настоящата частична база данни, която се състои от информация, получена от различни източници е съмнителна.
						Макар че ще стартира наесен, системата няма да бъде в пълна експлоатация до началото на следващата година. За целта ще трябва да бъдат направени поправки в 16 закона, в т. ч. в Закона за търговските дружества, приет миналата година. Две наредби и отделен закон за системата на едно гише също ще трябва да бъдат приети.
						Първата стъпка ще бъде да се въведе цифровизирано записване на фирмите в Централния регистър. От всичко 97 000 фирми, регистрирани в Македония, в цифровизирани регистрационни папки е преобразувана информацията за половината от тях - около 50 000 фирми. След приключване на процеса на електронно архивиране фирмите ще потвърдят точността на данните.
						Въвеждането на системата ще струва около 1,2 млн. евро и се спонсорира от ПРООН, Американската агенция за международно развитие и Европейската агенция за развитие.

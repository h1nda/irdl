Инцко предупреди РС да не провежда референдум
					08/01/2010
					 
						САРАЕВО, Босна и Херцеговина (БиХ) -- Върховният представител Валентин Инцко предупреди в сряда (6 януари) във връзка с предложения от правителството на Република Сръбска (РС) референдум, че провеждането му не е в конституционните правомощия на автономната област и че нарушава Дейтънското мирно споразумение. "Правителството на РС, водено от СНСД [Съюза на независимите социалдемократи] е длъжно да спазва Дейтънското мирно споразумение изцяло и да не оспорва действия, предприети въз основа на Дейтън или резолюциите на Съвета за сигурност на ООН," подчерта Инцко. Той добави, че приказките за какъвто и да било референдум са с цел да отвлекат вниманието на обществеността от икономическите проблеми. В края на миналия месец парламентът на РС отхвърли решението на Инцко да продължи мандатите на чуждестранните съдии и прокурори, работещи в съдилищата на БиХ. Депутатите решиха да проведат референдум по въпроса, след като бъде приет нов закон за референдумите. (Дневни Аваз, Фена, РТРС, СВП - 06/01/10)

Предаването на Готовина е от съществено значение за интеграцията на Хърватия в ЕС
24/10/2003
Обвинен от МНСБЮ през 2001 г. за военни престъпления генерал Анте Готовина все още е на свобода и Загреб е подложен на все по-голям натиск, за да го залови и предаде на Трибунала на ООН.
От Наташа Радич за Southeast European Times от Загреб - 24/10/03
 
 
Хърватските власти се опитват да намалят възможните последствия от последния доклад на главния прокурор на ООН за военни престъпления Карла дел Понте, която заяви пред Съвета за сигурност, че Хърватия не сътрудничи пълноценно на Хага. Основните й възражения са свързани със случая с генерал Анте Готовина, който бе обвинен от Службата на прокурора през 2001 година, но все още е на свобода.
В доклада дел Понте подчертава, че исканията й за документи и разпити на свидетели се разглеждат "професионално и сериозно" и че общото качество на сътрудничеството се подобрява с наближаването на крайните срокове на процеса на европейската интеграция на Хърватия. На този етап сътрудничеството с трибунала е от съществено значение, каза тя.
Наскоро Хърватия представи отговорите си на въпросника на Европейската комисия (ЕК) и се надява, че оценката на ЕК за този документ от 10 000 страници ще доведе до започване на преговори, които да позволят на страната да стане кандидат за членство в ЕС.
Външният министър Тонино Пицула каза, че докладът на дел Понте не е изненада; тази оценка бе изразена и от премиера Ивица Рачан. Пицула е оптимистично настроен и заяви, че докладът представлява добра база за страните от ЕС да преразгледат ратифицирането на Споразумението за стабилизиране и асоциация с Хърватия. Две страни - Великобритания и Холандия - отказаха да го ратифицират докато дел Понте не бъде удовлетворена от съдействието, оказвано от Хърватия.
Преди да представи доклада си пред ООН, дел Понте беше на кратко посещение в Загреб. Там тя направи умерени коментари, като подхрани надежди, че ще използва същия тон и в доклада си. Официалните лица се опитаха да убедят хърватската общественост, че дел Понте е много доволна от съдействието, оказвано от Загреб. Те се опитаха също така да убедят дел Понте, че нямат представа къде се крие Готовина.
На дел Понте не й остава много време да завърши важните задачи, които все още й предстоят. До 2008 г. съдът на ООН ще прекрати съществуването си и затова всички процеси трябва да приключат дотогава. Основното условие за това е да се заловят високопоставените обвиняеми, които все още са на свобода.
Случаят с Готовина си остава сериозно бреме за Хърватия. Премиерът предложи два възможни сценария: или Готовина да реши да се предаде доброволно, или да бъде намерен и арестуван. Съединените щати предлагат 5 млн. долара на всеки предоставил информация, която да помогне за арестуването му.

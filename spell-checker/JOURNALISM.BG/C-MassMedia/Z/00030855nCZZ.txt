Дипломатически дневник: Турция и Румъния преговарят по енергийни въпроси
					07/07/2009
					Министърът на външните работи на Турция посети Букурещ. Още в дипломатическите новини: гръцкият президент Каролос Папуляс бе на посещение в Белград.
					 
						
Турският министър на външните работи Ахмет Давутоглу (вляво) и неговият румънски колега Кристиан Дяконеску говорят пред репортери в петък (3 юли). [Габриел Петреску/SETimes]
						
						Турският външен министър Ахмет Давутоглу бе на двудневно посещение в Букурещ миналата седмица по покана на своя румънски колега Кристиан Дяконеску. На среща в петък (3 юли) те обсъдиха редица съвместни проекти за сътрудничество, засягащи транспорта и енергетиката в района на Черно море. Давутоглу заяви, че Турция е готова да си сътрудничи с Румъния по редица енергийни проекти, най-вече за тръбопровода “Набуко”. Той се срещна също с румънския президент Траян Бъсеску и с премиера Емил Бок. *** 
						
						Сръбският министър на отбраната Драган Шутановац посети в понеделник (6 юли) Румъния, където обсъди двустранното сътрудничество и ситуацията в региона със своя румънски колега Михай Станишоара, с министъра на външните работи Кристиан Дяконеску и с Юлиан Фота, съветник по сигурността на президента Траян Бъсеску. 
						*** 
						Президентът на Гърция Каролос Папуляс посети Белград в четвъртък (2 юли) за разговори със своя сръбски колега Борис Тадич. По време на двудневното си посещение Папуляс се срещна също с министър-председателя Мирко Цветкович и с председателя на парламента Славица Джукич-Деянович. Папуляс също така присъства на откриването на сръбско-гръцки бизнес форум. 
						*** 
						Великобритания подкрепя сръбското правителство и европейската ориентация на президента Борис Тадич, заяви на 30 юни британският външен министър Дейвид Милибанд след среща със своя сръбски колега Вук Йеремич в Лондон. Йеремич посочи, че между Великобритания и Сърбия съществува пълно разбирателство по отношение на европейската интеграция като основна стратегическа цел за Западните Балкани. 
						*** 
						Кипърският турски външен министър Хюсеин Йозгюргюн обвини в понеделник (6 юли) кипърския президент Деметрис Христофиас, че "използва" членството на Република Кипър в ЕС, за да оказва натиск върху Турция. "Бих искал да подчертая още веднъж, че ние никога няма да допуснем кипърската гръцка администрация да печели политически дивиденти чрез политическо изнудване", заяви Йозгюргюн. Анкара и Никозия не поддържат дипломатически отношения и Турция отказва да признае Република Кипър. 
						*** 
						
						Турция ще продължи да лобира за Косово по време на всички международни срещи и ще подкрепя териториалната цялост на младата държава, заяви Кьоксал Топтан, председател на турския парламент. "Един от приоритетите на външната политика на Турция е да подкрепя независимостта на Косово", каза Топтан по време на посещение в Прищина в понеделник (6 юли). 
						
						(Различни източници - 30/06/09-07/07/09)

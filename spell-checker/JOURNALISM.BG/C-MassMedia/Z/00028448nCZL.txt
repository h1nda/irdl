Турция, Съединените щати и Ирак ще създадат общ комитет за борба срещу ПКК
					20/11/2008
					 
						БАГДАД, Ирак -- Съединените щати, Ирак и Турция се споразумяха в сряда (19 ноември) да създадат съвместен комитет за борба с членовете на терористичната Кюрдска работническа партия (ПКК). Иракският вътрешен министър Джауад ал Болани беше домакин на среща в Багдад, на която присъстваха турският му колега Бешир Аталай, посланикът на САЩ в Ирак Райън Крокър и командващият на силите на САЩ в Ирак, генерал Рей Одиерно.
						Междувременно трима турски войници и четирима кюрдски бунтовници бяха убити в две отделни сражения в Югоизточна Турция в сряда и в четвъртък. Четирима бунтовници и двама войници загинаха в престрелки между силите за сигурност и членове на ПКК в провинция Диарбекир. При друга схватка в планински район загина един войник, а други петима бяха ранени. (АФП - 20/11/08; Анадолска информационна агенция, АФП - 19/11/08)

Албанската избирателна комисия одобри наблюдателите на ОССЕ
					15/05/2009
					 
						ТИРАНА, Албания -- Въпреки изразените по-рано резерви, Централната избирателна комисия (ЦИК) акредитира в четвъртък (14 май) Бюрото за демократични институции и права на човека (БДИПЧ) към ОССЕ и неговите 39 наблюдатели, които ще присъстват на общите избори на 28 юни. По-рано тази седмица управляващата коалиция отхвърли назначението на Одри Глоувър като ръководител на мисията на БДИПЧ. ОССЕ обаче се намеси в подкрепа на наблюдателната мисия и обясни, че правителството няма роля в подобни назначения. Европейската комисия напомни на Албания, че подобни спънки няма да й помогнат в процеса на интеграция в ЕС. 
						Други новини -- В четвъртък правителството обяви назначението на Виктор Гуни за нов министър на труда, социалните грижи и равните права. Президентът Бамир Топи бързо издаде указ, след като партията "Съюз за правата на човека" (ПСПЧ) на бившия министър Анастас Дуро подписа предизборно коалиционно споразумение с опозиционната Социалистическа партия. Партията на гръцкото малцинство ПСПЧ бе партньор в правителството на управляващата Демократическа партия (ДП). (Би Би Си, Шекули, Ора Нюз, Топ Нюз, Телеграфи, Топ Чанъл, Balkan Web - 15/05/09)

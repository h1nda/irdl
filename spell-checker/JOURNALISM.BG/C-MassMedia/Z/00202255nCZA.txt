ЦЕРН, нов шанс за сръбската наука
					17/01/2012
					Отваря се голяма възможност за сръбските учени и фирми да участват във водещи научни проекти, тъй като Сърбия стана асоцииран член на ЦЕРН.
					От Бояна Милованович за Southeast European Times от Белград -- 17/01/12
 
					 
						
Европейският център за ядрени изследвания (ЦЕРН) край Женева. [Ройтерс]
						Сръбската научна общественост получи голяма подкрепа този месец, след като страната стана асоцииран член на Европейския център за ядрени изследвания (ЦЕРН). Около 30 сръбски учени вече работят в най-голямата лаборатория в света за изследване на физиката на елементарните частици, която се намира близо до Женева в Швейцария. 
						С 20 държави членки, около 2 400 служители и около 10 000 научни сътрудници, които представят повече от 600 университета от цял свят, статутът на асоцииран член предоставя на сръбските учени възможността да развият уменията и познанията си в международен екип от сътрудници. 
						Сръбският министър на образованието и науката Жарко Обрадовия заяви за SETimes, че асоциираното членство в ЦЕРН означава също и по-големи възможности за учените и икономиката на Сърбия. 
						"Ще определим кои проекти са част от развитието на ЦЕРН през следващите години и ще настояваме сръбски компании да участват в тях и да кандидатстват за тези проекти в обществени конкурси", заяви Обрадович, добавяйки, че сега остава да се види до каква степен сръбската икономика е способна да отговори на изискванията и стандартите, които ЦЕРН ще наложи. 
						Обрадович каза, че смята, че сътрудничеството на Сърбия с ЦЕРН ще покаже отново стойността на сръбските учени. "Много сръбски учени работят по проекти в цял свят и никой досега не се е оплакал от техните познания и компетенции", заяви Обрадович. 
						"Инвестираме в науката благодарение на заемите, които си осигурихме, и това е добрата страна, докато лошата е структурата на бюджета. Осигурихме финансиране за осигуряването на оборудване и научни и технологични паркове, но трябва освен това да осигурим пари за изследванията, провеждани от институтите и изследователските паркове", добави той. 
						Пример за научната мощ на Сърбия е Центърът за приложна физика, където много от сръбските учени, които сега работят в ЦЕРН, са развили уменията и опита си. Изследователят Александър Балаз каза за SETimes, че членството в организацията е много важно за сръбските физици, както и за науката и държавата като цяло. 
						"Това е индикатор, че дори и при недостатъчни инвестиции учените се радват на подкрепа от държавата. Членството в ЦЕРН е стимул за всички физици в Сърбия, както и за други клонове на науката, които трябва да се борят за своето място", каза Балаз. 
						Балаз добави, че цялата държава може да извлече ползи от участието на компаниите в търгове за оборудване на ЦЕРН, което ще разшири възможностите до целия европейски пазар. 
						Балаз каза също така, че държавните инвестиции в науката са малки и че ще мине време, докато Сърбия се придвижи от сегашните 0,65 % от БНП до средните за Европа 1,5 % инвестиции в науката. 
						Учените, каза той, трябва да потърсят допълнителни източници на финансиране. "Ние, от Института по физика, спечелихме мястото си в Европа, участваме в много проекти и вече получаваме покани за сътрудничество от научни институти в чужбина", заяви Балаз. 
						Освен участието в международни проекти, трябва също да се потърси възможност в по-добро сътрудничество между сръбските научни институции и промишлеността, тъй като към момента сътрудничеството не е добре развито. 
						Приемането за асоцииран член е предварителна стъпка към пълноправно членство в изследователския център. Решението относно окончателното членство на Сърбия в ЦЕРН ще бъде взето до пет години.

Турция измести Гърция като най-конкурентоспособна държава в региона
					19/05/2011
					Гърция, която има проблеми с дълга и дефицита, беше изместена от Турция в нова класация.
					(Агенция София нюз, Dnevnik.bg, Медиапул, Медиафакс - 18/05/11; Международен институт за развитие на управлението – 17/05/11)
 
					 
						
Турция се изкачи девет места нагоре в световната класация за конкурентоспособност за 2011 г. на швейцарския МИРУ. [Ройтерс]
						Във вторник (17 май) Турция беше обявена за най-конкурентоспособна измежду пет държави от Югоизточна Европа (ЮИЕ) в ново проучване на Международния институт за развитие на управлението (МИРУ). 
						Със своята бързо развиваща се икономика Турция е прескочила девет места, като е достигнала 39-а позиция в Годишника на световната конкурентоспособност (ГСК) на водещото швейцарско бизнес училище, който тази година включва 59 индустриални и развиващи се икономики. По този начин Турция изпреварва с доста Румъния, България, Гърция и Хърватия, които са единствените други държави от региона, включени в проучването. 
						МИРУ, който публикува свои изследвания на конкурентоспособността от 1989 г. насам, анализира и класира възможностите на страните да създадат и поддържат среда, в която предприятията могат да се конкурират, въз основа на 331 критерия. Данните, които базираният в Лозана институт обработва за своите изследвания, са групирани в четири основни категории: икономически постижения, ефективност на правителството, ефективност на бизнеса и инфраструктура, които след това са разделени на пет подкатегории. 
						Класацията на страните се изготвя въз основа на общия им резултат, който може да бъде до 100 точки. Две трети от този резултат се основава на статистически данни, а останалата една трета на отговорите на общо 4000 управленски кадри. 
						Тази година САЩ и Хонконг получиха най-високия възможен резултат от по 100 точки и така си разделиха челното място, следвани от Сингапур, който беше класиран на трето място. Другите държави в челната десетка включват Швеция, Швейцария, Тайван, Канада, Катар, Австралия и Германия. 
						Гърция, която миналата година беше класирана на най-висока позиция сред държавите от Югоизточна Европа, е слязла с десет места надолу до 56-а позиция в новото проучване на МИРУ, като това отразява влошаващата се ситуация с външния дълг на страната и проблемите с дефицита. 
						Вследствие на това съществено понижение сега Гърция се класира след Турция, Румъния и България. От включените в тазгодишното издание на ГСК държави от Югоизточна Европа Гърция е пред Хърватия, която от 2010 г. е слязла с две позиции надолу до 58-о място. 
						Освен Турция, Румъния е единствената друга държава от Югоизточна Европа, която е подобрила своята позиция в класацията. Тя се е преместила с четири места нагоре до 50-о място, нареждайки се пред Словения, Южна Африка, Йордания и Аржентина. 
						България, която миналата година беше класирана на 53-то място, е слязла до 55-о място, като това отразява по-ниското й класиране по всеки от четирите основни фактора. Страната е загубила най-много по критерия ефективност на публичната администрация, като е слязла с девет места надолу до 41-ва позиция в класирането по тази категория. Тя също така е слязла с пет позиции надолу по критерия инфраструктура, заемайки по този фактор 53-то място сред изследваните икономики. Най-лошият резултат на страната обаче е в областта на стопанската ефективност, където тя е на предпоследно място. 
						„Светът на конкурентоспособността става все по-национален" и се „характеризира с по-голяма независимост на страните", заяви Стефан Гарели, ръководител на Центъра по световна конкурентоспособност на МИРУ. „Все по-голям акцент се поставя върху реиндустриализацията, износа, а на изнасянето на бизнес зад граница се гледа по-критично."

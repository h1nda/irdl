Трима убити по време на полицейска акция в Истанбул
					27/04/2009
					 
						АНКАРА, Турция -- Най-малко трима души са загинали след полицейска акция рано в понеделник (27 април) в жилище в Югоизточен Истанбул, предадоха медиите. Управителят на Истанбул Муамер Гюлер каза пред репортери, че престрелката е започнала, след като заподозрени терористи хвърлили граната срещу полицията, докато служителите претърсвали къщата в рамките на по-широка антитерористична операция. Анадолската информационна агенция и вестник „Заман” идентифицираха трите жертви като полицейски началник, цивилен гражданин и заподозрян терорист. Гюлер каза, че заподозрените са членове на незаконна левичарска организация.
						Полицията задържа около 50 заподозрени терористи при едновременни операции в понеделник срещу левичарски, кюрдски и радикални ислямистки групировки в шест провинции, предадоха медиите. Арестувани са над десет души в Истанбул в около 60 отделни акции, каза Гюлер. Той добави, че заподозрените са планирали да извършат скоро въоръжени нападения. Полицията също така е иззела оръжия, бомби и мини сюрпризи. (НТВ, Си Ен Ен Тюрк, Анадолска информационна агенция, Заман, Информационна агенция Доган, Хюриет, Ройтерс, АП, Синхуа - 27/04/09)

ДСИ се връща в македонския парламент, ДПА остава в правителството
					30/05/2007
					Кризата в македонското правителство изглежда е овладяна, след като най-голямата в страната партия на етническите албанци се съгласи да сложи край на парламентарния си бойкот.
					От Мария Стояновска за Southeast European Times от Скопие - 30/05/07
 
					 
						
Лидерът на ДСИ Али Ахмети каза, че партията му ще се върне в парламента [Гети Имиджис]
						Най-голямата партия на етническите албанци в Македония, Демократичният съюз за интеграция (ДСИ), реши да възобнови участието си в работата на парламента след бойкот, продължил близо четири месеца. Това решение бе взето, след като бе постигнато споразумение с партията ВМРО-ДПМНЕ на премиера Никола Груевски. 
						"Политическите преговори завършиха успешно," заявиха Груевски и лидерът на ДСИ Али Ахмети в съвместна декларация след срещата си във вторник (29 май), с която приключиха водените седмици наред преговори. 
						Съобщава се, че партиите са се договорили по 46 законопроекта, които попадат в обхвата на т. нар. "принцип на Бадинтер", според който някои категории закони не могат да се приемат, ако преди това не са одобрени от депутатите, които представляват етническите малцинства. 
						Освен това те са се споразумели да направят промени в парламентарната комисия по междуетнически отношения, като един член на комисията от ВМРО-ДПМНЕ бъде заменен с представител на опозиционния Социалдемократически съюз на Македония (СДСМ). Така СДСМ ще получи мнозинство в комисията. 
						ЕС и Съединените щати реагираха незабавно, като приветстваха възможността да се сложи край на политическата криза, която месеци наред тормози Македония. 
						Това споразумение е "важна стъпка напред в процесите на интеграция на страната в ЕС и НАТО", се казва в съвместна декларация на мисията на ЕС в Скопие и посолството на САЩ. 
						В коментар за последните събития представителят на ЕС в Македония Ерван Фуере подчерта, че е необходимо всички усилия да се съсредоточат върху процеса на реформи. 
						Продължаването на реформите е от основно значение, тъй като страната трябва да вземе съдбоносни решения, свързани с членството в ЕС и НАТО, каза той. 
						Съобщението от вторник бе предшествано и от друг неочакван обрат. В събота лидерът на по-малкия коалиционен партньор, Демократичната партия на албанците (ДПА), Мендух Тачи, съобщи, че партията му напуска кабинета. Според него една от причините е, че ВМРО-ДПМНЕ е била на прага да постигне споразумение с ДСИ. 
						В интервю за Би Би Си председателят на ДСИ Ахмети каза, че е готов да сключи споразумение с Груевски по такива въпроси, като отпускането на пенсии на бойците от АНО и използването на албански език, освен за смяната на членове на парламентарната комисия за междуетнически отношения и категоризирането на законите, подлежащи на приемане съгласно принципа на Бадинтер. 
						Груевски обаче отрече ВМРО-ДПМНЕ и ДСИ да са сключвали някакви официални споразумения. 
						"Нищо не сме обсъждали за подписването на споразумение. Не сме договаряли нищо във връзка с използването на албански и пенсии за бойците от АНО," каза премиерът. 
						По-късно той се срещна с Тачи, за да обсъди възможностите за подобряване на комуникацията между ВМРО-ДПМНЕ и ДПА. По-късно същия ден ВМРО-ДПМНЕ съобщи, че сегашната коалиция и политическият диалог продължават.

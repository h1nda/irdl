Хърватските власти смятат да отменят ограниченията за птицевъдството; Турция не гледа сериозно на съобщенията за нови случаи на птичи грип
					08/11/2005
					 
						ЗАГРЕБ, Хърватия -- В понеделник (7 ноември) министърът на земеделието Петър Чобанкович съобщи, че в петък правителството ще свали забраната за отглеждане на домашни птици на открито. Той уточни, че мярката се премахва в цялата страна, с изключение на районите на Нашице и Зденци в Източна Хърватия, където в края на миналия месец бяха открити случаи на смъртоносния щам на вируса на птичия грип H5N1. Чобанкович подчерта, че властите продължават да следят внимателно ситуацията и вземат необходимите мерки.
						Също в понеделник турското министерство на земеделието омаловажи съобщенията за нова поява на птичи грип в западната провинция Измир. Властите казаха, че по всяка вероятност нито един от съмнителните случаи с мъртви птици не е сигнал за нова епидемия от грип. (ХИНА, АФП - 07/11/05)

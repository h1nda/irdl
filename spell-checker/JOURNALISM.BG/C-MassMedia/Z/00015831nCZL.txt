Гръцкото правителство започва кампания срещу компании, които не плащат данъци 
		05/09/2005
		 
			АТИНА, Гърция -- Правителството започва кампания срещу неизплатени данъци в големи размери, според изданието на "Катимерини" от понеделник (5 септември), в което се цитират високопоставени правителствени източници. Според тях резултатите от проверка на Министерството на икономиката и финансите сочат, че има повече от 4 000 случаи на нередовно плащане или неплащане на данъци, сред които има и големи корпорации. Министерството е разпоредило извършването на проверката след като е бил регистриран ръст от приходите в бюджета за първите седем месеца на 2005 г. едва от 3,7 на сто. Правителството е предвиждало годишен ръст от 11,4 на сто.
			В други новини се съобщава, че гражданската авиация на Гърция е предприела дисциплинарни мерки срещу двама контрольори на въздушния трафик по случая с кипърския самолет, който се разби близо до Атина през миналия месец. Вътрешно разследване е показало, че двамата служители не са потърсили директна връзка със самолета около час след като той е навлязъл в гръцкото въздушно пространство, въпреки че кипърските власти са ги информирали за проблема на борда на самолета. (Катимерини - 05/09/05; Катимерини - 03/09/05)

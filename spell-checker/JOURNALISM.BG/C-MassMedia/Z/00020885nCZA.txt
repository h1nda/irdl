Учени оспорват обвиненията срещу подсъдимите в Либия български медицински сестри и палестинския лекар 
					07/12/2006
					Нови научни доказателства, публикувани в сряда, хвърлят допълнителни съмнения върху либийските обвинения срещу петте български медицински сестри и палестинския лекар за умишлено заразяване на над 400 деца с ХИВ. 
					(Ню Йорк Таймс, Телеграф, Лос Анджелис Таймс - 07/12/06; Нейчър, АП, Ройтерс, БиБиСи, Гласът на Америка, Дневник, Медиапул, Агенция София нюз - 06/12/06; Интърнешънъл Хералд Трибюн - 04/12/06; Нейчър - 02/12/06; Медикъл Нюз Тудей - 01/12/06)
 
					 
						
Палестинският лекар Ашраф Ахмад Джума и петте български ответнички по делото седят в клетката за подсъдимите в либийския Върховен съд. [Гети Имиджис]
						Палестинският лекар и петте български медицински сестри не са заразили умишлено над 400 либийски деца с ХИВ, заключи екип от учени в сряда (6 декември), след като обяви резултатите от ново изследване. 
						Палестинският лекар Ашраф Ахмад Джума и българските медицински сестри Валя Червеняшка, Снежана Димитрова, Нася Ненова, Валентина Сиропуло и Кристиана Вълчева бяха арестувани 11 месеца след пристигането си в Либия през март 1998 г., за да помагат в грижите за пациентите в болницата "Ал Фатех" в Бенгази. Същата година 426 деца в болницата получиха диагноза СПИН. Най-малко 50 от тях вече са починали. 
						След анализ на пробите от ХИВ и хепатитен вирус, взети от някои от заразените деца, британски и италиански учени заключиха, че вирусните щамове "вече са били разпространени и са преобладавали" в болницата в Бенгази и околностите й преди пристигането на чуждестранните медици. 
						"Всички линии на научните доказателства сочат в една и съща посока, към дългогодишен проблем с инфекциозния контрол в болницата, датиращ от средата на 90-те години или от по-рано," цитира "Ройтерс" Оливър Пайбъс от Оксфордския университет, съавтор на публикувания в сряда доклад в списание &lt;I&gt;Нейчър&lt;/I&gt;. 
						Анализът на генетичната информация от пробите на ХИВ, взети от 44 заразени деца, показват, че те са били част от еднократна зараза със щама, който е разпространен в Западна Африка, родина на много от имигрантите в Либия. 
						Научният доклад бе публикуван около две седмици преди 19 декември, когато се очаква либийският съд да произнесе присъдата си срещу шестимата чужденци. Вторият съдебен процес срещу тях завърши на 4 ноември в Триполи с поискани от обвинението смъртни присъди. Петима либийски експерти потвърдиха позицията си от свой доклад от 2003 г., според който заразяванията са били резултат на умишлен акт. 
						През май 2004 г. съдът осъди медиците на смърт чрез разстрел, с което предизвика вълна от международно възмущение. Впоследствие либийският Върховен съд отмени присъдите и се разпореди за провеждане на нов процес. 
						Шестимата ответници настояват, че са невинни, и заявиха, че самопризнанията им са били изтръгнати с мъчения, в т. ч. нанасяне на побои с бодлива тел, електрошокове и нападения на кучета. 
						Деветимата либийски служители, които бяха обвинени, че са изтезавали медиците, бяха оправдани през юни 2005 г. 
						Новият анализ подкрепя предишните научни доказателства, представени от френския лекар Люк Монтание, откривателя на ХИВ, и от италианския микробиолог Виторио Колици. Те също стигнаха до заключението, че лошата хигиена и неправилното стерилизиране на игли са станали причина за инфекциите. 
						Либийските съдилища обаче отхвърлиха доказателствата, сочещи лошата хигиена като главна причина за избухването на заразата. 
						Миналия месец над 100 нобелови лауреати в различни области на науката написаха открито писмо до либийския лидер Муамар Кадафи, призовавайки за справдлив процес. 
						"Без необходимото отчитане на научните доказателства ще бъде допусната съдебна грешка," заявиха нобеловите лауреати. "Призоваваме съответните власти да предприемат необходимите стъпки да се допусне използването на такива доказателства по това дело."

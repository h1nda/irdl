Косовските сърби бяха призовани да се откажат от референдум
		23/01/2012
		Според сръбските власти вотът в средата на февруари ще навреди на шансовете на Белград за присъединяване към ЕС.
		От Игор Йованович за Southeast European Times от Белград – 23/01/12
 
		 
			
Косовските сърби планират провеждането на референдум за отхвърляне на косовските институции в северната част на страната. [Ройтерс]
			Според Сърбия решението на косовските сърби да проведат в средата на февруари референдум за тяхното отношение към институциите на Косово ще намали значително шансовете на Белград да получи статут на кандидат-членка на ЕС. 
			Сърбите в четири общини в Северно Косово трябва да гласуват на 14 и 15 февруари дали приемат, или отхвърлят косовските институции в северната част на страната – регион, над който Прищина в момента няма контрол. 
			„Референдумът няма да помогне за решаването на проблема в Северно Косово и само ще влоши положението на сръбската страна. Провеждането на референдума е в противоречие с интересите на Сърбия и на сърбите в Косово“, заяви за SETimes говорителят на сръбското правителство Миливое Михайлович. 
			Въпреки че кметовете на общини от Северно Косово, които са предимно членове на опозиционните партии в сръбския парламент, не обърнаха особено внимание на призивите на Белград, техният тон беше малко по-различен след срещата с министъра за Косово и Метохия Горан Богданович в Белград в четвъртък (19 януари). 
			Богданович заяви по-рано становището си, че провеждането на референдум в северната част на страната в този момент е излишно. 
			Общинските кметове посочиха, че за да се постигне най-приемливо решение, е необходимо пълно сътрудничество и предприемане на съвместни действия по този въпрос с държавното ръководство на Сърбия. 
			Кметът на Митровица Кръстимир Пантич заяви пред репортери, че сърбите в Северно Косово „не желаят да вземат решения, които са в противоречие с държавните интереси“. 
			„Ако се окаже, че отлагането на референдума ще подобри или ще подпомогне позицията на правителството и президента Борис Тадич, ние сме готови да обсъдим известно забавяне“, заяви той. 
			След срещата обаче Пантич каза за SETimes, че решението за референдума се взема от общинските съвети в Северно Косово и само те могат да го променят. 
			„Никой не изложи пред [косовските] сърби убедителни аргументи защо референдумът е против интересите на Сърбия“, заяви той. 
			По думите на Михайлович това е само първата от поредица от срещи, на които правителството и представителите на общините ще се опитат да хармонизират своите политики. 
			Преподавателят във Факултета по политология в Белград Предраг Симич посочи за SETimes, че усилията на Белград може да се окажат напразни. „Барикадите и инцидентите в Северно Косово костваха на Белград кандидатурата за членство в ЕС и сега Брюксел не гледа с одобрение на обявения референдум. Белград няма контрол над сърбите в северната част на Косово и не е сигурно, че ще може да ги убеди да отложат референдума“, заяви Симич. 
			От друга страна, директорът на проекта „Компромис за Косово“ Александър Митич смята, че референдумът не може по никакъв начин да навреди на интересите на Сърбия. 
			„Референдумът, както всеки друг начин на изразяване на обществената воля, ясно показва, че никое споразумение, постигнато в преговорите между Белград и Прищина, не може да бъде наложено без съгласието на хората, които живеят на север“, каза Митич за SETimes. 
			„Желаем всичко най-добро за Сърбия и искаме тя да получи статут на кандидат-членка на ЕС. Сърбите от Северно Косово обаче не трябва да страдат заради това. Ние просто искаме да бъдем част от Сърбия и ще го заявим ясно на референдума. Не виждам как това може да навреди на шансовете на Сърбия [за присъединяване към ЕС]“, каза за SETimes жителят на Митровица Бранко Савич, на 25 г. 
			Междувременно сръбският президент Борис Тадич започна дипломатическа инициатива, насочена към западните държави, в опит да бъде намерено трайно решение за Косово. 
			Според съобщения инициативата обхваща четири точки: специално решение за сръбските манастири и контрола над манастирските имоти, специални гаранции за сърбите в анклавите, решаване на въпросите за собствеността на Сърбия и нейните граждани и специално решение за Северно Косово. 
			„Има много модели, от примера на двете Германии до Южен Тирол, от Оландските острови до ирландския модел, от които трябва да вземем това, което е добро и приложимо за Косово“, заяви Тадич. 
			Митич обаче посочи, че предложението на Тадич е просто преработен вариант на плана на пратеника на ООН Марти Ахтисаари, който Сърбия отхвърли по-рано и който не беше приет от Съвета за сигурност на ООН. 
			„Целта вероятно ще бъде включването на сърбите от Северно Косово в държавната система на Прищина. Инициативата щеше да има шанс за успех, ако косовските сърби имаха доверие на Тадич, което очевидно не е така“, заяви Митич. 
			„Ясно е, че в Косово нещата стигнаха до задънена улица, и преговорите в Брюксел не могат да решат всичко“, посочи Симич, като похвали решението на сръбския президент.

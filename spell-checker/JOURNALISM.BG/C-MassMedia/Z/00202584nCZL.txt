Байрам 
			Реджепи
		
		министър-председател на Косово 
		(Център за възстановяване и развитие; различни новинарски източници)
 
		 
			
			Байрам Реджепи стана първия министър-председател на Косово на 4 март 2002 г., след общите избори в провинцията, проведени на 17 ноември 2001 г. Номинацията на Реджепи, висш функционер от Демократическата партия на Косово (ДПК), която остана втора на изборите, бе резултат от споразумението за разпределение на властта между трите основни албански партии в провинцията.
			Реджепи е роден на 3 юни 1954 г. в град Митровица. Хирург по професия, той е завършил факултета по медицина на университета в Прищина през 1979 г. и следдипломна квалификация в Загреб през 1985 г. Работил е като главен хирург и специалист по ендоскопия в регионалната болница в Митровица до 1990 г. След това става ръководител на правителството в сянка в града и член на косовския парламент.
			По време на конфликта със Сърбия през 1999 г., Реджепи се присъединява към Армията за освобождение на Косово и прекарва три месеца в планините като полеви лекар в зоната на военни действия Шала.
			След войната Реджепи е бил председател на общинския съвет в Митровица и кмет на южната част на разделения град, както и лидер на местната организация на ДПК в града. На общите избори на 17 ноември 2001 г. ДПК спечели 25,7 процента от гласовете, което я постави на второ място след Демократичната лига на Косово на Ибрахим Ругова.
			На 4 март 2002 г., след тримесечни преговори, косовският парламент избра Реджепи за първи министър-председател на Косово, а Ибрахим Ругова за президент. И двамата се считат за умерени политици. След избора премиерът заяви, че неговата първа задача ще бъде "да навакса закъснението и да формира новото правителство".
			По време на визитата си във Вашингтон през май 2002 г., Реджепи изрази увереност, че новосъздадените институции на Косово са способни да "се справят с всички аспекти на самоуправлението". В речта си пред група американски политици, неправителствени организации и представители на бизнеса в американския Институт за мира, Реджепи очерта три приоритета на своето управление: подобряване на икономическото положение и стандарта на живот, укрепване на етническата толерантност и помирение и решаване на въпроса за неясния статут на Косово.
			Реджепи живее в северна Митровица със своята съпруга и дъщеря си.

ЕК: "Глобата може да се отрази на доклада за напредъка на Турция"
					11/09/2009
					 
						БРЮКСЕЛ, Белгия -- Европейската комисия (ЕК) предупреди в четвъртък (10 септември), че рекордно високата глоба от 1,75 милиарда евро срещу турския медиен гигант "Доган" за неплатени данъци може да окаже негативно влияние върху следващия доклад за напредъка на страната към евроинтеграция. "Когато санкцията е от величина, която застрашава самото съществуване на една цяла пресгрупа, както е в този случай, свободата на печата като цяло е застрашена," заяви ЕК. Следващият доклад за напредъка на Турция се очаква на 14 октомври.
						Други новини -- Две умерени земетресения разтърсиха турската провинция Коня късно в четвъртък. Първото беше с магнитуд 4,5 по скалата на Рихтер. Епицентърът е бил близо до град Селджуклу. Вторият трус бе малко по-силен, 4,7 по скалата на Рихтер, със същия епицентър. Стотици хора от региона напуснаха домовете си и потърсиха помощ в болниците за преживения шок и някои леки наранявания. Бе съобщено и за имуществени щети. (Хабертюрк, АФП, Анадолска информационна агенция - 11/09/09; Ройтерс - 10/09/09)

Молдова арестува шестима души във връзка с контрабанда на уран 
					30/06/2011
					Смята се, че заподозрените са се опитвали да продадат над 1 кг годен за производство на оръжие уран за 20 милиона евро. 
					(Ей Би Си Нюз - 30/06/11; ПРОтв Кишинеу, Телеграф, Ню Йорк Таймс, АП, АФП, РСЕ/РС, Би Би Си - 29/06/11; Уошингтън Таймс - 03/06/11; Инициатива "Ядрена заплаха"
 
					 
						
Молдовската полиция е арестувала шестима души, заподозрени в опит да продадат уран-235. [Ройтерс]
						Молдовските власти съобщиха в сряда (29 юни), че са задържали шестима души, заподозрени в опит да продадат над 1 килограм уран-235, за който се смята, че е бил внесен в страната от Русия. 
						Четирима от неидентифицираните заподозрени са молдовски граждани, един е от отцепилата се област Приднестровие и един е руснак, заяви пред репортери Виталие Бричаг, представител на молдовското вътрешно министерство. 
						Той съобщи, че групата е била арестувана в Кишинеу в понеделник, докато се е опитвала да договори продажбата на годния за производство на бомби радиоактивен материал за 20 милиона евро. 
						„Полицията е получила сведения, че групата е намерила потенциален купувач, гражданин на мюсюлманска държава от Африка”, заяви за АФП Бричаг. 
						Уран-235, който има период на полуразпад от над 700 милиона години, е един от трите изотопа на естествения уран и единственият, който може да поддържа верижна реакция, което го прави и единствения, който може да бъде използван в атомни оръжия. Той съставлява по-малко от 1 % от естествения уран. Уранът, използван за оръжия, трябва да съдържа високообогатен уран (ВОУ) с концентрация на уран-235 над 90 %. 
						Международната агенция за атомна енергия, световната организация за ядрена енергия, заяви, че количеството уран-235, необходимо за направата на атомна бомба, е 25 кг, съобщи АП. 
						„Контейнерът с уран се е намирал в Кишинеу в продължение на седмица”, заяви Бричаг в сряда на пресконференция. „През цялото това време посредници са търсили купувачи. Контейнерът, дълъг 20 см и с диаметър 40 см, е бил открит в апартамента на един от задържаните.”
						Групата си е мислила, че преговаря с потенциален купувач от Северна Африка, съобщиха новинарските агенции позовавайки се на представителя на властите в Молдова. На видеозапис, направен от полицията и показан пред медиите, се вижда един от членовете на групата, който заявява на клиента, който е полицейски агент под прикритие, че може да получи един килограм уран, но не цялото количество наведнъж. 
						В репортаж, показан по телевизионния канал „ПРОтв Кишинеу” в сряда, се виждат полицаи от специалните части с маски на лицата, които натикват окован в белезници мъж с посивяла коса в лека кола. В друг репортаж гайгеров брояч започва учестено да подава звуков сигнал, когато цивилни полицаи с бели ръкавици го поставят близо до металния контейнер. 
						Молдовските власти съобщиха, че съдържанието на контейнера ще бъде изпратено в западна държава за анализ от експерти и обещаха да предоставят повече информация, след като станат ясни резултатите. 
						Арестите в понеделник са резултат от няколкомесечно разследване, според Бричаг. 
						„Ние бяхме подпомогнати от експерти от Украйна, Германия и Съединените щати”, каза той. „По следите на заподозрените сме от март.”
						Миналият август молдовските власти конфискуваха 1,8 кг уран-238 в Кишинеу. Няколко от членовете на банда, включително бивш полицай, бяха арестувани, докато се опитваха да продадат материала, който не може да бъде използван за производството на атомни оръжия. 
						Случаят през тази седмица не е първият на незаконен трафик на ядрени материали в държава, която бе част от бившия Съветски съюз. 
						Според Инициатива "Ядрена заплаха” (ИЯЗ), базирана в САЩ непартийна организация с идеална цел, през март 2010 г. украинските власти са арестували шестима местни граждани, които се опитвали да продадат 2,5 кг отработен уран за 200 000 долара (над 145 000 евро по онова време). 
						В друг случай, посочен от групата, казахстански митничари са задържали през декември миналата година кола, теглеща полуремарке с 20 тона радиоактивен метал за скрап. Превозното средство, задържано на ГКПП "Жанажол" в Северен Казахстан, е пътувало за Анкара.

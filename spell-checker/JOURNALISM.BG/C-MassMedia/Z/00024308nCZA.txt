Турците гласуват за промяна
					23/10/2007
					Опитът на правителството да въведе преки избори за президент бе успешен, като 69 % от участвалите в неделния референдум избиратели гласуваха "за". Избирателната активност обаче бе сравнително ниска.
					От Ахмет Гьормез за Southeast European Times -- 23/10/07
 
					 
						
Жена пуска бюлетината си по време на неделния референдум (21 октомври). [Гети Имиджис]
						На референдум в неделя (21 октомври) турските избиратели одобриха поредица от конституционни промени, включително поправка, с която изборът на президент ще става чрез пряко гласуване. 
						Шестдесет и девет процента от избирателите казаха "да" на промените, а 31 % ги отхвърлиха. Избирателната активност от 67 % бе сравнително ниска за Турция, където тя обикновено достига около 80 %. 
						Досега турският държавен глава се избираше от парламента. Сега той ще бъде избиран с всеобщо гласуване. Сред другите промени са възможността президентът да служи два петгодишни мандата вместо сегашния единствен седемгодишен мандат и съкращаването на мандата на парламента от пет на четири години. Освен това парламентарните заседания сега могат да бъдат откривани, ако присъстват най-малко 184 от всичките 550 депутати. 
						"Смятам, че е много важно за нашата страна и нашата демокрация гражданите да участват в този референдум и да изразят предпочитанията си за конституционните промени", каза президентът Абдула Гюл по повод на неделния вот. 
						Гюл, който наследи на поста Ахмет Недждет Сезер в края на август, ще бъде последният избран от парламента президент. Някои експерти, включително председателят на турския Избирателен съвет Муамер Айдън, предполагат, че резултатите от референдума може да задължат Гюл да се кандидатира за преизбиране и да наложат съкращаване на мандата на сегашния парламент с една година. 
						Ако Гюл не бъде задължен да се кандидатира отново, мандатът му ще продължи още пет години. След това турците ще се отправят към урните, за да изберат следващия държавен глава. Съгласно мерките, одобрени в неделя, президентските избори трябва да се провеждат най-малко шейсет дни преди изтичането на текущия мандат. 
						Опозиционната Републиканска народна партия (РНП) не е доволна от референдума и заяви, че ще оспори законността му в Конституционния съд. 
						Председателят на съда обаче не одобри идеята. "Не подкрепям подобно поведение. Отрицателни или положителни, идеите трябва да намират отражение в гласуването", каза Хашим Кълъч. "Аз не знам как е възможно да се внесе случаят в Конституционния съд. Но ако бъде внесен, ние ще направим, каквото е необходимо." 
						Междувременно ниската избирателна активност провокира дискусия за това дали в Турция трябва да се наложат изисквания за задължително участие в изборите. По закон всеки избирател с право на глас трябва да участва в изборите и референдумите или да заплати глоба от 19 лири (около 11 евро). Близо 14 милиона избиратели не отидоха до урните в неделя. 
						Лидерът на РНП Дениз Байкал казва, че не е съгласен гражданите да бъдат наказвани, ако откажат да гласуват. Те имат демократичното право да избират дали да участват или не, каза той.

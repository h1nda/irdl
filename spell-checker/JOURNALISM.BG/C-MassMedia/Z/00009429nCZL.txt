Според губернатора на Истанбул групата, стояща зад бомбените атентати през ноември, е разбита
26/12/2003
Потвърждавайки връзката на "Ал-Кайда" със самоубийствените бомбените атентати през ноември, губернаторът на Истанбул заяви, че "ядката", замислила и осъществила атентатите, е разбита. Съобщението дойде след последните арести и предполагаемото конфискуване на повече от 500 кг експлозиви. До този момент са повдигнати обвинения срещу общо 35 души.
(Ройтърс, АФП, Би Би Си - 26/12/03; АФП, АП - 25/12/03; Би Би Си - 24/12/03)
 
 
Групата, която стои зад самоубийствените бомбени нападения в Истанбул, е разбита, заяви губернаторът на града Муамер Гюлер по време на пресконференция в петък (26 декември). Той потвърди, че групата е свързана с терористичната мрежа "Ал-Кайда".
"Разкрихме всички детайли от организацията на нападенията," заяви Гюлер, допълвайки, че това е позволило предотвратяването на други инциденти.
Атентаторите-самоубийци врязаха пикапи, натоварени с експлозиви, в синагогите "Бет Израел" и "Нев Шалом" в Истанбул на 15 ноември. Пет дни по-късно подобни нападения бяха насочени срещу британското консулство и офисите на лондонската банка "Ейч Ес Би Си" в града. Общо 62-ма бяха убитите при четирите взрива, които причиниха наранявания на още над 700 души. Проведеното полицейско разследване доведе до арестуването на десетки заподозрени.
"Самоубийствените нападения бяха извършени от елементи, които са се опитвали да организират дейността на Ал-Кайда в Турция, " каза Гюлер. "Можем спокойно да кажем, че сме разбили истанбулския клон на организацията."
"Ал-Кайда" и турската група Ислямският фронт на великите воини на Изтока (IBDA-C) поеха отговорността за бомбените нападения.
Полицията е повдигнала до този момент обвинения срещу 35 лица, каза Гюлер. Съдът за държавна сигурност в Истанбул се очаква също така да реши дали някой от 10-мата заподозрени, изпратени там в петък, следва да бъде обвинен.
Харун Илхан, за когото се твърди, че е признал принадлежността си към терористичната мрежа "Ал-Кайда", бе сред тези десетима и бе отведен по-рано на местопрестъплението при синагогата "Нев Израел", за да помогне при възстановката на събитията около нападението на това място, съобщи Ройтърс. За Илхан се твърди, че е прекарал година в Афганистан, след като се е укрил от военна служба в Турция.
По време на пресконференцията на Гюлер, където бе обявен напредъкът в хода на разследването, полицията показа пет автомата "Калашников", пистолети, радиотелефони и осем торби с експлозиви тип RDX, конфискувани по време на обиските. Повече от шест тона химически торове са били използвани в четирите взрива, цитира Ройтърс думите на губернатора на Истанбул.
В съобщение на полуофициалната Анадолска информационна агенция се казва, че повече от 500 кг експлозиви са били конфискувани по време на полицейските акции в обекти в три района на Истанбул - количество, което според някои източници е достатъчно за зареждане на пет камиона с взривни смеси, подобни на тези, използвани при нападенията от ноември.
Според експерти по сигурността Турция е привлекателна мишена за войнствени ислямисти, които ненавиждат нейната светска политическа система и близките й връзки със Запада.

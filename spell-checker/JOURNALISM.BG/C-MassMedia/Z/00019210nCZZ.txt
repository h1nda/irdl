Наука и технологии: Хърватинът Дикич спечели награда за онкологични изследвания 
					10/07/2006
					Иван Дикич спечели тазгодишната награда за млад изследовател в областта на раковите заболявания, която се връчва от Европейската асоциация за онкологични изследвания. Още в новините от областта на науката и технологиите: Световната банка помага в борбата с птичия грип в Албания; румънски фирми за мобилни телефонни услуги предлагат видеоразговори; "Майкрософт" планира да открие център за поддръжка в София.
					
 
					 
						
Хърватския изследовател Иван Дикич [EAОИ]
						Иван Дикич от Хърватия спечели наградата за млад изследовател в областта на раковите заболявания за 2006 г., която се връчва от Европейската асоциация за онкологични изследвания. Това е признание за приноса му в образованието и обучението на молекулярни биолози в Европа, както и за описанието на важен клетъчен механизъм, който инструктира клетката как да реагира на увреждане на ДНК, например от ултравиолетовите слънчеви лъчи. Дикич, който в момента работи в Университета "Гьоте" във Франкфурт, има 78 научни публикации в престижни списания и е получавал различни международни награди за изследванията си.
						*** 
						Световната банка предостави заем от 5 млн. долара, за да помогне на Aлбания да разшири възможностите си да контролира огнищата на птичи грип. Средствата ще се използват за проекти за превенция и защита, включително създаването на Национален комитет за борба с грипната пандемия. 
						*** 
						
Румънските мобилни оператори "Оранж" и "Водафон" откриха нова услуга, която дава възможност на клиентите им да общуват чрез видеоразговори. Услугата се предоставя на всички клиенти, които използват телефони 3G и се намират в райони, където двете компании имат покритие, както и в чужбина. 
						*** 
						"Майкрософт" обяви плановете си да открие онлайн център за поддръжка в София. Центърът ще бъде най-големият логистичен център на компанията в Югоизточна Европа и ще се използва главно за обслужване на клиенти. Друг център, който ще бъде в Букурещ, ще отговаря за софтуера и лицензирането. 
						***
						
Хърватия официално се присъедини към Европейската лаборатория по молекулярна билогия (ЕЛМБ), като стана 19-ият член на организацията. Това е първата страна в преход, която става член на ЕЛМБ, и втората държава от Югоизточна Европа след Гърция. Професор Крешимир Павелич, директор на отдела по молекулярна биология в Института "Рудер Бошкович", ще представлява страната си в Съвета на ЕЛМБ. 
						*** 
						Приходите на 34-те действащи доставчици на Интернет услуги в Босна и Херцеговина миналата година са били 11,6 млн. евро или 0,16 % от БВП, според данни на Босненската агенция за регулиране на съобщенията. От тях 9,6 млн. евро са спечелени от трите основни оператора -- "БХ телеком" (53,2 % от пазара), "ХТ Мостар" (16,6 %) и "Телеком Сръпске" (13,1 %). 
						
(Различни източници – 03/07/06 – 10/07/06)

Гръцката полиция засили мерките за сигурност, за да отговори на растящото насилие
					16/03/2009
					 
						АТИНА, Гърция -- Полицията планира да затегне мерките за сигурност в столицата поради вълната на престъпност и насилие напоследък, предадоха местните медии в понеделник (16 март). Заместник вътрешният министър Христос Маркоянакис е предложил създаването на специално полицейско звено, което да координира мерките за борба срещу престъпността. Министерството е поканило също експерти от британския „Скотланд Ярд” да помогнат на местната полиция да се пребори с уличното насилие и да смаже радикалните левичарски екстремистки групи.
						Междувременно медиите предадоха в неделя, че Държавният департамент на САЩ е призовал гражданите си да останат бдителни, когато пътуват до Гърция. Миналата седмица Държавният департамент публикува предупреждение на уебсайта си относно рисковете от терористична дейност и улични демонстрации в Гърция. (Та Неа, Елефтерос Типос, Нафтемборики - 16/03/09; Катимерини, ДПА, АНА-МПА - 15/03/09)

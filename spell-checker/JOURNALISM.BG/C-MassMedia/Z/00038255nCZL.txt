Румънският министър на труда Ботиш подаде оставка поради подозрения за конфликт на интереси 
					21/04/2011
					
						БУКУРЕЩ, Румъния -- В сряда (20 април) министърът на труда Йоан Ботиш подаде оставка поради подозрения в конфликт на интереси на съпругата му, която работи като съветник към финансиран от ЕС проект. Николае Ивашеску, държавен секретар в министерството, ще поеме временно задълженията на Ботиш, съобщи министър-председателят Емил Бок. Съпругата на Ботиш участваше в проект, управляван от неправителствената организация „ЮроАктив”, която е финансирана съвместно от структурните фондове на ЕС и от министерството на труда. Първоначално Ботиш заяви, че след като той лично не участва в организацията „ЮроАктив”, ще подаде оставка само ако от създалата се ситуация пострада имиджът на управляващата Либералдемократическа партия. 
						Отделът за борба с измамите на Румъния започна разследване поради опасения от нарушения на националното и общностното законодателство чрез конфликт на интереси, което може да застраши финансирането от ЕС. Националната агенция за прозрачност също започна разследване на имуществото на министъра, с което принуди Ботиш да подаде оставка. (Hotnews.ro, Котидианул, Зиаре, Евениментул Зилеи, Адевърул - 20/04/11)

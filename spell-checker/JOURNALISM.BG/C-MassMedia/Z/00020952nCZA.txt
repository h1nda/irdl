Албания бе включена в списъка на туристическите дестинации на "Ню Йорк Таймс"
					13/12/2006
					Албания бе включена в списъка на основните туристически дестинации, препоръчвани от "Ню Йорк Таймс. Макар че туризмът в Албания е в ранен стадий на развитие, страната предлага богатство от атракции.
					От Ерлис Селимай за Southeast European Times от Тирана – 13/12/06
 
					 
						
Останки от театър и част от агората в Бутринт. [Уикипедия]
						Вестник "Ню Йорк Таймс" включи Албания в списъка си на основните ваканционни дестинации за 2007 г. Албания -- особено южната част на страната -- е описана като най-евтината туристическа дестинация в тази част на списъка.
						Авторът пише, че през изминалите години Албания се е доказала не само като атрактивна за туристите, но и финансово достъпна. "Албания направи огромни крачки в демокрацията и развитието и се представя като страна, която е не само узряла за туризъм, но и финансово достъпна. Столицата Тирана, със своите жилищни блокове, боядисани в ярки цветове, и култура на кафенета в италиански стил, е фантастична отправна точка, особено като се има предвид, че е трудно да се похарчат и 15 долара на човек в най-добрите ресторанти на града," се казва в очерка. "Все пак най-интересните забележителности и изгодни оферти са в южната част на тази балканска страна." 
						В статията се споменава южният град Гирокастро -- родно място на бившия диктатор Енвер Ходжа и на писателя Исмаил Кадаре. "Гирокастро е построено на хлъзгави, покрити с обли камъни хълмове, толкова стръмни, че изглеждат невъзможни за заселване, и все пак в града с великолепни къщи с покриви от каменни плочи от отоманската епоха кипи оживление." Сред по-важните забележителности са Етнографският музей и крепостта "Али Паша", построена през 19-и век. 
						Вестникът продължава с пътуване до Саранда, споменавайки хотелите край морето с чудесни изгледи и на цена от 30 евро на вечер. Вестникът подканва туристите да се отправят към плажовете. 
						"Каменистият плаж в центъра на Саранда може да не ви въодушеви особено, но наблизо се намират ивици от бели пясъци, сред които е плажът на Ксамили, на 10 мили в южна посока. И ако жадувате да вкусите класическа европейска кухня, гръцкият остров Корфу се намира на разстояние, колкото трае кратка разходка с кораб с подводни криле," пише "Таймс".
						Перлата на Южна Албания обаче е Бутринт, град, датиращ отпреди 2500 години, разположен на 11 кв. мили, пише вестникът. "Това е място, където историята все още очаква да бъде открита." 
						Разположен на хълмист и горист нос южно от Саранда и недалеч от гръцката граница, Бутринт -- включен в списъка на ЮНЕСКО за световното наследство -- е открит за първи път при разкопки от италианци през 20-те години на миналия век. Те разкриват амфитеатър и крепостни стени, строени от гърците. Археолозите по-късно откриват раннохристиянски базилики, баптистерий и осем обществени бани. 
						Подобно на самата Албания, загубеният град пази несметни съкровища за по-смелите -- и то на цена, която може да си позволи всеки, твърди "Таймс". 
						Страната предлага богатство от атракции, сред които средиземноморски плажове с бял пясък, скалисти планини, плодородни равнини, езера, природни паметници и отдалечени девствени райони. Развалини и археологически съкровища отразяват богатата история, датираща от времето на илирите.

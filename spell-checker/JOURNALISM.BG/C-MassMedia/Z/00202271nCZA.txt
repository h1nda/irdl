Сръбските данъкоплатци дължат милиарди евро данъци
					20/01/2012
					Някои данъкоплатци плащат своите данъци, но мнозина, които не правят това, се измъкват, без да бъдат наказани за укриване на данъци.
					От Катица Джурович за Southeast European Times от Белград – 20/01/12
 
					 
						
По данни на министерството на финансите от 2003 до 2012 г. сръбският държавен бюджет е натрупал дефицит от над 2 млрд. евро. [Ройтерс]
						Сръбските фирми и граждани дължат на правителството повече от 2 млрд. евро просрочени данъци, а правителството не успява да събере необходимите средства, за да запълни дупката в бюджета тази година. 
						На 7 януари данъчната администрация публикува списък на 100-те най-големи данъчни длъжници. Докладът показва, че от 2003 г. дължимите данъци към сръбския държавен бюджет са в размер на повече от 2 млрд. евро, заяви за SETimes държавният секретар в сръбското министерство на финансите Миодраг Джидич. 
						Бюджетният дефицит на правителството е 1,13 млрд. евро, или 140 млрд. динара, но е възможно данъците от повечето фирми никога да не бъдат събрани. 
						„Държавата не може да изиска задължения от предприятията, които са обявени в несъстоятелност в процеса на приватизация, преструктуриране или разсрочване“, каза за SETimes Зоран Йованович от данъчната администрация. 
						Според него основната причина за неплащането на данъци от някои фирми е лошото финансово състояние на Сърбия. През последните десет години много фирми фалираха или бяха приватизирани – само 30 % от най-големите данъчни нарушители в Сърбия са действащи фирми. 
						„Действащите фирми обаче, които все още работят и не плащат данъци, ще трябва да бъдат санкционирани. До момента данъчната администрация е връчила 9 000 акта за нарушения и 1 700 наказателни обвинения“, посочи Йованович. 
						Най-много данъци дължи „Беобанка“ – банка, обявена в несъстоятелност през 2002 г. Нейните задължения възлизат на 24 млрд. динара, или 228,5 млн. евро. 
						Правителството заема по-твърда позиция спрямо данъчните нарушители. Нов закон позволява на данъчната администрация да публикува всеки месец имената на най-големите данъчни длъжници, а от началото на юни сръбските банки няма да позволяват на гражданите да получават заплатите си, ако не са платили своите данъци и задължителни социалноосигурителни вноски. Служителите на министерството на финансите очакват тази политика да подобри данъчната система в Сърбия и да помогне за изпълнение на държавния бюджет. 
						„Политиката на търпимост към задълженията на някои лица и наказване на други изпраща ясно послание към гражданите, че държавата има избирателно отношение към определени групи граждани и фирми“, заяви за SETimes Верица Барач, която оглавява сръбския Съвет за борба с корупцията. 
						Според Джидич заради световната икономическа криза, която засегна предприятията в Сърбия, е трудно да се събират средства от всички данъчни длъжници. 
						Барач отхвърля аргумента, че поради приватизацията и правилата за несъстоятелност държавата разполага с ограничени възможности за събиране на данъците. „Държавата е основният действащ фактор, който определя правилата, и тя е отговорна за липсата на тези правила“, добавя тя. 
						Според Барач списъкът от 100 данъчни длъжници отразява нивото на корупцията в Сърбия. „За разлика от някои развити държави, Сърбия няма култура на плащане на данъци и подпомагане на държавата“, добави Барач. 
						Само 70 % от данъците в Сърбия се плащат доброволно, а останалата част се събират в резултат на усилията на правителството за събиране на данъците. За сравнение, според доклада на Световната банка за най-добрите практики на плащане на данъци в света за 2011 г. една от най-добрите данъчни системи в света е тази на Швеция, където 98 % от данъците се плащат доброволно. 
						Едни от редовните данъкоплатци в Сърбия са семейство Кусовац от Белград, които управляват фирма за производство на мебели. Деян Кусовац, който притежава компанията от 30 години, заяви, че не е справедливо, че те плащат данъци, а други не. 
						„Въпреки че имаше периоди, когато семейният бизнес не работеше добре, винаги сме си плащали данъците навреме“, каза Кусовац за SETimes.

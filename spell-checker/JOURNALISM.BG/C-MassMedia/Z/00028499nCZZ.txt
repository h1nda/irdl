Дипломатически дневник: Естонският премиер посети Прищина
		25/11/2008
		Естонският премиер Андрус Ансип посети Прищина. Още в дипломатическите новини: албанският премиер Сали Бериша се срещна с македонския си колега Никола Груевски; руският министър на отбраната Анатолий Сердюков бе в Анкара.
		 
			
Естонският премиер Андрус Ансип (вляво) и косовският премиер Хашим Тачи дадоха пресконференция в Прищина в понеделник (24 ноември). [Лаура Хасани]
			Естонският премиер Андрус Ансип и командващият на силите за отбрана Антс Лаанеотс пристигнаха в неделя (23 ноември) в Прищина на първото официално посещение на министър-председателя, след като Косово обяви независимост през февруари. В неделя те се срещнаха с естонските мироподдържащи части в Косово, а в понеделник - с президента Фатмир Сейдиу, премиера Хашим Тачи и председателя на парламента Якуп Красничи. Естония призна Косово на 21 февруари. 
			*** 
			Всяко споразумение за обединяване на Кипър, което има за цел да обслужва интересите на Турция или на други страни, е обречено на провал, каза в петък (21 ноември) кипърският президент Деметрис Христофиас, след като се завърна от официално посещение в Русия. Христофиас отхвърли също и критиките на кипърските турци относно меморандума за разбирателство, подписан от неговата кипърска гръцка администрация с Русия. 
			*** 
			
				Македония е добре подготвена да поеме отговорностите си като потенциален член на НАТО и ЕС, каза пред македонския си колега Никола Груевски албанският премиер Сали Бериша на среща в Скопие в събота (22 ноември). Груевски и Бериша разгледаха възможностите за взаимна подкрепа в процесите на интеграция на своите страни в ЕС и НАТО. 
			*** 
			
				Македонският президент Бранко Цървенковски и председателят на председателството на Босна и Херцеговина (БиХ) Небойша Радманович бяха единодушни в четвъртък (20 ноември), че политическото сътрудничество между техните страни е много силно, но че икономическото сътрудничество се нуждае от подобрение. Двамата лидери се срещнаха неофициално по време на Регионалния икономически форум в Охрид, Македония. Цървенковски и Радманович казаха, че Скопие и Сараево трябва да повишат сътрудничеството си в областта на енергетиката 
			*** 
			Руският министър на отбраната Анатолий Сердюков посети Турската военна академия в Анкара в сряда (19 ноември). Общо 800 души се обучават понастоящем в академията, включително около 60 чужденци от 23 страни. Сердюков се срещна и с турския си колега Вежди Гьонюл.
			*** 
			
				Турският премиер Реджеп Тайип Ердоган завърши четиридневното си посещение в Индия в неделя (23 ноември), първа визита на турски правителствен лидер от две десетилетия насам. Ердоган се срещна с индийския си колега Манмохан Сингх, президента Пратибха Патил и други висши държавни представители. 
			*** 
			
				Българският президент Георги Първанов и сръбският президент Борис Тадич се срещнаха в Белград на 19 ноември, за да обсъдят текущи политически въпроси, двустранните отношения и перспективите за тяхното развитие. Друга тема, повдигната по време на срещата, бе инфраструктурата и особено завършването на Коридор 10, което би подобрило икономическите перспективи на двете страни. 
			*** 
			Китайският президент Ху Цзинтао пристигна в понеделник (24 ноември) в Атина на тридневно официално посещение. Той и гръцкият му колега Каролос Папуляс обсъдиха по-нататъшното развитие на стратегическото партньорство между своите страни. Ху ще присъства във вторник на подписването на сделка за 831,2 млн. евро, съгласно която китайската компания „Коско Пасифик Лимитид” ще управлява два контейнерни терминала в Пирея.
			
				(Различни източници 18/11/08-25/11/08)

Турция иска преразглеждане на плана на ООН за Кипър
29/01/2003
 
АНКАРА, Турция -- Външният министър Яшар Якъш е заявил във вторник (28 януари), че ООН вероятно ще трябва да преразгледа предложението си за обединяването на Кипър във връзка с исканията на Турция. Изявлението е било направено след срещата му със специалния пратеник на ООН Алваро де Сото. Представителят на ООН от своя страна е бил оптимистично настроен след разговорите с премиера Абдула Гюл, проведени по-късно същия ден. Според де Сото турските лидери са уверени, че може да бъде намерено решение на оставащите разногласия преди крайния срок 28 февруари. Очаква се в сряда де Сото да се срещне с лидера на Партията на справедливостта и развитието Реджеп Тайип Ердоган. Във вторник Ердоган направи изявление, в което призова двете страни в Кипър да направят отстъпки и да постигнат споразумение. (АФП, Анадолска агенция, ТРТ - 28/01/03)

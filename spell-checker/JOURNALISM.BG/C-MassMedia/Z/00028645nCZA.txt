Почина румънски борец против комунизма 
					10/12/2008
					Усилията за идентифициране на онези, които са подпомагали или служили на бившата тайна полиция в Румъния, ще бъдат затруднени още повече след смъртта на Константин (Тику) Думитреску, оцелял от най-жестоките комунистически политически затвори и автор на закона за национална лустрация.
					От Валентина Поп за Southeast European Times от Букурещ -- 10/12/08
 
					 
						
Константин (Тику) Думитреску (вдясно) почина в петък (5 декември). [Габриел Петреску]
						"Не знам защо няма знак за равенство между комунизъм и нацизъм ... Нацистките престъпници са в затворите, а комунистическите, които може би имат по-голяма вина, си стоят богати и свободни,” каза за Southeast European Times Тику Думитреску само месеци преди смъртта си. 
						Оцелял от 16 от най-жестоките политически затвори, Думитреску се превърна в една от най-важните фигури в страната в създаването на закони и институции за скъсване с комунистическото минало. 
						Автор на закона за лустрацията, от който в крайна сметка той се дистанцира, след като парламентът разводни съдържанието му, и член на борда на Националния съвет за проучване на архивите на „Секуритате” (НСПАС), Думитреску почина в петък (5 декември) на 80-годишна възраст. 
						Възрастният дисидент не се страхуваше да атакува различни сектори на съвременна Румъния. През юли той заяви за SE Times, че „самата съдебна система е най-корумпирана” не само защото младите магистрати прегръщат корупцията и търсят кратък път към богатство, но и „защото [много] от съдиите имат корени в комунистическите среди и в „Секуритате”. 
						Въпреки всичко той остана „оптимист", отбелязвайки как младите румънци продължават да се интересуват от миналото на страната и се тълпяха на представянето на неговите мемоари на книжния панаир във Франкфурт. 
						"Вярвам в чудесата, на които тази нация е способна от време на време,” заключи Думитреску. 
						Той не доживя да види първата присъда, обявена от национален съд по лустрационно дело, в което той отсъди в полза на ответника. След като НСПАС загуби правомощията си да решава такива дела, съдилищата поеха тези задължения. Те ще основават решенията си на досиетата и препоръките на НСПАС. 
						Букурещкият трибунал издаде тази своя първа присъда на 5 декември, отсъждайки, че макар и ответникът Дан Транкота, регионален представител на Социалдемократическата партия (СДП) от 2000 до 2004 г., да е бил информатор на „Секуритате”, той не е нарушил никакви човешки права, тъй като такива почти не са съществували по времена комунизма. Така той отхвърли искането на НСПАС съдът официално да посочи Транкота като „сътрудник на Секуритате”. 
						Транкота е подписал договор за сътрудничество със службата на „Секуритате” в Мехединти. Под кодовото име „Добрин” той шпионирал двама учители, двама лекари и семейство, практикуващо религиозен култ. 
						"Отношението на ответника в сътрудничеството с такава власт, както и действията, които е извършвал, са достойни за презрение ... От друга страна ... в такова [репресивно] общество това, че той [е давал сведения за други хора], не оправдава определянето му като сътрудник на „Секуритате”, се казва в решението. 
						Това бе присъда, която вероятно би разочаровала Думитреску, като се има предвид всичко, за което той работеше и на което бе очевидец.

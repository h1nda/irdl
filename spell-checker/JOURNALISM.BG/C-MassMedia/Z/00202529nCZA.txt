Олимпийският отбор на Албания е най-многочисленият в историята на Игрите
04/08/2004
Седем олимпийци ще представляват Албания на Летните игри в Атина, които започват на 13 август.
От Арди Пулай за Southeast European Times в Атина -- 04/08/04
 
 
Албанският вицепремиер Намик Докле се снима заедно с албанския олимпийски отбор. [Гент Шкулаку]
По време на церемония миналия месец вицепремиерът Намик Докле връчи албанския флаг на олимпийския отбор на страната. "Участието в Олимпийските игри е отговорност за вас, тъй като вие представлявате ценностите на албанския спорт," каза той, предавайки флага на атлетката Клодиана Шала.
Шала и други членове на отбора ще заминат за Гърция в четвъртък (5 август), за да приключат тренировките преди началото на Игрите. Като цяло страната ще бъде представена от седем спортисти: тежкоатлетите Ерканд Керимай и Теохарис Траша; плувците Ровена Марку и Крешник Гята; борецът Сахит Призрени, както и лекоатлетите Дориан Колаку и Шала.
"Спортистите ни се подготвяха сериозно. Макар че отборът ни е скромен, това е най-голямото албанско представителство на Олимпиада. Навсякъде по света албанците се събират и подкрепят албанския олимпийски отбор," заяви председателят на албанския Олимпийски комитет Хисни Доми.
"Ще се опитам да дам най-доброто от себе си и искрено се надявам, че Албания ще се представи добре на това важно събитие не само за нашата страна, но и за целия свят. Колегите ми и аз се подготвяхме и концентрирахме върху значението на Олимпийските игри и се надявам, че ще се покажем в добра светлина," посочи Шала.
През юли Албания стана част от световното пътешествие на олимпийския огън. Факелът пресечи с лодка Преспанското езеро до точката, където се срещат границите на Албания, Гърция и Македония. Зрители, плаващи с други лодки, изстреляха фойерверки, когато той достигна до бялата шамандура, маркираща границата между трите държави.
"Атина 2004 е събитие, което дава надежда за бъдещето. Изпращаме малък отбор в Атина, но качествата на спортистите ни получават висока оценка. Наистина се надявам, че този флаг, който предавам на Клодиана Шала, ще се развява в Атина заради добрите резултати на всички албански спортисти," заяви Докле на церемонията миналия месец.

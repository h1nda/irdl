Ръководителят на МГС Фейт обсъди децентрализацията с косовските сърби
					06/06/2008
					 
						ПРИЩИНА, Косово -- В четвъртък (5 юни) в Грачаница, непосредствено до Прищина, по време на обсъждане на децентрализацията, ръководителят на Международната гражданска служба (МГС) Питер Фейт каза, че процесът е в интерес на местните сърби, отчасти заради създаването на пет нови общини, в които те ще имат мнозинство. Фейт ги увери, че децентрализацията ще следва схемата, предложена от бившия специален пратеник на ООН за Косово, Марти Ахтисаари. "Важно е да се помогне на гражданите, да се предлагат по-добри услуги и да се подобри всекидневният живот на сърбите и другите малцинства. Този процес позволява на сръбското малцинство да се интегрира в обществото", каза той.
						В четвъртък прилагането на плана на Ахтисаари получи подкрепа и от парламента. Депутатите приеха още пет закона, произтичащи от неговия план за контролирана независимост, с което общият им брой достигна 30. (Зери, Коха Диторе, Експрес; КТВ, РТК - 05/06/08)

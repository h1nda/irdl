Дарен от БиХ самолет от Втората световна война ще бъде показан във Франция
					19/06/2008
					Група френски авиационни ентусиасти възстановиха военен транспортен самолет С-47 от Втората световна война, дарен от БиХ, и го изложиха в мемориала в Нормандия, посветен на десанта на съюзниците. 
					От Антонио Пърленда за Southeast European Times от Мервил, Франция – 19/06/08
 
					 
						
Над 3 000 души присъстваха на представянето на възстановения военен транспортен самолет С-47 в Нормандия. [Антонио Пърленда]
						Ден след 64-ата годишнина на съюзническия десант в Нормандия група авиационни ентусиасти официално представи военния транспортен самолет С-47, дарен от Босна и Херцеговина (БиХ) на френския град Мервил. 
						Властите в БиХ подариха реликвата на Франция в края на ноември 2007 г. в знак на благодарност за усилията на френските миротворци по време на конфликта от 1992-1995 г. и след него. Авиационните ентусиасти, начело с кмета на Мервил Оливие Паз, възстановиха самолета и цветовете на американските ВВС, които са го украсявали, когато е участвал в десанта на съюзниците на 6 юни 1944 г. 
						"Хората в Нормандия никога няма да забравят десанта на съюзниците през 1944 г. и освобождението на Европа. ... [Самолетът] ще символизира приятелството между Франция, САЩ и БиХ,” каза Паз по време на церемонията на 7 юни. 
						Членът на председателството на БиХ Желко Комшич присъства на церемонията заедно с повече от 3 000 зрители от цяла Европа. Двама членове на екипажа на С-47 от Втората световна война и техните семейства също бяха на церемонията. 
						 Комшич каза, че самолетът ще бъде „символ на съвместната съпротива срещу фашизма и борбата на народа на БиХ и Титова Югославия за свобода". 
						Фабриката на „Дъглас” в Лонг Бийч, Калифорния, е произвела самолета през януари 1944 г. Той става част от 9-а въздушна армия на САЩ и участва в офанзивите на съюзническите войски, включително десанта в Нормандия и операцията през септември 1944 г. над Арнхем, Холандия. Вражески огън поразява самолета няколко пъти и поне в един случай почти го сваля. 
						В края на войната САЩ го продават на Чешките авиолинии, които го приспособяват за гражданската авиация. Френските военновъздушни сили го закупуват през 1960 г., но след това го продават на югославските военновъздушни сили, които последни го използват. След като самолетът прекратява летателната си служба, той е изложен във военната база „Райловац” край Сараево. 
						Френските авиационни ентусиасти научават за съществуването му след конфликта от 90-те години на миналия век в БиХ. С помощта на френските власти те получават разрешение от председателството на БиХ да възстановят самолета и да изложат за постоянно във Франция.

България провежда офанзива срещу фалшификатори 
					17/11/2004
					Представители на българските правоприлагащи органи заявиха, че са разбили 17 и са идентифицирали 16 нови групи фалшификатори през първите девет месеца на тази година. 
					(AФП, Sofia News Agency, БНН, Mедиапул, Дневник, бТВ, МВР - 16/11/04; Forbes, CNET, Sofia News Agency, бТВ - 28/10/04; Европол)
 
					 
						
Служител от българските специални части охранява печатница, използвана за производство на фалшиви евро банкноти близо до град Варна. Нелегалната печатница бе разкрита в резултат от съвместни действия на българската полиция, американската секретна служба и агенти на Европол. [AФП]
						България разби 17 банди фалшификатори с 68 члена и неутрализира осем тайни печатници през първите девет месеца на тази година, заяви министърът на вътрешните работи Георги Петканов във вторник (16 ноември). Той направи това изказване в началото на двудневна международна конференция в София, посветена на борбата срещу фалшификацията на валута. 16 нови групи, в които участват 98 души, са били разкрити през същия период, допълни той, отбелязвайки,че някои от тези банди са замесени в много видове престъпления. 
						Полицията проведе общо над 40 операции срещу мафията от началото на тази година, заяви пред конференцията ръководителят на НСБОП генерал Валентин Петров. " Всички операции бяха координирани и извършени съвместно с американската секретна служба и Европол," каза Петров. 
						По време на операциите полицията е конфискувала фалшиви 117 000 щатски долари и почти 526 000 фалшиви евро, посочва МВР. 
						Според представители на България и Европол количеството фалшиви щатски долари в обръщение по целия свят изглежда намалява, докато броят на евробанкнотите нараства. 
						Шефът на звеното към Европол за фалшификация на пари Уинфрид Пройс заяви пред АФП, че има няколко причини за тази тенденция, едната от които е бързото разпространение на еврото като второ световно платежно средство след долара. 
						Еврото, каза Пройс, е " много сигурно, но хората извън ЕС не знаят защитните му характеристики, така че е много лесно за потенциалните фалшификатори да разпространяват новата валута там." 
						"Европейската полиция обикновено успява да конфискува около 30 до 40 % от всички фалшифицирани евро банкноти, преди те да влязат в обръщение," изтъкна той, допълвайки, че останалата част от "менте" парите трябва да бъдат разкривани и конфискувани от търговските банки.
						Друга появяваща се тенденция, според представители на българската полиция, е нарастването на фалшифицирането на кредитни карти. В края на октомври властите обявиха ареста на 22-годишен студент, който е "издал" фалшива кредитна карта на името на председателя на Microsoft Бил Гейтс. Според следователитет студентът, идентифициран под псевдонима "Аlexey K.", е принадлежал към международна банда, замесена в производството на фалшиви свидетелства за управление на МПС, паспорти и евро банкноти в повече от 25 държави. 
						Бандите фалшификатори в България произвеждат всичко, което се търси на "пазара", заяви Петров на конференцията в София. 
						Международна полицейско операция под кодовото названение "Firewall" с участието на правоприлагащи агенции от няколко държави, вкл. България, Великобритания и Канада, до този момент доведе до арестуването на 85 души във въпросните държави, заяви главният секретар на българското МВР генерал-лейтенант Бойко Борисов.

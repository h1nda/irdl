Израел се извини на турския посланик
					13/01/2010
					 
						АНКАРА, Турция -- В сряда (13 януари) Израел се извини за „унизителното” според медийни публикации отношение към турския посланик в Йерусалим. Въпросният акт на неуважение е станал по време на среща, свикана в знак на протест срещу начина, по който служители от израелското разузнаване са били представени в популярно телевизионно шоу в Турция. Турският посланик Огуз Челиккол е бил поставен да седне на диван, далеч по-нисък от стола на израелския заместник-министър на външните работи Дани Аялон, който е призовал журналистите по време на позирането за официални снимки да обърнат внимание на разликата във височините.
						Пресслужбата на министър-председателя Бенямин Нетаняху по-късно излезе с изявление, в което се казва, че в известна степен „протестът, демонстриран пред турския посланик, е бил в основата си правилен, но е трябвало да бъде предаден по обичайния дипломатически начин”. Самият Аялон публикува изявление, в което подчертава: „Това не e моят начин да покажа неуважение към посланика и в бъдеще ще изясня моята позиция по дипломатически приемлив начин”. Запланувано е израелският министър на отбраната Ехуд Барак да посети Анкара в неделя. (АФП, Ройтерс - 13/01/10)

Шестима бивши румънски комунистически ръководни кадри бяха обвинени в тероризъм
					07/12/2007
					Изследователи от държавно ведомство заведоха наказателен иск срещу бивш генерал от "Секуритате" и петима бивши дипломати.
					От Паул Чокою за Southeast European Times от Букурещ -- 07/12/07
 
					 
						
Бившият генерал Николае Плешита е един от обвинените. [Архив]
						Румънски държавни изследователи заведоха на 7 ноември във Върховния съд на страната наказателен иск срещу бившия началник на Центъра за външно разузнаване на Румъния и петима бивши румънски дипломати, твърдейки, че последните са извършили актове на тероризъм през 80-те години на миналия век. 
						Историци от държавния Институт за разследване на комунистическите престъпления в Румъния (ИРКПР) обвиняват генерал Николае Плешита и бившите дипломати Дан Михок, Константин Чобану, Йон Константин, Йоан Лупу и Йон Греку, че са правили опити да убият румънски опозиционни лидери в Западна Европа през 1981 г. 
						В иска, внесен от ИРКПР във Върховния касационен и налазателен съд, се посочва, че петимата са всели страх и паника сред противниците или потенциалните противици на режима. 
						Петимата са били заподозрени в тероризъм още през 1984 г., когато в германския всекидневник "Велт" бе публикувана статия, свързваща ги с кампания по изпращане на писма бомби.
						Обвиненията на ИРКПР се базират на официални документи, показания, статии в пресата като тази във "Велт" и документи от архивите на тайните служби в Румъния, Унгария, бившата Източна Германия и Съединените щати.
						След разследването ИРКПР включи в своя иск следните обвинения срещу петимата мъже: тежко наказуемо убийство от първа степен, опит за убийство, отвличане, физически и психологически тормоз, нарушаване на законите за използване на взривни вещества и подправяне на официални документи. 
						В рамките на опитите за елиминиране на противници на режима устройствата са били маскирани като писма и изпратени по пощата до трима известни дисиденти -- Паул Гома, Николае Пенеску и Сербан Ореску. Налице са доказателства, че заподозрените са участвали и в други терористични нападения, атаки с токсични газове и отвличане и убийства на други лица. 
						Плешита вече е подследствен за наемането на терориста Илич Рамирес Санчес, известен още като Карлос Чакала, за убийството на румънски дисиденти. Между другата си терористична дейност Санчес по-късно е извършил нападения срещу Радио "Свободна Европа" в Мюнхен. 
						Дан Михок, понастоящем управител на "Бритиш Петролеум Румъния", отхвърли обвиненията срещу себе си и каза, че като бивш офицер от "Секуритате", назначен в румънското посолство в Бон, той е участвал единствено в икономически и технически или научни дейности. 
						Петимата румънски дипломати бяха обявени за "персона нон грата" от западногерманското правителство през 1984 г., десет дни, след като бившият диктатор Николае Чаушеску посети Бон, за да се срещне с канцлера Хелмут Кол. 
						ИРКПР бе създаден, за да разследва и установява престъпления, злоупотреби и нарушения на човешки права, които са били извършвани по време на комунистическия режим в Румъния, както и за да сезира държавните криминалноследствени отдели, когато такива случаи биват разкрити. 
						Това е четвъртото обвинение, внесено от ИРКПР във Върховния съд. По-рано той внесе искове срещу офицери от "Секуритате", които са вербували непълнолетни лица, 210 затворнически надзиратели, обвинени в геноцид, и бившия полковник от "Секуритате" Георге Еною, който бе обвинен в престъпления срещу човечеството. 
						Еною е започнал да провежда разпити на студенти, арестувани след младежките бунтове през 1956 г. След 1960 г. той е бил назначен в Букурещкия общински отдел на "Секуритате", където е прилагал някои от най-жестоките методи на изтезания от арсенала на "Секуритате", сред които изолация, глад, бой на затворници по стъпалата и с торби, пълни с пясък, твърдят от ИРКПР.

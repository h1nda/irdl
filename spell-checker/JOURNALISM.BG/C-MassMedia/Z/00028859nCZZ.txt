Дипломатически дневник: Сърбия подкрепя обединена Босна и Херцеговина
					30/12/2008
					Външният министър на Сърбия посети Сараево. Още от дипломатическите новини: Чешката република изрази подкрепа за аспирациите на Албания за членство в ЕС и НАТО; премиерите на Македония и Черна гора опраделиха отношенията между двете страни като "отлични".
					 
						
Сръбският външен министър Вук Йеремич (вляво) и неговият колега от БиХ Свен Алкалай провеждат пресконференция в Сараево в петък (26 декември). [Гети Имиджис] 
						
						Сръбският външен министър Вук Йеремич заяви в петък (26 декември), че неговата страна е за обединена Босна и Херцеговина (БиХ). По време на еднодневно посещение в Сараево министърът заяви за държавната телевизия на БиХ, че очаква решение на кризата в БиХ, тъй като политическите сили, които са за компромиси и споразуменията, придобиват все по-голямо влияние. Той се срещна със своя босненски колега Свен Алкалай. 
						*** 
						
						Сръбският президент Борис Тадич заяви в петък (26 декември), че Белград ще следи отблизо работата на мисията ЮЛЕКС на ЕС в Koсово, за да се увери, че тя изпълнява както трябва своя мандат. Институциите на Сърбия ще бъдат на разположение на ЮЛЕКС през идния период, което според него е изключително важно за ефективността на работата на мисията на ЕС в Косово. "ЮЛЕКС е техническа мисия и следователно тя трябва да бъде неутрална по отношение на статута", подчерта той. "Статутът на Косово може да бъде определен само от Съвета за сигурност на ООН и никаква мисия в страната няма правомощията да го определя", каза Тадич. 
						*** 
						Чешкият президент Вацлав Клаус обеща подкрепата на неговата страна за усилията на Aлбания да се присъедини към ЕС и НАТО на среща с албанския му колега Бамир Топи в събота (27 декември). Топи бе на еднодневно посещение в Чешката република. Миналата седмица Клаус подписа протокол за присъединяването на Албания към НАТО. Ратифицирането от всички страни-членки ще позволи на Албания, заедно с Хърватия, да се присъедини към Алианса на следващата среща на върха през април 2009 г. 
						*** 
						
						Черногорският премиер Мило Джуканович и гостуващият му македонски колега Никола Груевски заявиха в четвъртък (25 декември), че са удовлетворени от "отличното сътрудничество" между техните две страни. Джуканович изрази благодарност към Македония за подкрепата на усилията на Черна гора за присъединяване към ЕС и НАТО. Той обеща да подкрепи кандидатурата на Македония за членство в НАТО и добави, че Скопие е изпълнило всички стандарти за членство. 
						*** 
						Словенският президент Данило Тюрк призова Сърбия да ускори напредъка си към членство в ЕС на 24 декември. Той подчерта "голямото значение" на арестуването и екстрадирането на военнопрестъпника Ратко Младич в Хагския трибунал. "На този етап въпросът за Младич е много важен [за аспирациите на Сърбия за членство в ЕС]," заяви Тюрк в интервю за белградския всекидневник "Вечерне Новости". Запитан дали е възможно да се деблокира Споразумението за стабилизация и асоцииране между Сърбия и ЕС без екстрадирането на Младич, Тюрк заяви, че не желае да подхранва напразни надежди. 
						
						(Различни източници 23/12/08 - 30/12/08)

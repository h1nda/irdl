USAID твърди, че корупцията продължава да е проблем в Албания 
					29/08/2008
					 
						ТИРАНА, Албания -- Корупцията остава проблем в Албания и правителството трябва да положи повече усилия в борбата с нея, каза Едуард Ландау, директор на мисията на USAID в страната. „Нужни са повече усилия за намаляване на възможностите за корупция, за да могат да се регистрират фирми без проблем, а гражданите да могат да заплащат данъците си по електронен път, без да се налага да си имат работа с данъчни агенти, които биха могли да искат подкупи,” каза Ландау в четвъртък (28 август) в телевизионно интервю.
						Междувременно премиерът Сали Бериша се появи в рекламен видеоклип, в който призовава обществеността да се бори с корупцията и подкупите в сферата на административното обслужване. Той е първият албански премиер, сторил това. (ТВСХ, Нюз 24, BalkanWeb, Шкип - 29/08/08)

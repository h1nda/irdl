Искането на Сърбия за Косово бе включено в дневния ред на Общото събрание на ООН
					18/09/2008
					 
						ПРИЩИНА, Косово -- В сряда (17 септември) Генералният комитет на ООН даде на Сърбия зелена светлина за опитите й да представи аргументите си срещу независимостта на Косово. Сърбия ще се опита да убеди Общото събрание, че обявяването на независимост от Косово е незаконно и че ООН трябва да потърси за консултация мнението на Международния съд. В отговор министър-председателят на Косово Хашим Тачи каза, че "никой не бива да се учудва на инициативата на Сърбия, но и че усилията на Сърбия не могат да спрат напредъка на Косово". Той призова страните членки на ООН да се противопоставят на инициативата.
						Други новини от сряда -- Говорителят на ЮНМИК Александър Иванко каза, че седем месеца, след като спря своята дейност, съдът в Митровица е готов да възобнови работата си. Той ще бъде отворен отново в началото на октомври.
						Също в сряда КФОР изрази своята готовност да се намеси във всеки случай, за който получи искане от страна на ЮНМИК или от косовските институции. (Коха Диторе, Лайм, Зери, Експрес - 18/09/08; РТК, Телеграфи - 17/09/08)

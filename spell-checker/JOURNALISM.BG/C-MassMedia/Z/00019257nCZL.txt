Турски прокурори поискаха доживотна присъда за нападение срещу висш съд 
					14/07/2006
					 
						АНКАРА, Турция -- Прокурорите искат доживотна присъда за адвоката Алпарслан Арслан, главен заподозрян за нападението на 17 май срещу висшия административен съд на страната, Държавния съвет. Един съдия бе убит, а четирима ранени по време на нападението. Обвинителният акт, който бе прочетен в четвъртък (13 юли), обвинява 29-годишния Арслан, че "се е опитал насилствено да отхвърли конституционния ред". Срещу осем други заподозрени също са повдигнати обвинения. След инцидента в съда бяха затегнати мерките за сигурност. 
						Също в четвъртък процесът срещу турския младеж, обвинен в убийството на римокатолически свещеник през февруари в Трабзон, трябваше да бъде отложен за 27 август поради неявяване на свидетели. Процесът се провежда при закрити врати, тъй като обвиняемият е малолетен. 
						Други новини -- Петима войници бяха убити при взрив на мина в източната турска провинция Битлис. Други четирима са ранени. Властите обвиняват за инцидента терористичната Кюрдска работническа партия. (Сабах - 14/07/06; НТВ, Заман, Милиет, Ройтерс - 13/07/06)

Македонски войници се готвят за участие в мисията на ЕС "Алтея"
					30/05/2006
					Седемнадесет македонски военнослужещи и екипажите на два транспортни хеликоптера ще бъдат разположени в Босна и Херцеговина през юли в рамките на мироподдържащата мисия на ЕС "Алтея".
					От Зоран Николовски за Southeast European Times от Скопие - 30/05/06
 
					 
						
Военната част ще отпътува за БиХ през юли и ще бъде разположена близо до Мостар. [Архив]
						Македонското правителство реши да изпрати военен контингент за участие в мисията на ЕС "Алтея" в Босна и Херцеговина (БиХ). Военната част ще включва 17 военнослужещи и екипажите на два транспортни хеликоптера. Контингентът ще отпътува за Бих през юли и най-вероятно ще бъде разположен край Мостар. 
						ЮФОР, или мисията "Алтея", пое функциите на СФОР на 2 декември 2004 г. Дни по-рано, на 22 ноември 2004 г., Съветът за сигурност на ООН прие Резолюция No 1575, определяща мандата на ЮФОР като принос за създаването на безопасни условия и изпълнение на плановете по Споразумението за стабилизация и асоцииране в БиХ. 
						По-рано този месец министрите на външните работи на двете страни се срещнаха и се съгласиха, че отношенията между БиХ и Македония са много добри. Македонският външен министър Илинка Митрева каза, че подготовката на контингента е започнала. 
						Освен разполагането на военни в БиХ, правителството реши също да продължи мисиите в Ирак и Афганистан. Група от 90 военнослужещи се очаква да отпътува за Афганистан след одобрението на парламента. 
						Македонската армия (АРМ) обяви, че частите ще помагат и при обучението на членове на иракските сили за сигурност. 
						Тази година Македония възнамерява да удвои броя на военнослужещите, участващи в мироподдържащи мисии в чужбина. Като крайна цел армията планира да разполага с контингент от 1500 души, обучени по стандартите на НАТО, които да вземат участие в мироподдържащи мисии веднага щом страната получи пълноправно членство в Алианса. 
						Македонските военни са под американско командване в Ирак и Афганистан. На 28 март адмирал Хари Г. Улрих, командващ на Обединените сили на НАТО в Неапол и на ВМС на САЩ в Европа, удостои с медали на американската армия "За отлична служба" двама членове на АРМ, които участваха в мисията "Свобода за Ирак 4". 
						Македонските офицери бяха наградени за себеотрицателна служба и самоотверженост по време на военните операции в Ирак, с което са допринесли за успеха на мисията. Те бяха похвалени и за приноса си за имиджа на международните сили в Ирак и на АРМ. 
						Медалите "За отлична служба" са въведени през 1945 г. и с тях се удостояват членове на американските въоръжени сили или на въоръжените сили на приятелски страни, които са се отличили с героизъм, специални постижения или заслуги.

БиХ подготвя сапьорска част за Ирак
31/03/2004
Първата военна част от Босна и Херцеговина, която ще участва в мироопазваща операция, ще бъде сапьорски взвод. През септември той се очаква да се присъедини към силите на коалицията в Ирак.
От Антонио Пръленда за Southeast European Times в Сараево - 30/03/04
 
 
Специалист по отстраняване на мини изравя неексплодирал артилерийски снаряд в северо-източна Босна и Херцеговина. [АФП]
Президентството на Босна и Херцеговина (БиХ) взе решение за образуване на сапьорски взвод, който ще се присъедини към коалиционните сили в Ирак през септември. Това ще бъде първата военна част на БиХ, която ще участва в мироопазваща операция зад граница. До този момент военнослужещи от БиХ са били ангажирани само като военни наблюдатели в мироопазваща операция на ООН.
Частта ще се състои от 36 военнослужещи от трите етнически групи - босненски мюсюлмани, сърби и хървати. Мисията им ще продължи 12 месеца. Според члена на президентството Драган Чович частта ще се разположи в състава на американските сили в Ирак. Цялата подготовка ще се извърши с американска подкрепа.
"Наш офицер за свръзка ще бъде изпратен в Централното командване на САЩ в Тампа, Флорида, за да се ускори подготовката," посочи Чович.
Президентството на БиХ взе решение въз основа на анализ на екип от експерти от МО, МВнР, МФ и Министерството на правосъдието. Енес Бечирбашич, главен секретар на Постоянния комитет по военните въпроси, заявява, че сапьорските части са били избрани за мисия в Ирак поради качеството на своя опит.
Фактът, че няколко милиона противопехотни мини и неексплодирали боеприпаси все още обсипват някогашните фронтови линии из цяла БиХ, породи нужда от въвеждане на най-високи стандарти за отстраняване на мини след войната. Според военните в БиХ това е причината, поради която местните специалисти-сапьори са сред най-добре подготвените в света.
"Нашите сапьори са много дефицитни военнослужещи в световен мащаб. Те извършват не само отстраняване на обикновени военни мини, но и са много стриктни при отстраняване на противопехотни мини, което обикновено се извършва от цивилни търговски компании за отстраняване на мини," посочва говорителят на Армията на Федерацията (АФ) полковник Хамза Виша.
Според него АФ ще подготвя военнослужещи за участие в мисията, които говорят английски, а в някои случаи арабски. Взводът от БиХ вероятно ще участва в обезвреждане на мини и неексплодирали боеприпаси в някои от военните складове, открити по цялата територия на Ирак.
Посолството на САЩ в БиХ приветства предложението за изпращане на миротворческа част в Ирак. "Подходящо е БиХ да допринесе за международната сигурност," се казва в съобщение на посолството. "БиХ е била консуматор на мироопазващите усилия на НАТО и на други държави. Сега въоръжените сили в БиХ са достигнали такава точка на развитие, която им позволява да дадат собствен принос към поддържането на мира."

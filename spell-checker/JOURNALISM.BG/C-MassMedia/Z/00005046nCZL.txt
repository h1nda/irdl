Ердоган обещава да запази светския характер на Турция
11/11/2002
 
ВАШИНГТОН, САЩ -- В интервю за Вашингтон Пост в неделя (10 ноември) лидерът на турската Партия на справедливостта и развитието (ПСР) Реджеп Тайип Ердоган отхвърли опасенията за ислямистките корени на неговата партия, заявявайки, че той счита ненамесата на религията в държавните работи за "важен елемент на демокрацията". Той настоя, че ПСР няма скрито намерение да превърне Турция в ислямистка държава и обеща да запази нейната прозападна ориентация. Лидерът на ПСР посочи, че неговата партия, която се радва на абсолютно мнозинство в парламента, може да прокара поправка към конституцията, която да му позволи да заеме поста министър-председател. Дениз Байкал, председател на единствената друга партия, която успя да влезе в парламента, каза че поддържа идеята, предвид голямата изборна победа на ПСР. Президентът Ахмет Недждет Сезер възрази срещу извършването на такива поправки и в допълнение предупреди, че държавата ще се противопостави на всякакви опити да се "провали демокрацията и светската република", отношение, което се подкрепя и от командващия турската армия генерал Хилми Йозкок. (АП, АФП - 10/11/02; БиБиСи - 09/11/02)

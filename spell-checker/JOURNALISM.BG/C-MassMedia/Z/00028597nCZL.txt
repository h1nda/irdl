Сърбия затяга примката около Младич
					05/12/2008
					 
						БЕЛГРАД, Сърбия -- Изгледите за залавяне на укриващия се обвиняем във военни престъпления Ратко Младич вече са по-добри, каза в четвъртък (4 декември) Расим Ляич, ръководител на националния съвет на Сърбия за връзки с Трибунала на ООН за военни престъпления. „През идните дни ще се проведат акции, които ще продължат до арестуването на Младич,” обеща той. По-рано през деня полицията претърси пет обекта, включително белградския дом на сина му Дарко, като конфискува предмети, смятани за собственост на Младич. В сряда мироподдъжащите части на НАТО в Босна и Херцеговина осъществиха внезапен обиск в дома на съпругата на Радован Караджич, търсейки доказателства за евентуални връзки с Младич. 
						Други новини -- В четвъртък главният прокурор на Хагския трибунал Серж Брамерц каза, че неговата служба ще представи солидни доказателства за вината на Караджич по време на процеса срещу него. Още не е ясно кога ще започне делото. Брамерц казва, че прокуратурата ще се съсредоточи върху четири от точките в обвинителния акт – етническото прочистване в Босна и Херцеговина по време на конфликта от 1992-1995 г., обстрелването на цивилни граждани по време на обсадата на Сараево, геноцида в Сребреница и използването на миротворци от ООН като заложници. (Ройтерс, АФП, АП, Б92, Бета, Танюг, ФоНет, Блиц, Явно - 04/12/08)

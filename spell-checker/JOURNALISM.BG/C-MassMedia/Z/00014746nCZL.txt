Външният министър на Сърбия и Черна гора обсъжда проблеми на Косово със словенския си колега
					31/05/2005
					 
						ЛЮБЛЯНА, Словения -- Външният министър на Сърбия и Черна гора Вук Драшкович се срещна в понеделник (30 май) със словенския си колега Димитрий Рупел, който в момента заема и длъжността председател на ОССЕ, за да обсъдят въпроси, свързани с Косово. Драшкович очерта позицията на федералния съюз, който призовава преговорите за окончателния статут на Косово да се основават на принципа "повече от автономия, по-малко от независимост". Той каза, че Белград е готов да обсъди компромисно решение и очаква същото от Прищина.
						Също в понеделник Сърбия и Черна гора и Чешката република сключиха споразумение за двустранно сътрудничество в сектора на отбраната. Прага ще предостави помощ в обучението с цел да подпомогне усилията на Сърбия и Черна гора за присъединяване към евроатлантическите структури. (Б92, Танюг - 30/05/05)

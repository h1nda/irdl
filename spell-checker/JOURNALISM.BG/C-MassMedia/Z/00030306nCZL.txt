Байдън направи знаменателна визита в БиХ
					19/05/2009
					 
						САРАЕВО, Босна и Херцеговина (БиХ) -- Вицепрезидентът на САЩ Джо Байдън пристигна във вторник (19 май) на официална визита в Сараево като първа част от обиколката си на Балканите, която включва също посещения в Сърбия и Косово. Като първи високопоставен представител на новата администрация на САЩ, който посещава БиХ, той ще проведе разговори с тристранното председателство и други политически лидери. Той ще направи също и обръщение към парламента. По време на визитата ще го придружават върховният представител на ЕС по външната политика Хавиер Солана и върховният представител в БиХ Валентин Инцко. Целта е да бъде потвърден ангажиментът на САЩ към целия регион.
						Предшественикът на Инцко Мирослав Лайчак в понеделник се изказа по повод на визитата. Той призова Вашингтон и ЕС да "реорганизират" своето присъствие в Западните Балкани, за да "предотвратят разпалване на страстите в целия регион поради наличието на места с етническо напрежение и нестабилност". Говорейки пред експерти по външната политика във Вашингтон, Лайчак предупреди, че ситуацията е белязана от ширеща се стагнация и дори на места от влошаване, "по-специално в Босна, Косово и Сърбия". Той каза: "Само дипломатическото сътрудничество между САЩ и ЕС може да укрепи демокрацията и стабилността в региона". Лайчак напусна поста си в БиХ неотдавна, за да стане външен министър на Словакия. (РТРС, СРНА, БХРТ, Дневни Аваз, БТА, АП, АФП, Уошингтън Таймс, Танюг, Б92 - 18/05/09)

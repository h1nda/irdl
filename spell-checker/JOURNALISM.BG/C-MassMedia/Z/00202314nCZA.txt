ЕП: "Корупцията все още е голяма пречка в Косово"
					02/02/2012
					Европейската комисия смъмри както косовските власти, така и ЮЛЕКС.
					От Линда Карадаку за Southeast European Times от Прищина -- 02/02/12
 
					 
						
Правоохранителните органи в Косово трябва да засилят борбата си срещу корупцията. [Ройтерс]
						Комисията по външни отношения на ЕС одобри във вторник (31 януари) проектодоклад на Европейския парламент, в който призовава ЮЛЕКС да "увеличи усилията си" в страната срещу организираната престъпност и корупцията. 
						"Корупцията продължава да буди сериозно безпокойство. Има нужда срещу това предизвикателство да се вземат по-активни мерки, особено от правоохранителните органи и съдебната система," каза за SETimes Фьола Чеку, информационен служител в Координационната служба на ЕК в Прищина.
						Говорителят на ЮЛЕКС Никълъс Хотън обаче каза, че мисията е постигнала "определени резултати" в преследването на престъпници. 
						Правоналагащата мисия понастоящем разследва 350 случая на престъпна дейност, като съдиите от мисията вече са произнесли цели 220 присъди. От тях 15 решения са били за организирана престъпност, каза Хотън. 
						Авторът на доклада, австрийският депутат в ЕП Улрике Луначек, каза обаче за "ЕСобзървър", че "за имиджа [на ЮЛЕКС] в страната би било по-добре, ако вече имаше обвинителни актове по делата за корупция на високо равнище." 
						Стратегията на правителството срещу корупцията за 2012-2016 г., която бе одобрена на 11 януари, очертава целите и превантивните мерки срещу корупцията. 
						Началникът на отдела, отговарящ за законодателството и образованието в Косовската агенция за борба с корупцията, Бурим Садику, каза, че новата стратегия е основана на оценките на местните и международните институции относно нивото на корупцията. 
						Миналия месец четирима представители на косовското министерство на здравеопазването, сред които секретарят на министерството Илир Толай, бяха арестувани въз основа на обвинения в злоупотреба със служебно положение или правомощия, укриване на данъци, пране на пари и организирана престъпност, свързани с търгове. 
						От косовската полиция заявиха, че арестите са извършени след разследване, продължило няколко месеца, проведено от Оперативната група за борба с корупцията под ръководството на Специалната прокуратура на Косово. 
						Въпреки че вече са минали седмици от арестите, още не са внесени обвинения. Четиримата продължават да бъдат в ареста. 
						"Това, че [секторът на правосъдието] не е на нужното ниво на отговорност, означава повече корупция, защото е равносилно на бездействие от страна на правните държавни [институции]," каза за SETimes Белул Бечай, косовски политически анализатор и професор в Университетския колеж "Универсум" в Прищина.
						Бечай казва, че най-много от всичко е необходимо да има правилен подход на властите към корупцията. 
						"Онези, които изграждат корумпирана система, не могат да се борят срещу корупцията. Между гражданите и институциите са изградени корупционни отношения. Ако тези отношения не се променят, не може да се преборим с корупцията," казва Бечай. 
						Жителят на Прищина Малсор Хамити е съгласен. 
						"Най-подходящата дума, която описва състоянието на корупцията тук, е "катастрофално". Ако зависеше от мен, всички корумпирани лица трябва да бъдат арестувани и да лежат в затвора и тогава ще разберат колко много страдат хората. Корупцията значи по-малко възможности и по-малко пари за нас, обикновените хора," каза той за SETimes.

Турция оправда писател, обвинен в обида на исляма
					26/06/2009
					 
						АНКАРА, Турция -- Писателят Недим Гюрсел, който беше обвинен в обида на исляма в своята книга "Дъщерите на Аллах", беше оправдан от местен съд, съобщи в четвъртък (25 юни) новинарският телевизионен канал "Си Ен Ен Тюрк". Книгата на Гюрсел за произхода на исляма през 6-и век беше публикувана в Турция миналата година. Али Ерме Букагълъ, строителен инженер, заведе съдебно дело срещу автора, твърдейки, че описанието в книгата за пророка Мохамед, неговите жени и корана са обидни за исляма.
						Други новини от четвъртък -- Турският министър по европейските въпроси Егемен Багъш каза на пресконференция в Брюксел, че демонстрирането на факта, че Турция има бъдеще в ЕС, би изпратило положителен сигнал към мюсюлманския свят. "Какво послание искаме да отправим към 1,5 милиарда мюсюлмани по света, които имат чувството, че са отблъсквани от Запада?", запита Багъш. Той отново повтори, че Анкара не иска нищо по-малко от пълноправно членство в ЕС. Няколко членки на ЕС, включително Австрия, Франция и Германия, се противопоставят на кандидатурата на Турция. (Си Ен Ен Тюрк, Ротерс, АФП - 25/06/09)

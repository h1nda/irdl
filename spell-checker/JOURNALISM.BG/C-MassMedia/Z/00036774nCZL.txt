САЩ публикуваха годишния си доклад за религиозните свободи на Балканите 
					18/11/2010
					 
						ВАШИНГТОН, Съединени щати -- Нападенията и дискриминацията, основани на религиозната идентичност, продължават на Балканите, но поради взаимната обвързаност между етническа и религиозна принадлежност понякога се оказва трудно да се определи мотивът за тези действия, заявява Държавният департамент в своя ежегоден Доклад за международната религиозна свобода, публикуван в сряда (17 ноември). В частта за Албания документът хвали религиозната толерантност в страната, но отбелязва липсата на действия по случаи на конфискация на собственост от бившия комунистически режим. Законодателството на Босна и Херцеговина (БиХ) в общи линии гарантира религиозната свобода, но дискриминацията по отношение на религиозни малцинства съществува в почти всички части на страната, се посочва в документа. В Черна гора отношенията между основните религиозни групи са в като цяло добри, с изключение на отдавна съществуващото напрежение между Сръбската православна църква и Черногорската православна църква.
						В Хърватия има случаи на вандализъм и заплахи, основаващи се на религиозната принадлежност, по-специално в районите, засегнати от войната. В Косово религиозната свобода е гарантирана от конституцията, но съществуват проблеми, включително съобщения за заплахи срещу Сръбската православна църква и нейна собственост. Властите в Македония в общи линии уважават свободата на упражняване на религията, но някои общности срещат трудности в придобиването на правен статус. 
						Според Държавния департамент религиозната свобода в България се спазва като цяло, но правителството не действа превантивно за предотвратяване на някои случаи на очевидно насилие. Гърция също в общи линии уважава религиозните свободи, с изключение на някои случаи на инциденти, свързани с мюсюлмани, и вандализъм срещу джамии. Отбелязват се и някои подобрения в Румъния, където малцинствените религиозни групи по-рядко отколкото в предишни години са подавали оплаквания, че държавни служители от ниско ниво спъват усилията им за печелене на привърженици и се месят в техните религиозни дейности. 
						Докладът предупреждава, че съществува дискриминация срещу някои религиозни групи в Сърбия. Между другото в доклада се споменава, че Турция е сред страните, в които религиозната свобода изглежда се подобрява. Там обаче остават в сила някои ограничения, като например продължаващата забрана за религиозна изява на мюсюлманите в правителствените офиси и държавните институции. Докладът не посочва особени проблеми в Кипър. (Уебсайт на Държавния департамент, Радио Свободна Европа, МИА, Гласът на Америка, Би Би Си, Топ Ченъл, Телеграфи - 17/11/10)

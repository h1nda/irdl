Бизнес: Косово предприема стъпки за присъединяване към СТО
					12/10/2007
					Косовските институции взеха решение да започнат преговори за евентуално членство в СТО. Още от седмицата: Списание "Форчън" дебютира в Турция. 
					 
						
[СТО]
						Министърът на търговията и промишлеността на Косово, Буяр Дуголи, каза, че СТО е приветствала действията на институциите в Косово за започване на преговори за приемане в организацията. Според Дуголи Косово има добри възможности да се присъедини към СТО, тъй като митническият му кодекс и тарифните политики са изцяло хармонизирани с тези на държавите, членки на ЕС. 
						*** 
						Държавната пощенска служба в България, "Български пощи", пусна в експлоатация най-големия и най-модерния разменно-сортировъчен център в региона. Съоръжението, което струва 15 млн. евро, бе построено на площ от 4 000 квадратни метра в София и може да обработва до 30 000 писма и 7 000 колета на ден, както и вестници и списания. 
						*** 
						Министерството на отбраната на Хърватия подписа договор за 112 млн. евро с финландската фирма "Патрия" за доставка на 84 бронирани автомобила. Автомобилите ще бъдат произведени в Хърватия и Финландия. Доставката им ще започне преди края на 2008 г. и поръчката ще бъде изпълнена до края на 2012 г. "Патрия" е известна с белите бронетранспортьори, които се използват в цял свят от мироопазващите мисии на ООН. 
						 *** 
						Френската компания "Юнион де Банк Араб е Франсез" ще открие свое представителство в Загреб. Дейността на банката в региона ще се съсредоточи върху търговското финансиране, финансирането на проекти, ислямското банкиране и капиталовите пазари. 
						*** 
						Списанието "Форчън" направи своя дебют в Турция този месец. На корицата на първото издание на "Форчън Турция" са най-богатият човек в страната, Мустафа Коч, и съпругата му. "Коч Холдинг" е една от 500-те най-големи компании в света. 
						*** 
						
Босна и Херцеговина (БиХ) е привлякла преки чужди инвестиции за общо 561 млн. евро през 2006 г. -- с 18 % повече спрямо 2005 г., съобщи Централната банка на БиХ в сряда (10 октомври). Австрия остава най-големия инвеститор в БиХ с 45 % дял от общите преки чужди инвестиции, следвана от Хърватия (15 %) и Словения (14 %). 
						
(Различни източници – 05/10/07-12/10/07)

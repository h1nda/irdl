Нарастването на броя на затворниците в Турция безпокои правозащитни групи
					15/08/2011
					По данни на министерството на правосъдието настоящият брой на затворниците в Турция, 124 000 души, е най-големият за последните години.
					От Алакбар Рауфоглу за Southeast European Times – 15/08/11
 
					 
						
Нарастващият брой на лишените от свобода предизвиква загриженост от пренаселеност на затворите. [Ройтерс]
						Според последното издание на "Списък на затворниците по света", съставен от базираната в Лондон изследователска група Международен център за изследване на затворите, броят на задържаните лица в турски затвори се е удвоил през периода от 2006 до 2010 г. 
						Увеличението предизвиква загриженост сред национални и международни правозащитници, които алармират за пренаселване на затворите. 
						„В нашата страна правната система разполага със силни средства да накаже всеки заподозрян, дори понякога това да е дете, като го хвърли в затвора", каза за SETimes председателят на базираната в Истанбул Асоциация за правата на човека (АПЧ) Йозтюрк Тюркдоган, като добави, че проблемът е, че турските съдии държат зад решетките почти всеки заподозрян в продължение на години, докато завърши разследването по делото. 
						„Почти 47 % от лишените от свобода се задържат без съдебни решения", твърди той. 
						Според проучвания на АПЧ задържаните по политически причини затворници са около 7 000. 
						„Турция все още има авторитарни закони за свободата на словото, закон за борба с тероризма и нетолерантен държавен и правителствен апарат, който е хвърлил в затвора много журналисти, предимно кюрдски”, казва Марк Гилет, пребиваващ в Истанбул холандски журналист и преподавател. 
						„Има десетки арести на заподозрени – военни и цивилни – за които се смята, че са замесени в заговори за сваляне на правителството [„Ергенекон”, „Бальоз” и др.]”, заяви той за SETimes. 
						Гьокхан Чапоглу, ръководител на Анадолската фондация за стратегически изследвания със седалище в Анкара, е загрижен, че процесите понякога продължават толкова дълго, че обвиняемите умират в затвора. 
						Само по делото "Ергенекон" "204 души са починали в затворите в очакване на присъдата си. Това е несправедливо”, заяви той за SETimes, като обвини съдилищата, че са политизирани. 
						Освен задържанията по политически причини, Гилет посочва и други причини за увеличаване на населеността на затворите. „Законите за убийствата на честта бяха актуализирани и не само убиецът, но и всички членове на семейството, които са били съучастници в извършването на убийството, получават много по-строги присъди", посочва той. 
						Мустафа Сьонмез, разследващ журналист, смята, че причината трябва да се търси както в несправедливите съдилища, така и в нарастването на престъпността. 
						"Гладът, проблемите с безработицата, влошаването на ситуацията с разпределението на доходите, недоверието в съдебната система, както и тенденциите, които насърчават мафията, са основните фактори, стоящи зад проблема", каза той за SETimes. 
						"Грабежи, фалшификации и участие в престъпления, извършени от въоръжени лица, са най-честите случаи, при които съдиите задържат заподозрените веднага", добавя той. 
						Всяка година хиляди хора отиват в затвора заради отказ да отслужат военната си служба и неспазване на други закони, добавя Сьонмез. 
						"Съдиите винаги симпатизират на политическото правителство в Турция, но през последните девет години поради нарастването на мощта на управляващата Партия на справедливостта и развитието отзивчивостта [на съдиите] се превърна в зависимост [от правителството]”, обяснява Тюркдоган. 
						Междувременно властите в Анкара не са съгласни и описват процедурите на правната системата „като елемент на демократизацията и девоенизирането на Турция”. 
						„Правим промени в законите, дори и в конституцията, които засилват независимостта на съдилищата, и това се подкрепя силно от турския народ”, посочи за SETimes Йълмаз Тунч, депутат от ПСР и говорител на парламентарната комисия по правосъдие, като допълни, че нарастването на броя на затворниците „е доказателство за наличието на правосъдие, а не за неговата липса”. 
						„Онези, които обвиняват съдилищата, че не са независими, напротив, се опитват да влияят върху решенията на съдиите”, заяви той. 
						„Дори ако понякога процесите продължават твърде дълго, това няма нищо общо с политическа намеса. По всяко дело има много усложнения, доказателства, които трябва да бъдат проверени, и заподозрени, които трябва да бъдат разпитани”, посочи той, като се аргументира, че по делото „Ергенекон” досега е имало над 200 съдебни заседания. 
						Същевременно Тунч твърди, че реформата в съдебната система ще продължи и в бъдеще въпреки съпротивата срещу нея.

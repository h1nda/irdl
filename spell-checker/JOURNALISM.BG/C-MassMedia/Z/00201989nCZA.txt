Косово търси признаване от арабските държави
					25/10/2011
					Косово следи политическите промени, обхванали Близкия изток, с надежда да получи признаване.
					От Мухамет Брайшори за Southeast European Times от Прищина -- 25/10/11
 
					 
						
Кандидатът за президент на Египет Амър Муса (отляво) се срещна с косовския външен министър Енвер Ходжай в Кайро миналия месец. [Косовско външно министерство]
						Косовският външен министър Енвер Ходжай стана първият високопоставен източноевропейски правителствен представител, който посети Египет след падането на бившия президент Хосни Мубарак през февруари. Посещението отбеляза и първата официална среща между двете държави, откакто Арабският свят претърпява радикални промени. 
						След изборите в Египет, които са насрочени за след около месец, Косово се надява да спечели признаване от новото правителство. Косово освен това търси начини да установи по-близък контакт с временното правителство в Либия. 
						По време на посещението си в Кайро през средата на септември Ходжай се срещна с основния кандидат за президент, представители на сегашното правителство и представители на гражданското общество и религиозните общности. 
						"На срещата с министър Ходжай аз заявих, че Египет би признал бързо независимостта на Косово. Дилема не съществува. Преди това обаче трябва да се състоят първите демократични избори в Египет", заяви кандидатът за президент Амър Муса. 
						Заместник външният министър на Косово Петрит Селими заяви за SETimes, че Косово има интерес да установи дипломатически връзки с новите правителства на страните от Арабския свят, които претърпяха революции, като Египет, Либия и Тунис. 
						"Арабската пролет" беше важен момент, тъй като позволи по-отворена дискусия... в държави, които по-рано не биха искали да признаят независимостта на Косово", заяви Селими. 
						Той добави, че в момента в Арабския свят има импулс, породен най-вече от промените в Магреба. 
						"Създаде се голям импулс. Първо, Организацията за ислямско сътрудничество (ОИС) призова това лято всички ислямски държави да признаят Косово. Имахме два кръга от успешни взаимни посещения с Египет и поддържаме постоянни контакти с преходните правителства в тези държави, за да ускорим процеса на признаване. Оптимисти сме, че това ще стане скоро след изборите или укрепването на демократичните институции", заяви Селими. 
						Визитата на Ходжай, добави той, "беше от основно значение, тъй като той се срещна с над двадесет политици, дипломати, депутати, кандидати за президент, медии и граждански лидери, като по този начин спомогна много за това, Египет да разбере косовския проблем". 
						Не всички обаче искат да видят по-близки отношения с арабските държави. 
						"Докато Косово вече спечели независимост и е признато от големите държави в света, дебатът относно непризнаването... от Арабския свят е безсмислен", каза за SETimes косовският писател Ндуе Укай. "Косово не трябва да става част от тази организация, а да стои далеч от нея, защото тези страни не допринасят за каузата на Косово за демокрация и толерантност", добави Укай. 
						Селими обаче е непреклонен, отбелязвайки, че някои ислямски държави са спомогнали за независимостта и свободата на Косово, "включително държавите от Турция до Саудитска Арабия и Малайзия, споменавайки само някои от тях". 
						Политическият коментатор Фалтум Садику казва, че "Арабската пролет" е помогнала на Косово. 
						"За първи път косовски външен министър посети Египет; това е показател за промените, които стават, и влиянието, което те ще окажат върху Косово." 
						По време на визитата си Ходжай се срещна и с генералния секретар на Арабската лига Набил ал Араби, който заяви, че ще повдигне въпроса за признаването на бъдещите заседания на Арабската лига. 
						"Ние симпатизираме на народа и независимостта на Косово. Ще ви подкрепим и ще поискаме от държавите, членки на Арабската лига, да признаят независимостта на Косово", заяви Ал Араби. 
						Стреми ли се обаче Косово наистина към членство в ОИС? 
						"Стратегическите цели на косовската външна политика са членство в ЕС и ООН. Неизбежно Косово ще търси задълбочаване на отношенията с членките на ОИС по най-добрия възможен за Косово начин", каза Селими, добавяйки, че неговото външно министерство "следи внимателно новините от Египет и другите държави [които са близо до признаването на косовската държавност], с цел да прецени нуждата от по-нататъшно дипломатическо присъствие там".

Световната младеж се състезава на игрите в Белград
					27/07/2009
					Въпреки недостига на средства, Лятната универсиада 2009 беше успешна.
					От Бояна Милованович за Southeast European Times от Белград -- 27/07/09
 
					 
						
Универсиадата привлече 9 000 спортисти в 15 състезателни категории. [Гети Имиджис]
						Двадесет и петата Лятна универсиада, която се проведе в Белград по-рано този месец, събра около 9 000 млади спортисти от университети в 145 страни. Универсиадата е най-голямото спортно събитие след Олимпийските игри. 
						Състезанието, което се състоя от 1 до 12 юли, включваше 15 категории, сред които стрелба с лък, плуване и тенис. 
						"Гражданите на [Белград] правят най-добро впечатление... организацията [на проявата] е добра, нямаше проблеми," каза състезателят по тенис на маса Лорън Торн от Конго. 
						Сръбският вицепремиер Божидар Джелич беше председател на тазгодишния организационен комитет на Универсиадата. 
						"Универсиадата беше важно изпитание за Белград и ние го преминахме успешно. Сръбската столица беше домакин на бъдещи световни лидери и аз съм убеден, че много от тези млади хора, след като получат своите университетски дипломи, ще оглавят водещи световни компании. Впечатлението, което Белград остави в тях, със сигурност ще ги накара да решат, че ако имат възможност, ще инвестират в Сърбия и ще препоръчат страната на свои приятели като интересна туристическа и бизнес дестинация", заяви Джелич. 
						Истинските герои на тазгодишното събитие обаче бяха доброволците - около 8 000 сръбски младежи развеждаха гостите из града, показвайки им по-важните забележителности и добри заведения за хранене. 
						Любомир Ташич и Кристина Милич помогнаха да бъде пренесен факелът на Универсиадата по време на церемонията по откриването. 
						"Човек рядко получава такава възможност; голяма чест е да носиш факела на Универсиадата. Кандидатирах се като доброволец... защото това е идеална възможност да се забавляваш и да намериш нови приятели. Същевременно това е голяма отговорност, защото всички ние искаме времето, което нашите гости прекарват в Белград, да остане приятен спомен за тях", каза Ташич. 
						"Бразилците, китайците и египтяните ми направиха най-добро впечатление. Те са весели, отзивчиви и забавни", каза Милич. 
						Въпреки забавленията и игрите, състезанието срещна и някои трудности. Световната икономическа криза и недостигът на средства принуди Универсиадата да съкрати някои прояви. Събитието се проведе по време на пандемия от свински грип – потвърдено бе, че австралийски спортист е носител на вируса, и бяха докладвани около пет други случая. 
						Русия спечели най-много златни медали от проявата, следвана от Китай и Южна Корея. 
						Следващата универсиада ще се проведе през 2011 г. в Китай.

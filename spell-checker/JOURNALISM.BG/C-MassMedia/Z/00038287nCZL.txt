ЕС призова за диалог по въпроса за съда и прокуратурата в БиХ
					25/04/2011
					
						САРАЕВО, Босна и Херцеговина (БиХ) -- ЕС е готов да помогне за намиране на изход от положението, създало се след неотдавнашното решение на парламента на Република Сръбска (РС) да свика референдум за законите, налагани от върховния представител, особено относно съда и прокуратурата на БиХ, заяви за „Дневни Аваз” в събота (23 април) Ренцо Давиди, изпълняващ длъжността ръководител на делегацията на ЕС в Сараево. Той каза, че референдумът не е решение и вместо това проблемите трябва да се решават чрез диалог в рамките на институциите. Босненският сръбски парламент реши на 13 април да свика референдум за съдебните институции, заявявайки, че съдът и прокуратурата са пристрастни по отношение на дела за военни престъпления срещу сърби. (Дневни Аваз, СРНА, Независне Новине - 23/04/11)

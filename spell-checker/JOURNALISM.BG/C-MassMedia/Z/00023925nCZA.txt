Проектът за избирателен кодекс застрашава "принципа на Бадентер", твърди опозицията
					18/09/2007
					Македонското правителство предложи в парламента да бъдат добавени 13 места - десет за малцинствата и три за членове на диаспората. Опозиционните партии остро протестираха.
					От Зоран Николовски за Southeast European Times от Скопие - 18/09/07
 
					 
						
Правителството иска да увеличи местата в парламента от 120 на 133. [Архив]
						В обстановка на остри спорове правителството на македонския премиер Никола Груевски предложи проектоизменения в избирателния кодекс по-рано този месец. Те предвиждат даване на право на участие в избори и на македонците, живеещи извън страната, чийто брой се изчислява на около 1 милион, и същевременно увеличаване на представителството на дребните малцинства в страната. 
						Предвид факта, че населението на Македония е около 2 милиона души, поправките в кодекса сериозно биха изменили електоралния пейзаж. 
						Броят на депутатите трябва да се увеличи от 120 а 133. Три от новите места ще бъдат за представители на диаспората, живееща в три района извън страната - Северна и Южна Америка, Европа и Африка и Австралия и Азия. Останалите ще бъдат предназначени за различните малцинства. Етническите турци ще получат четири, ромите и сърбите - по две, а бошнаците и власите - по едно. Планът обаче бе атакуван от опозицията, която предупреди, че основният принцип на гласуване, установен с Охридското мирно споразумение, би бил нарушен. 
						Социалдемократическият съюз на Македония (СДСМ) заяви, че управляващата партия се е отклонила от съществуващия прецедент, при който приемането на конституционните поправки стана с консенсус. Депутатите от СДСМ бойкотираха заседанията на парламента, посветени на поправките, и заплашват изобщо да напуснат парламента, ако промените бъдат приети без тях. 
						"СДСМ няма да участва в работата на парламента по този въпрос, а ако избирателният закон бъде приет с такава незаконна процедура, ние ще направим преоценка на участието си в работата на парламента, както и в следващите избори," каза лидерът на партията Радмила Шекеринска. Междувременно най-голямата албанска етническа партия, Демократичният съюз за интеграция (ДСИ), внесе 4 100 свои предложения за изменения и призова за дебат по всяко едно от тях. Целта е да да се осигури дългосрочно забавяне на процеса. 
						Според опозицията предложението на правителството би подкопало т. нар. "принцип на Бадентер", съгласно който някои закони изискват одобрението на определен минимум депутати от малцинствена партия, преди да бъдат приети. 
						Координаторът на парламентарната група на ДСИ Рафиз Алити призова администрацията на Груевски да оттегли проекта за избирателен кодекс, така че да може да се постигне споразумение, приемливо за всички. "Никой не ни е питал за нищо," каза Алити. 
						В отговор на това правителството заяви, че възнамерява да приеме измененията чрез двуетапна парламентарна процедура. Това според него трябва да осигури възможност за широки дебати.

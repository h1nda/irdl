iPhone4S идва на пазарите в Югоизточна Европа
					09/11/2011
					Новият iPhone ще бъде пуснат в продажба в петък. Други бизнес новини: служителите на българските железници планират стачка, а МВФ преразглежда стендбай споразумението със Сърбия.
					 
						
Новият iPhone 4S ще бъде пуснат в продажба в Албания, България, Гърция, Черна гора и Румъния. [Reuters]
						Компанията "Епъл" обяви в петък (4 ноември), че най-новият iPhone 4S ще бъде официално пуснат в продажба в Албания, България, Гърция, Черна гора и Румъния в петък (11 ноември). Този модел изглежда точно като предшественика си, iPhone 4, но има много нови функции. 
						*** 
						
						Гърците продължават да поддържат еврото въпреки тежките икономически проблеми на страната си, разкриха в понеделник (7 ноември) проучвания на седмичниците "Прототема" и "Етнос". Първото допитване посочва, че процентът на хората, които искат да запазят единната европейска валута, е 78%. Според второто делът им е още по-висок -- 81%. 
						*** 
						
						Албанският парламент одобри в четвъртък (3 ноември) законопроект, целящ да ограничи вноса на отпадъци от чужди страни. Законът е изготвен, за да защити страната от токсични отпадъци и ще допуска вноса на едва 50 вида отпадъци в сравнение със сегашните 400. Той предизвика разгорещени дебати и протести от страна на защитници на околната среда и опозицията, които се опасяват, че страната ще се превърне в сметището на Италия. 
						*** 
						Служители на българските държавни железници (БДЖ) в понеделник (7 ноември) оповестиха намерение за осемчасова национална стачка на 24 ноември. Те протестират срещу плановете да се съкратят 2000 работни места, да се спрат 150 влака и да се повишат цените на билетите на губещото предприятие. Профсъюзите обвиняват ръководството, че не прави нищо, за да повиши приходите на БДЖ, и настояват за диалог с тях. 
						*** 
						
						Белград ще бъде домакин на Конференцията за петрола и газта в Югоизточна Европа в петък (11 ноември). Събитието, което ще се проведе в Сърбия за пръв път, ще събере водещи официални лица и представители на най-големите петролни компании и консорциуми в света, които ще обсъдят своите планове за петролопроводи и газопроводи и ще разговарят за бързите промени в петролната индустрия в региона.
						*** 
						Тридесет и пет турски софтуерни компании са основали съвместно предприятие, наречено "Астек". Плановете са да открият офис в Силиконовата долина в САЩ през декември, за да се възползват от доходоносния пазар на международни търгове.
						*** 
						
						Сръбската Централна банка обяви в понеделник (7 ноември), че МВФ преразглежда своето стейндбай споразумение със страната, което е на стойност 1,5 милиарда евро. Делегация на МВФ се е срещнала с официални лица в Белград, за да обсъди най-новите финансови, парични и макроикономически обстоятелства в Сърбия. 
						*** 
						В четвъртък (3 ноември) правителството на Федерация Босна и Херцеговина (ФБиХ) подписа в Сараево Меморандум за разбирателство с холандската петролна компания "Шел Експлорейшън". Сделката полага основите за евентуален добив на петрол и газ във федерацията. При успех първите сондажи могат да бъдат очаквани през 2013 г., а добивът би могъл да стартира през 2015 година. 
						*** 
						Ръководителят на мисията на МВФ в Румъния Джефри Франкс каза в неделя (6 ноември), че страната е отговорила на всички критерии по предпазното си споразумение с фонда. В изказване, направено след третото преразглеждане на споразумението, Франкс посочи, че икономическият растеж тази година ще бъде около 1,5%, докато през 2012 г. икономиката вероятно ще отбележи ръст от 1 до 2,3%. 
						
						(Различни източници -- 02/11/11-09/11/11)

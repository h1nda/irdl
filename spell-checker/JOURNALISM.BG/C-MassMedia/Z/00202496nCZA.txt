Водопровод към Кипър обещава не само вода 
					03/04/2012
					Водопроводът обвързва турската част на Кипър по-тясно с Турция, но може да предостави и стимул за сътрудничество на разделения остров.
					От Менекше Токяй за Southeast European Times от Истанбул -- 03/04/12
 
					 
						
Водата би трябвало да спомогне за укрепването на секторите на земеделието и услугите в кипърската турска част. [Ройтерс] 
						Турция и кипърските турци направиха сериозна крачка към изграждането на подводен тръбопровод, получил прозвището проект "Жива вода", по който след време ще се подава питейна вода за Кипър. 
						Церемонията по случай първата копка на 30 март край язовира "Гечиткьой", близо до Кирения, в турската част на острова, положи началото на втората фаза от четириетапния проект за дългия 107 км водопровод на стойност 850 милиона т.л. (478 млн. щ.д.), който ще доставя на острова 75 милиона куб. м вода годишно. 
						Първата фаза от проекта бе официално открита миналата година с изграждането на язовира "Алакьопрю" в турската южна провинция Мерсин, откъдето ще се точи водата. Останалите две фази, изграждането на подводния тръбопровод и на поддържащата инфраструктура, по проект трябва да завършат до 2014 г. 
						Недостигът на вода от дълги години е проблем на разделения остров поради нарастването на населението, прекомерната употреба на подземните води за консумация и земеделски нужди, както и повишеното търсене през туристическия сезон. Високата соленост на водата допринася и за влошаване на качеството на почвите. 
						От началото на 90-те години на ХХ в. Турция търси начини за пренасяне на вода от континента на острова. Поради технически трудности по-ранните проекти многократно са удряли на камък, но сега проектът е напреднал и е много далеч от това да бъде просто още една "тръбопроводна мечта", казват анализатори. Турция и Северен Кипър възнамеряват също да положат електрически кабел, който да свързва островите в бъдеще. 
						Ахмет Сьозен, професор по международни отношения в Източния средиземноморски университет, казва, че проектът вече има необходимата политическа и икономическа подкрепа. 
						"Това е голям проект и мисля, че ще бъде осъществим, като имаме предвид факта, че се подкрепя и насърчава от всички представители на турското държавно ръководство на най-високо ниво," каза той за SETimes, добавяйки, че проектът, който ще бъде финансиран изцяло от Турция, се управлява от редица престижни компании. 
						Тугба Еврим Маден, изследовател по хидрополитика в Центъра за близкоизточни стратегически проучвания в Анкара, казва, че проектът не само ще преодолее хроничните проблеми с водата в турската част на Кипър, но ще допринесе и за икономическото развитие. 
						Маден казва, че водопроводът ще обвърже още по-тясно Турция и кипърските турци, но че може също така да остави отворена възможността за сътрудничество и взаимозависимост между кипърските турци и кипърските гърци след време. 
						"Тъй като кипърските гърци също изпитват известни проблеми с достъпа си до достатъчно водни ресурси, те също ще искат да се възползват от проекта в бъдеще, макар и не веднага," каза тя. 
						Властите както в Турция, така и в турската част на Кипър подчертават, че в крайна сметка водата би могла да се прехвърли към гръцката страна на острова, ако се стигне до помирение между двете общности, което отваря възможност водата да изиграе роля в евентуалното бъдещо мирно споразумение. 
						От друга страна, по време на слово, което произнесе на 30 март, турският министър на горите и водните ресурси Вейсел Ероглу оприличи проекта с пъпна връв, свързваща турската част на о. Кипър с родината. 
						Според Сьозен водата би могла да се използва като "вода на мира" на територията на острова, създавайки взаимозависимост и взаимен просперитет. 
						Дидем Акиел, кипърски експерт от Международната кризисна група, казва, че основната причина за провала на преговорите за обединяване е била липсата на контакти между кипърските гръцки власти и Турция. 
						"В резултат на това между страните няма доверие и никоя от тях не вярва, че другата иска решение или че ще се придържа към евентуалното споразумение," каза тя. "В този контекст водният въпрос може да представи чудесна търговска възможност за сътрудничество между страните с участието на кипърските турци като посредник в транспортирането на водата," каза тя за SETimes. 
						Акиел обаче казва, че подялбата на водните ресурси не бива да се поставя като условие за решаването на кипърския проблем. 
						"Тя е необходима сега, за да стане възможно постигането на по-устойчиво, взаимно приемливо споразумение на острова," смята Акиел, добавяйки, че кипърските гръцки власти също трябва да са отворени за преговори както с кипърските турци, така и с турските власти, без да поставят предварителни условия. 
					
				
			
					 
					
 
 

Регионът показва потенциал за висококачествен туризъм
					20/06/2012
					Обучаването на професионалисти в сектора на туризма е ключът към създаването на луксозен туристически пазар.
					От Линда Карадаку за Southeast European Times от Прищина -- 20/06/12
 
					 
						
Експерти казват, че Турция е европейският лидер в сектора на луксозния туризъм. На снимката е показан плаж близо до курортния град Бодрум. [Ройтерс]
						Туризмът на Балканите се развива добре, но експерти в бранша поддържат тезата, че работещите в сектора се нуждаят от сериозно обучение по туризъм на управленско ниво, както и от по-фокусиран подход, базиран на подробни планове, с цел постигане на пълен разцвет на сектора.
						Потенциалът на региона за висококачествен туризъм привлече вниманието на най-голямата мрежа от училища по управление на туризма в света, швейцарската "Лауреат Хоспиталити Едюкейшън" (ЛХЕ), която в момента се опитва да привлече студенти от Балканите.
						"След като високообразованите студенти завършат обучението си, някои от тях ще се върнат и ще допринесат за развитието на туризма в родните им държави. Това е отплата и за двете страни", каза за SETimes Юлия Токарева, регионален директор по приема в ЛХЕ за Източна Европа.
						Токарева посети региона този месец, за да оцени потенциала за растеж на туризма. "По мое мнение туристите има много какво да видят и да им бъде казано, така че да бъдат сигурни за своята безопасност и комфорт по време на посещението си", каза тя.
						Експерти казват, че се набляга на обучението на висококвалифицирани специалисти, защото платежоспособните - и все по-"типични" - туристи очакват най-висока степен на комфорт и внимание към детайлите.
						"Не трябва да се подценява значението на специалистите, които са придобили знанието и опита, необходими за по-нататъшното развитие на туризма и туристическия сектор. Доброто обслужване на клиентите, положителният опит и комфорт карат туристите да се върнат отново и да препоръчват дадено място. Смятам, че Балканите имат много добри шансове за успех", каза Токарева. 
						Тя добави, че потенциални студенти от Хърватия, Македония, Босна и Херцеговина, Албания и Косово са проявили интерес.
						Белул Бечай, професор в Университета в Прищина, е съгласен, че е необходимо да се създаде нов контингент от професионалисти.
						"В момента има голяма нужда от професионалисти в този сектор, предвид значението, което се придава на туризма в Косово в наши дни. Трябва да имаме нови професионалисти, ако искаме да развием този сектор и да подкрепим развитието му с подходящи човешки ресурси", каза Бечай за SETimes. 
						Бесарт Джафери набира хора в Албания и България от името на "Кеймбридж Едюкейшън Груп", която са завършили повече от 80 албански и български студенти.
						"За работодателите е важно да наемат персонал, който идва от университетите и е с възможно най-висока квалификация, за да няма необходимост от обучение за сметка на компанията. Фактът, че "Ле Рош" и "Глион" са дали квалификация на студентите в университетите със задължителна годишна практика дава предимство на тези студенти."
						Завършилите студенти, които се връщат в съответните държави, са най-добрият актив за привличане на големи компании да инвестират в туризма.
						"В един момент от Хърватия, Гърция и България имаше значителен брой редовни студенти в тези два университета и може ясно да се види успехът на туристическия сектор в техните държави", каза Джафери.
						"Що се отнася до Албания, обучаването на армия от експерти в тази област е по-важно от инвестирането в основната инфраструктура на страната", добави той. 
						Експертите казват, че за да рекламира висококачествен туризъм, Албания трябва да предлага по-добро обслужване, за предпочитане да следва стандарта на Хърватия, който е един от най-високите в региона.
						"България напредва бързо, а Гърция има туризъм от един век, докато Турция вече е европейският лидер в областта на луксозния туризъм", каза Джафери.
					
				
			
					 
					
 
 

НПО от Югоизточна Европа започват "антикорупционна революция"
					26/10/2006
					Почерпили вдъхновение от успешната антикорупционна кампания в Румъния, група регионални НПО се обединиха, за да експортират идеята в други балкански и черноморски страни.
					От Джелу Трандафир за Southeast European Times от Букурещ – 26/10/06
 
					 
						
"Ние изнасяме една добра практика, която имаше успех в Румъния," казва Алина Мингиу. [Гети Имиджис]
						Двадесет и една НПО от Балканите и Черноморския регион основаха "Мрежа за почтеност", целяща ограничаване на политическата корупция в страните им и установяване на нови стандарти на почтеност. Мрежата ще оказва натиск върху политическите партии в Югоизточна Европа да изключват от своите листи кандидати със съмнително минало и да установят строги вътрешни механизми за проверка. 
						Инициативата, стартирала в средата на октомври, е моделирана по примера на румънската "Коалиция за чист парламент", която изигра решаваща роля на последните избори. През 2004 г. чрез преки двустранни разговори и натиск от страна на медиите Коалицията убеди румънските партии да забранят на 98 политици да се кандидатират за парламента. Тези кандидати бяха свързани с корупционни скандали в миналото или с потенциален конфликт на интереси, или пък разобличени като агенти на бившата комунистическа тайна полиция. 
						"В Западните Балкани и в Черноморския регион хората се замислят какво следва след "изборната революция" -- която е едва първата стъпка, както стана в Украйна и Грузия," казва Алина Мунгиу от "Румънското академично общество", една от участващите организации. "Те избират ново правителство и след това разбират, че новото става също толкова корумпирано, колкото и старото. Ето защо е необходима втора революция -- срещу системната корупция." 
						"Ние изнасяме една добра практика, която имеше успех в Румъния," добавя Мунгиу. 
						По време на конференция в румънския планински курорт Синая, спонсорирана от Националния фонд за демокрация, Мунгиу изложи седемте критерия, използвани за оценяване на политическата класа. Тя подчерта също важността на непартизанското поведение и работата с чисти местни разследващи журналисти. 
						Цялата кампания в Румъния струваше само 77000 евро, макар че стойността на някои съдебни дела, последвали кампанията, също трябва да се вземе предвид. 
						"Мрежата за почтеност" възнамерява да се възползва от възможностите, които възникват в години на избори -- "единствения уязвим момент за политиците", както се изрази един черногорски участник. Това означава, че Хърватия и България трябва да са първите страни, които ще бъдат разтърсени от "антикорупционната революция". Подобна кампания има голям шанс да спечели в тези страни. Освен че имат енергично гражданско общество, те се намират под натиска на ЕС да се борят с корупцията на високо ниво. И двете страни ще проведат избори през 2007 г. 
						Междувременно България и Румъния ще се присъединят към ЕС през 2007 г. и ще изберат представители в Европейския парламент идната година. Центърът за изследване на демокрацията и Асоциацията "Джордж Маршал" ще поведат българската коалиция от НПО, която ще лансира чисти кандидати за европейски законодатели. 
						Румънският министър на правосъдието Моника Маковей, която присъства на конференцията в Синая, казва, че антикорупционната кампания има по-висша цел от това да осъжда известни лица или да ги изтласква извън политическия живот. "Истинската и успешна борба срещу корупцията в крайна сметка води до реформиране на политическата класа и на управлението. В края на процеса се постига това," казва тя.

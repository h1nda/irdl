Властите в БиХ засилват граничния и вътрешния контрол
24/04/2003
Върховният представител Пади Ашдаун свика спешно заседание в сряда за изготвяне на план за предотвратяване навлизането в страната на престъпници след отменянето на извънредното положение в съседна Сърбия.
(Служба на Върховния представител, Ройтерс, Гласът на Америка - 23/04/03)
 
 
Един ден след отменянето на военното положение в Сърбия властите в Босна и Херцеговина (БиХ) заявиха, че ще бъде засилен контролът на границите и вътре в страната, за да се предотврати влизането на заподозрени престъпници. Мерките включват разширяване на сътрудничеството между съответните органи в БиХ и Сърбия-Черна гора.
Извънредното положение позволи на властите в Сърбия да арестуват заподозрени- те престъпници без ордер и да ги задържи до 30 дни без предявяване на обвинения. Правителството съобщи във вторник, че са задържани около 4500 души след въвеждането на извънредното положение на 12 март. 3700 души ще бъдат съдени.
"Изглежда вероятно, че голям брой от задържаните в Сърбия ще бъдат освободени поради приключване на следствието, или защото ще им бъде разрешено на свобода да потърсят защита срещу обвиненията", каза пред Ройтерс Върховният представител на международната общност в БиХ.
Смята се, че акциите срещу организираната престъпност в Сърбия за накарали отделни престъпни групировки да пребазират дейността си в БиХ. Обезпокоен, че някои от задържаните, особени тези с финансови и семейни връзки в БиХ, ще пресекат границата, Ашдаун свика спешно заседание в сряда (23 април) за изработване на план за противодействие.
На заседанието присъстваха министрите на държавната сигурност и вътрешните работи на Федерация БиХ и Република Сръбска, ръководителите на граничните служби и на агенцията за защита на държавната информация, и началникът на полицейската мисия на ЕС в БиХ.
В заявление на Службата на Върховния представител се казва, че участниците са се договорили за редица мерки, в т.ч. разширяване на сътрудничеството и комуникациите между съседните страни. БиХ ще поиска информация от сръбските власти за лицата, които ще бъдат освободени, и ще предложи всякакъв вид помощ и съдействие за предотвратяване на криминална им дейност в БиХ и в Сърбия-Черна гора. Тези мерки ще бъдат въведени до 24 часа.
Други предстоящи през следващите 2-3 седмици мерки са постигането на споразумения между широк кръг представители от Сърбия и БиХ, а така също и от босненско-сръбската общност Република Сръбска.
"За нас е много важно да подкрепим борбата срещу организираната престъпност в Сърбия и да се убедим, че нейното влияние няма да се пренесе в Република Сръбска на първо място, а също и в БиХ", е казал Ашдаун след заседанието.
Отменянето на извънредното положение в Сърбия не предвещава криза в БиХ, каза Ашдаун и добави, че мерките са насочени към нейното предотвратяване. "Считаме, че мащабите на организираната престъпност на Балканите представляват криза и мерките, които днес решихме да предприемем, са част от дългосрочните усилия за нейното овладяване", заяви той.

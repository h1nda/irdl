Турция подсказва желание за участие в мироопазващи мисии в Ирак, очаква детайли
23/04/2003
Турция, изглежда, проявява желание за участие в мироопазващите усилия в Ирак. Детайлите обаче все още се изясняват.
( Анадолска агенция, ФТ- 21/04/03; АП, Ройтърс, Гласът на Америка- 20/04/03; Ройтърс- 19/04/03)
 
 
Турция разглежда искане, постъпило от САЩ, за изпращане на мироопазващи сили и технически експерти в Ирак с цел подпомагане на възстановяването и стабилизирането на страната. Турският външен министър Абдула Гюл подсказа в понеделник( 21 април), че правителството е дало съгласие по принцип, но очаква да се запознае с конкретните форми и детайли преди окончателното одобрение.
Пред репортери в неделя Гюл каза, че освен войски, Вашингтон е поискал лекари и други експерти за подпомагане на хуманитарните дейности и за възстановяването на Ирак.
" Ние даваме положителен отговор на всички искания, но през следващите дни ще стане ясно как ще се процедира по-нататък и при какви условия," цитира Анадолската агенция думите на Гюл.
Той посочи, че Анкара очаква конкретни данни от американската администрация за размера на исканите сили, както и за статута на предлагания мироопазващ контингент, т.е. дали турските военни ще бъдат част от мисия, ръководена от САЩ или НАТО, или те ще действат с мандат на ООН. Турция иска да научи повече подробности за финансирането на операцията.
" Как ще бъдат покрити разходите им, как ще отидат и ще се върнат, всичко трябва да се изясни писмено," каза външният министър АБдула Гюл. Вашингтон е отправил първоначално искане под формата на нон-пейпър, неофициална дипломатическа нота, който не е непременно обвързваща за която и да е от страните. Източници от медиите съобщават, че турските военни са отговорили "положително" на призивите на САЩ за помощ.
По този начин Турция би могла да се присъедини към други европейски държави, включително своя северен съсед България, които са предложили свои части за изпълнение на следвоенни хуманитарни, правоохранителни и други задачи в Ирак като част от предлагания многонационален мироопазващ контингент.
Българският министър на отбраната Николай Свинаров заяви в понеделник (21 април), че министерството му е започнало формирането на нов контингент, който да бъде разположен в Ирак. Войниците ще се присъединят към международните мироопазващи сили и се очаква те да изпълняват охранителни функции по отношение на сгради и конвои. Подразделението с численост 170 души вероятно ще включва 25 до 40 експерти от доскоро подготвяната рота от 97 души за защита срещу химически и биологически оръжия, която бе одобрена от българския парламент преди началото на войната. Бързото приключване на конфликта предотврати разполагането на тази рота и в понеделник Свинаров каза, че е наредил нейното разформироване.
Румъния, която също одобри изпращането на войски в Ирак, е подсказала, че ще се присъедини към мироопазващия контингент.

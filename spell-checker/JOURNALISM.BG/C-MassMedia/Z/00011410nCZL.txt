Хърватия срещу компютърната престъпност
08/07/2004
Киберпрестъпленията - включително детска порнография, създаване и разпространяване на компютърни вируси и незаконно проникване в компютърни мрежи - се увеличават в Хърватия, но полицията полага усилия да се справи с предизвикателството.
От Миранда Новак за Southeast European Times от Загреб - 08/07/04
 
 
Хърватската полиция се бори срещу киберпрестъпленията, след като конвенцията на Съвета на Европа влезе в сила на 1 юли. [Файл]
Министерството на вътрешните работи на Хърватия обяви резултатите от международна полицейска акция, насочена към разбиване на мрежа за детска порнография по Интернет. Досега са задържани 225 души, осем от които са хървати. Има вероятност да бъдат арестувани около 2 000 потребители на порнографски материали, съобщиха от министерството.
Междувременно полицията се опитва и да установи самоличността на 12-годишно момиче, което е било изнасилено и записано с видеокамера в Хърватия. Тези и други подобни акции са част от усилията на правителството да ограничи компютърните престъпления съгласно изискванията на Конвенцията за борба с киберпрестъпността на Съвета на Европа.
Конвенцията, ратифицирана от Хърватия през 2001 г., влезе в сила на 1 юли. Тя изисква от страните участнички да актуализират законодателството си, за да отразят такива престъпления, като разпространението на детска порнография, неразрешено проникване в компютърни мрежи, разпространяване на компютърни вируси и 'червеи', както и нарушения на авторското право. Албания, Естония, Унгария, Литва и Румъния също са ратифицирали конвенцията, което създава предпоставки за взаимопомощ и екстрадиране.
Хърватското министерство на вътрешните работи създаде отдел за компютърни престъпления през 2003 г., за да реагира на 15-процентното годишно нарастване на този вид престъпна дейност. Държавни служители отбелязват, че киберпрестъпността пресича националните граници и затова борбата срещу нея изисква сътрудничество с полицията от други страни.
"Последният случай, който разгласихме, показа, че това сътрудничество е повече от добро и е сигурно, че с времето то още повече ще се подобрява. Международните измерения на този проблем изискват подобен подход", каза заместник-началникът на отдела за компютърни престъпления, Огнен Храмин. "Преди всичко това се отнася до мерките и действията, определени от Конвенцията за борба с киберпрестъпността, която ще издигне това сътрудничество и резултатите от него на още по-високо ниво."

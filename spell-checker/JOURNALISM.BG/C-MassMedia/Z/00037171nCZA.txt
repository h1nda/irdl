Нормативна разпоредба предвижда забрана на религиозните символи в албанските училища
					25/01/2011
					Министерството на образованието получи слаби оценки от някои за опитите си да засили секуларизма. 
					От Линда Карадаку за Southeast European Times от Тирана -- 25/01/11
 
					 
						
Носенето на забрадки в училище е обект на спорове и в Косово. [Лаура Хасани/SETimes]
						Ана Пекмези, студентка по архитектура в Тиранския университет, казва, че си носи православния кръст още от средното училище. "Винаги съм го смятала за част от тоалета си, а не за символ на набожност или важен елемент на самоличността ми," казва тя за SETimes. 
						Нов законопроект, предложен от министерството на образованието, обаче може да принуди по-младите от нея да оставят подобни аксесоари у дома. Мярката, целяща подчертаването на светския характер на образователната система, предвижда забрана за носенето на религиозни символи, включително на забрадки, в средните училища. 
						В по-общ план тя цели да ограничи каквото и да било идеологическо или религиозно проникване в училищата, включително организирането на политически партии или религиозни дейности сред училищния персонал. Излагането на показ на религиозни символи ще бъде забранено, освен в училищата, където се изучават религиозни предмети. 
						Срещу законопроекта се противопоставя както мюсюлманската общност в Албания, така и православната църква. 
						Свободата на религиите е заложена на карта, заявиха на пресконференция в Тирана по-рано този месец представители на повече от 70 джамии в цялата страна, заявявайки, че предложеният закон е дискриминиращ. 
						Православната църква публикува отделно изявление, в което заявява, че член 36 - клаузата, която забранява религиозните символи - е нарушение на конституцията," както и на международните конвенции и резолюции, признати и ратифицирани от албанската държава". 
						Рудина Ходжа, учителка от Дуръс, не е съгласна с това и казва, че е напълно против излагането на показ на религиозни символи в учебните стаи. "Конституцията го забранява и, второ, Господ казва: "Моли се, без да те забелязват", без излишни действия или жестове, които биха привлекли вниманието на онези, които са около теб," каза тя за SETimes. 
						Политическият анализатор Ментор Кикиа казва, че законопроектът е своевременен. "Не става дума само за защитата на светския характер, а мисля, че училището е свято място за знанието, а не за религията," каза той за SETimes. 
						 "Аз съм мюсюлманин, а съпругата ми е православна християнка. Изповядваме религиите си в семейството нормално, но никога не бих приел някоя забрадена учителка да учи децата ми," каза той. Това, добави той, би се равнявало на натрапване на вярата й върху учениците. 
						"Подобно на това е неприемливо по стените да висят кръстове или други религиозни символи," каза той. Лаурета Спахиу, медиен специалист, отразяващ работата на парламента, обаче предупреждава, че законът "би могъл да засегне съвместното религиозно съществуване." 
						Относителната хармония между вероизповеданията в страната е "една от най-важните ценности, [за които] Албания е международно призната", каза тя. 
						Носенето на забрадки в училище е обект на спорове и в съседно Косово. През юни хиляди хора протестираха в Прищина срещу решението на министерството на образованието, забраняващо на ученичките да носят фередже в училище. 
						Те призоваха правителството да размисли, заявявайки, че това не е религиозна униформа, а религиозно задължение, което не нарушава конституцията. Досега усилията им не са се увенчали с успех. 
						Отвъд границата, в Македония, жените имат право да се снимат за лични документи, като свидетелства за управление на МПС, облечени в мюсюлманско облекло. Вътрешното министерство го разрешава по религиозни, медицински или културни причини.

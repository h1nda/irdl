Ръководителят на ЮЛЕКС Марнак: свободата на движение е нещо задължително
					17/12/2011
					В ексклузивно интервю за SETimes, ръководителят на ЮЛЕКС Ксавие дьо Марнак подчертава необходимостта от сътрудничество и върховенство на закона.
					От Линда Карадаку за Southeast European Times в Прищина - 17/12/11
 
					 
						
Ръководителят на ЮЛЕКС Ксавие дьо Марнак. [ЕС]
						ЮЛЕКС не може да се движи свободно в Северно Косово поради съпротивата на местните сърби, които обвиняват мисията, че застава на страната на официалните представители на Прищина. 
						Мисията на ЕС иска барикадите, издигнати от местните сърби, да бъдат премахнати и да има постоянен и безусловен достъп за всички. 
						Ръководителят на ЮЛЕКС Ксавие дьо Марнак разговаря с кореспондента на SETimes Линда Карадаку за целите на мисията и за препятствията, пред които тя е изправена. 
						
						SETimes: Как ЮЛЕКС ще успее да се върне на север и да има свобода на движение? 
						
						Ксавие дьо Марнак: Не мога да подчертая достатъчно силно факта, че барикадите на север трябва да бъдат премахнати и че трябва да има постоянен и безусловен достъп за всички, включително за ЮЛЕКС и за международните организации. 
						Възстановяването на свободното движение е абсолютна предпоставка за ефективното върховенство на закона в цяло Косово, което се опитваме да постигнем. 
						Следователно е важно да има пълноценно движение по пътищата на Северно Косово, а не само за ЮЛЕКС и КФОР, но също и за обикновените хора, така че да имат нормално ежедневие. ЮЛЕКС и КФОР продължават да работят заедно, като си сътрудничат ежедневно. 
						
						SETimes: Каква ще бъде ролята на ЮЛЕКС при осъществяването на споразумението за Интегриран граничен мениджмънт (ИГМ)? 
						
						Дьо Марнак: ЮЛЕКС ще играе роля по отношение на споразумението ИГМ, само че точната роля ще бъде определена с времето. Подробностите за осъществяването й ще се изработят между партиите. Въпреки това ЮЛЕКС е готова да помогне в това отношение. 
						
						SETimes: ЮЛЕКС разглежда сериозни дела за военни престъпления. Какви трудности е срещнала мисията досега и какво е сътрудничеството с косовските власти по тези дела? 
						
						Дьо Марнак: Преследването и осъждането на военни престъпления не е лесно, но то е част от мандата на мисията, който понастоящем се изпълнява изключително от ЮЛЕКС. Нашите съдии и прокурори са част от правосъдната система на Косово; следователно съществува ежедневно сътрудничество с техните местни колеги, включително когато провеждат разследване. 
						Сътрудничим си добре с косовските власти при осъществяване на нашия мандат. Трябва да спомена, че се преследват отделни лица заради извършени престъпления, а не групи или организации. 
						
						SETimes: Какво е направено за създаването на подходяща програма за защита на свидетелите? 
						
						Дьо Марнак: Макар че Косово е в процес на създаване на своя собствена програма за защита на свидетелите, ЮЛЕКС има своя собствена Програма за сигурността на свидетелите, която действа в Косово и извън него. Тя се осъществява от служители, които имат значителен опит в тази твърде чувствителна и важна област. Не мога да споменавам имена, подробности или числа, защото цялата работа е там, че тя трябва да остане тайна заради безопасността и сигурността на тези лица и техните семейства, които попадат под защитата на програмата. 
						Но аз мога да ви кажа, че програмата се изпробва постоянно и много хора са я използвали и я използват. ЮЛЕКС създаде тази програма, за да помогне на Косово да се справи с някои от най-трудните и сложни съдебни дела. 
						
						SETimes: Трудно ли е да се решават дела за корупция на високо ниво в Косово? 
						
						Дьо Марнак: Знам, че хората с нетърпение очакват изхода от разследванията и делата. Но както става във всяко съвременно и демократично общество, процесът на прилагане на върховенството на закона отнема време. Трябва да се знае, че ЮЛЕКС разглежда само дела за корупция на високо ниво и че останалите дела се разглеждат от местните съдебни институции. 
						ЮЛЕКС ще продължи да се бори срещу корупцията, да вкарва упорито и решително делата в съда, за да я изкорени, доколкото е възможно. Много обвинителни актове вече са внесени от прокурорите на ЮЛЕКС, а има и още много, които очакват разглеждане. 
						
						SETimes: Пет страни членки на ЕС не са признали Косово. Доколко това влияе върху подкрепата за мисията, нейната работа на място и отношенията й с косовските власти? 
						
						Дьо Марнак: Мисията има подкрепата на всички 27 страни членки на ЕС, тъй като ние не сме политическа, а по-скоро техническа мисия на върховенството на закона. Проблемът за признаването е проблем на отделните страни, а не на мисията.

Турция се колебае дали да изрази подкрепа за либийските бунтовници
					11/03/2011
					Не поставя ли Турция своите делови интереси пред хуманитарната криза в Либия? 
					От Алина Лехтинен за Southeast European Times от Истанбул –11/03/11
 
					 
						
Либийските бунтовници са изложени на непрекъснати нападения от силите, верни на полковник Муамар Кадафи. [Ройтерс]
						Тази седмица Турция застана твърдо срещу военна намеса и икономически санкции срещу режима на либийския диктатор Муамар Кадафи. Според премиера Реджеп Тайип Ердоган такива мерки не са необходими и само ще навредят на гражданите. 
						"Всички санкции и интервенции са равнозначни на наказание на либийския народ, биха могли да отприщят големи и неприемливи проблеми," каза Ердоган миналата седмица. 
						Според някои анализатори обаче възгледите на Анкара относно Либия са отстъпление от активната роля, която тя изигра по време на демонстрациите в Египет, когато Турция бе първата страна, настояла за оставката на египетския лидер Хосни Мубарак. 
						"Реакцията на Турция на събитията в Либия действително бе подчертано различна от позицията, която тя зае в случая с Египет," каза Халил Каравели, турски експерт от Централноазиатско-кавказкия институт и Изследователска програма "Пътят на коприната", за SETimes. 
						Защо се колебае Турция да говори по-силно срещу Кадафи? 
						"Краткият отговор е: бизнес интереси," каза Каравели 
						Турските проекти в Либия се изчисляват на 15,3 милиарда щатски долара, а търговията между страните през 2010 г. е била приблизително в размер на 2,4 милиарда щатски долара. Според експортните плановици на Анкара оръжейната търговия на Турция в Близкия изток и Северна Африка не е била повлияна от размириците. Военният износ се очаква да достигне 1,5 милиарда щатски долара тази година. 
						"Турция има силни икономически интереси в Либия. Хиляди турски граждани са на работа в страната и много от тях са предпочели да не я напускат въпреки разразилия се конфликт," каза професор Йоанис Григориадис от Университета "Билкент". 
						Либийските бунтовници обаче изглежда искат Турция да заеме по-силна позиция. 
						Турската Анадолска информационна агенция предаде по-рано тази седмица, че Абдел Хафиз Гога, заместник-лидер на Националния либийски съвет, създаден от бунтовниците срещу режима на Кадафи, е настоял Турция официално да признае и подкрепи революцията на либийския народ. 
						Според професор Ясин Актай от Университета "Селджук" Анкара се колебае да окаже активна подкрепа на такива опозиционни групи, защото няма единодушен фронт, настояващ за оставката на Кадафи. 
						"Турция не иска да изразява предпочитания към една група за сметка на друга, когато е налице възможност за гражданска война," каза Актай. "В Египет беше различно. Там имаше съгласие между хората, които настояваха за оставката на Мубарак." 
						Въпреки че Турция се противопоставя на намеса на НАТО в Либия, тя би подкрепила забранена за полети зона, одобрена от ООН. Ердоган промени решението си по този въпрос, след като Кадафи продължи въздушните нападения срещу бунтовническите сили, предаде в четвъртък (10 март) турският вестник "Сабах". 
						Много представители на медиите критикуват решението на Ердоган срещу военната намеса, заявявайки, че то кара Турция да изглежда прекалена близка до Кадафи. Присъдената на Ердоган само преди три месеца награда за човешки права от фондация на фамилия Кадафи също поражда въпроси. 
						Въпреки всичко Ердоган не се отказва от наградата. 
						Според експерти е слабо вероятно Турция да промени мнението си по отношение на "предпазливата" си позиция. 
						"Анкара се страхува от ирационалното поведение на Кадафи," каза Актай. "Турция иска да внимава и да не предизвика Кадафи." 
						"Не очаквам турското правителство да заеме ясна позиция в полза на въстанието в Либия, освен ако не стане ясно, че ще бъде на страната на победителите," каза Григориадис.

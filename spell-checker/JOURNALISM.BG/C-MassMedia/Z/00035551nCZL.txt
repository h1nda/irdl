Гърция е на прав път, но все още е заплашена от рискове, твърдят ЕС и МВФ 
					05/08/2010
					 
						АТИНА, Гърция -- В четвъртък (5 август) ЕС и МВФ заявиха, че Гърция е постигнала значителен напредък в осъществяването на мерките за строги икономии, но предупредиха, че страната все още е изправена пред „важни предизвикателства и рискове”. 
						„Нашата цялостна оценка е, че програмата е стартирала много силно”, се казва в съвместно изявление, публикувано от Европейската комисия, МВФ и Европейската централна банка след двуседмичната инспекция, имаща за цел да провери дали Гърция може да получи втория транш от 9 милиарда евро от пакета от помощи в размер на 110 милиарда евро. Очаква се средствата да бъдат предоставени до 13 септември по силата на тригодишната програма. На пресконференция в четвъртък в Атина представителят на МВФ Поул Томсен изрази увереност, че Гърция ще получи следващото плащане след формално одобрение от ЕК, ЕЦБ и борда на директорите на МВФ. (АП, АФП, Блумбърг, Би Би Си - 05/08/10)

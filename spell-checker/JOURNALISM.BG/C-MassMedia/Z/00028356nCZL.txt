Кипърските лидери постигат напредък по въпроса за разделянето на властта, заяви пратеникът на ООН Даунър
					12/11/2008
					 
						НИКОЗИЯ, Кипър -- Президентът Деметрис Христофиас и лидерът на кипърските турци Мехмет Али Талат "постигат добър напредък" по въпроса за разделянето на властта, заяви специалният пратеник на ООН за Кипър Александър Даунър, след като двамата лидери се срещнаха във вторник (11 ноември) . Разделянето на властта е един от няколкото ключови въпроси в дневния ред на продължаващите преговори за обединение, заедно с гаранциите за сигурността и уреждането на въпроси, свързани със собствеността. "Не е реалистично да се очаква всички тези проблеми да бъдат решени за двайсет и четири часа след толкова много години. Въпреки това има области, по които няма различия", отбеляза Даунър. Христофиас и Талат ще се срещнат отново във вторник.
						Във вторник Генералният секретар на ООН Бан Ки Мун призова международната общност да подкрепи процеса в Кипър. И двамата кипърски лидери демонстрират много силна политическа воля да намерят приемливо решение, заяви Бан на пресконференция в главната квартира на ООН в Ню Йорк. Процесът досега е окуражителен, добави той. (КНА, Фамагуста Газет, Анадолска информационна агенция, Хюриет - 11/11/08)

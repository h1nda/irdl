В Турция започва делото "Боен чук" 
					16/12/2010
					Нееднозначно възприеманият съдебен процес срещу 196 души, обвинени в заговор за сваляне на правителството, задълбочи недоверието между политическите фракции в Турция.
					От Александър Кристи-Милър за Southeast European Times от Истанбул -- 16/12/10
 
					 
						
Няколко високопоставени военни офицери са обвиняеми по делото. [Ройтерс]
						Близо 200 военнослужещи, включително действащи генерали и бившите началници на военноморските и военновъздушните сили, ще застанат пред съда в четвъртък (16 декември) в Истанбул по обвинения в планиране на заговор срещу проислямисткото правителство на Турция. 
						Привържениците на разследването на предполагаемия заговор виждат в него съществена стъпка към изкореняване на престъпните елементи във военните среди, които са свалили четири правителства от 1960 г. насам. Противоречивостта на доказателствата обаче карат някои анализатори да се съмняват дали изобщо е трябвало да се стига до съдебен процес. 
						Предполагаемият преврат с кодово название "Операция "Боен чук" бе разкрит през януари, когато анонимен източник предал куфарче с документи, компактдискове и аудиокасети на всекидневника "Тараф". 
						В материалите се разкрива подробно таен план, изготвен от високопоставени военни офицери, за организирането на бомбени атентати в две истанбулски джамии и за свалянето на боен самолет над Егейско море. Според обвинителния акт те са се надявали "да разчистят пътя за военен преврат чрез хвърляне на страната в хаос и безредици". 
						Ако бъдат осъдени, обвиняемите може да получат между 15 и 20 години затвор за "опит за сваляне на правителството или възпрепятстването му да изпълнява своите задължения чрез използване на сила и насилие". 
						Някои анализатори, като адвокатът по човешките права Орхан Кемал Ченгиз, разглеждат процеса като "сблъсък с историята", който ще помогне да се погребе изпълненото с преврати минало на Турция. 
						"Много е важно, защото за първи път се случва да изправим пред съда тези военнослужещи и генерали, преди всъщност те да са направили опит за преврат," каза той за SETimes. 
						Анахронизмите и противоречията в предполагаемите превратаджийски документи, публикувани в обвинителния акт, обаче карат други да съмняват в целия процес. 
						В един от компактдисковете, съдържащ предполагаемия план за преврат, който според обвинителния акт е създаден през 2003 г., се назовават болници, НПО и военни бази с имена, които те не са носели по онова време. 
						Полковник, обвинен, че е участвал в работна среща, на която е бил обсъждан превратът, е записан в уж оригиналните документи с презиме, което не е било официално регистрирано до 2007 г. 
						 "Всеки, който има поне капка мозък, ще разбере, че те са фалшифицирани," каза Гарет Дженкинс, работещ в Турция анализатор, запознат с обвинителния акт. 
						Той смята, че страхът и автоцензурата задушават вътрешната дискусия по проблемите с доказателствата по "Боен чук". "Във всяка друга страна това би било достатъчно делото да се провали," каза Дженкинс за SETimes. 
						Критиците обвиняват също турското правителство, че е манипулирало делото като част от дългогодишната му борба с могъщата и силно светски ориентирана армия - обвинение, което то отрича. 
						Висшият съдийски и прокурорски съвет, преструктуриран през септември вследствие на референдум, предизвика тази седмица критики от адвокатите на защитата заради оттеглянето на главния съдия Зафер Башкурт от делото два дни преди началото на съдебните заседания. 
						 "Главният съдия проучва делото в продължение на четири месеца; той [си създаде] мнение по делото," каза адвокатът на защитата Джелал Юлген за всекидневника "Хюриет". "На новия главен съдия ще му трябва време да [вникне в] делото. Подобна промяна не трябваше да става." 
						Някои смятат, че отстраняването на Башкурт е било политически мотивирано. По-рано той се бе възпротивил на продължителното задържане на заподозрените, докато делото още се водеше. 
						"Това мирише много лошо," каза Юсуф Канлъ, коментатор на "Хюриет". "Но, от друга страна, трябва да останем твърди. Ако има хора, които са замесени в незаконни действия и в престъпления, независимо дали става дума за елементарно престъпление, или за опит за преврат, те трябва да бъдат наказани."

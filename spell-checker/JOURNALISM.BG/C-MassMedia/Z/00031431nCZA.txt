Междуетническо напрежение тлее в румънски села
					27/08/2009
					Между унгарски и ромски групи в две села в Трансилвания това лято имаше конфликти.
					От Паул Чокою за Southeast European Times от Букурещ – 27/08/09
 
					 
						
Споровете между етническите групи се увеличават. [Гети Имиджис]
						Тлеещият конфликт между ромската и унгарската общност в трансилванско село бе потушен с подписване на споразумение между двете страни. 
						Напрежението нарасна след спор между ром и унгарец, възникнал на 9 юли в местния бар на село Санкрайнеи, окръг Харгита. Унгарецът бил наръган с нож, а ромът бил задържан в следствения арест. 
						Полицията обясни, че заподозреният ром е бил временно пуснат на свобода в очакване на медицинско свидетелство за раните на жертвата. Заподозреният по-късно бил задържан превантивно за един месец. 
						Обвинявайки властите в безучастно отношение към агресивността на ромите, група от повече от 150 етнически унгарци излезе на улицата и подпали двора на едно ромско семейство. Полицията и жандармерията бързо бяха мобилизирани да възстановят реда. 
						Впоследствие бе създадена посредническа комисия, съставена от местни и общински представители, делегация, представляваща местните унгарци, и друга, представляваща ромите. Дискусиите доведоха до декларация, подписана от двете общности и посочваща редица задължения, които ромите трябва да спазват. Кметът на Санкрайнеи, Секели Ерно, бе призован да обсъди споразумението с ромското малцинство и да бъде по-активен в гарантирането на междуетническото разбирателство в селото. 
						Ерно отбеляза, че конфликтът между двете общности, които наброяват около 2 400 унгарци и 200 роми, се е зародил отдавна. Той изрази обаче увереност, че подобни инциденти няма да се повторят. "Двете страни изложиха [писмено] своите оплаквания и постигнахме помирително споразумение," каза той. 
						Националният съвет за борба с дискриминацията заяви, че осъжда инцидентите в Санкрайнеи, и призова местните власти да вземат конкретни превантивни мерки. 
						През юни подобна ситуация възникна в Санмартин, село само на няколко километра от Санкрайнеи. Двама етнически унгарци бяха нападнати от група роми, които поискали от унгарците да изкарат конете си от частни ромски пасища. В отговор унгарците подпалили три колиби и счупили прозорците на някои къщи в ромския квартал. 
						В Санмартин сега около 230 унгарци са следствени във връзка с нападенията. Председателят на общинския съвет, Борболи Чаба, потвърди, че на разпит са били призовани "няколкостотин жители", операция, "която няма прецедент в Румъния." Прокуратурата отложи разпитите за 17 септември. 
						Чаба обвинява за повишеното напрежение медиите и НПО, които според него са изопачили мащабите на конфликта. 
						Но не всички са съгласни. "Хората прибягват до подобни действия, когато нямат доверие във властите. Има много интересни теории за ромския проблем, но на практика решенията са малко и неефективни," каза Марко Бела, лидер на Демократичния съюз на румънските унгарци.

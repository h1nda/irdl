Турският съд реши да започне процес срещу управляващата ПСР 
					31/03/2008
					Единадесетчленният състав на Конституционния съд в понеделник гласува единодушно в подкрепа на разглеждането на делото, заведено по искане на главния прокурор на Турция.
					От Айхан Шимшек за Southeast European Times -- 31/03/08
 
					 
						
Ако процесът бъде успешен, на премиера Реджеп Тайип Ердоган може да му бъде забранено да се занимава с политика. [Гети Имиджис]
						Конституционният съд на Турция реши в понеделник (31 март) да започне процес срещу управляващата Партия на справедливостта и развитието (ПСР) по обвинения в подронване на светската система в държавата. С единодушно решение 11-те съдии дадоха своето съгласие да гледат делото, заведено по искане на главния прокурор на Турция Абдуррахман Ялчънкая. 
						"Конституционният съд реши, че предявеното от главния прокурор обвинение е допустимо. Това обаче не означава, че най-висшият съд е съгласен с обвиненията, посочени в този обвинителен акт, каза пред “Си Ен Ен Търк” журналистът Таха Акьол. "Сега съдът ще разгледа жалбата." 
						Ялчънкая заведе делото на 14 март, като поиска партията да бъде забранена. Той обвини ПСР, че се е превърнала в "център" на дейности, които подкопават секуларизма, и че партията има "скрита програма", имаща за цел да превърне Турция в ислямска държава. 
						Той поиска също на 71 длъжностни лица, включително на премиера Реджеп Тайип Ердоган и на президента Абдула Гюл, да бъде забранено да се занимават с политика за срок от пет години. Съдът бе разделен по въпроса дали да даде Гюл под съд, като четирима съдии бяха против, а останалите гласуваха "за". По конституция президентът може да бъде съден само по обвинения в държавна измяна. 
						Главният секретар на Партията на националистическото действие (ПНД) Джихан Пачаджъ първи коментира решението. "От този момент започва съдебно производство. Всеки трябва да се съобрази с решението на Конституционния съд."
						ПСР се самоопределя като консервативна демократична партия. Тя спечели сериозна победа на миналогодишните избори, като получи 47 % от гласовете. Миналия месец за ужас на секуларистите партията успя да премахне забраната за носене на мюсюлмански забрадки в университетите.
						Тази мярка според Ялчънкая е доказателство, че партията се опитва да промени Турция по религиозен калъп. В своя обвинителен акт от 162 страници прокурорът цитира различни изявления, направени от Ердоган, в които той се позовава на исляма и ислямския закон.
						Очаква се процесът да продължи шест месеца. Като начало Конституционният съд ще препрати обвинителния акт на ПСР, която ще разполага с един месец, за да изпрати своята защита. След това Ялчънкая ще представи техническо становище по делото. 
						По-късно представители на ПСР ще свидетелстват в своя защита. След приключването на процеса докладчиците на Конституционния съд ще подготвят технически доклад.
						След като бъде готов, докладът ще бъде разгледан от 11-те членове на Конституционния съд. След това съдиите ще се съберат, за да се произнесат по делото. За да бъде забранена ПСР, ще бъдат необходими гласовете на най-малко седем съдии. 
						Осем от 11-те съдии в състава на съда са назначени от бившия президент Ахмет Недждет Сезер, изявен секуларист, който имаше чести конфликти с ПСР.
						Междувременно управляващата партия възнамерява да въведе пакет от конституционни промени, имащи за цел да направят по-трудно закриването на партии. За тях обаче може да бъде обявен референдум поради нежеланието на опозиционните партии да подкрепят предложените изменения.

Турският писател Памук призова за по-голяма свобода на словото
					08/01/2007
					Поканен да бъде за един ден главен редактор на турски вестник, лауреатът на Нобелова награда Орхан Памук наблегна на преследването на писатели и интелектуалци в страната му.
					(AП, AФП, БиБиСи, СиБиСи - 07/01/07)
 
					 
						
Лауреатът на Нобелова награда за литература Орхан Памук [Гети Имиджис]
						Орхан Памук, носител на Нобелова награда за литература за 2006 г., бе поканен да бъде за един ден главен редактор на турския вестник "Радикал". Той използва тази възможност, за да критикува натиска, оказван от властите върху турски писатели, художници и интелектуалци. 
						Памук, който е завършил журналистика преди около 30 години, но никога не е практикувал тази професия, посвети уводната статия в "Радикал" в броя от неделя (7 януари) на темата за свободата на словото. Той цитира вестникарско заглавие от 1951 г., което призовава читателите да заплюят една от най-изтъкнатите личности в турската литература през 20-и век - поета и драматурга Назъм Хикмет. 
						"Този израз, използван до снимката на Назъм Хикмет, обобщава непромененото отношение на държавата и пресата към писателите и хората на изкуството," се казва в статията в "Радикал". Хикмет прекарва в затвора години наред заради своите възгледи и накрая умира в изгнание. 
						В статията се споменават и други преследвани интелектуалци, включително изтъкнатият турски писател Яшар Кемал, който е бил даден под съд заради изказвания по повод на кюрдското въстание в югоизточната част на Турция. 
						Макар и с тираж едва 33 000 броя, "Радикал" се смята за един от най-важните интелектуални и политически вестници в страната с население от над 70 милиона души. 
						Сред другите статии на първата страница на вестника е и материал за ниския процент на жените, които участват в политическия живот на Турция, както и коментар за видеозаписа на екзекуцията на бившия иракски диктатор Садам Хюсеин. Друга статия, озаглавена "Един кръст, хиляда полицаи", се спира на церемонията по честване на източноправославната Коледа в Истанбул. 
						Памук е сред многото хора на изкуството и интелектуалци, обвинени в "обида на турската национална идентичност" според разпоредбите на наказателния кодекс на Турция. Обвиненията срещу писателя бяха във връзка с негови коментари през 2005 г. относно убийствата на арменци през Първата световна война и на кюрди през последните десетилетия. 
						"Един милион арменци и 30 000 кюрди са убити по тези земи и никой друг освен мене не се осмелява да говори за това," каза Памук в интервю за швейцарско списание. 
						Процесът срещу него пробуди тревоги във връзка със свободата на словото в Турция и бе осъден от ЕС и от правозащитни организации. Малко след началото на процеса обвиненията срещу писателя бяха свалени заради процедурни формалности. 
						Говори се, че подобни обвинения са били повдигнати и срещу главния редактор на "Радикал", Исмет Беркан, който покани Памук да ръководи вестника за един ден. 
						Повечето от делата, заведени по силата на член 301 от наказателния кодекс на Турция - според който е углавно престъпление да "се обижда" републиката, парламентът или друга държавна институция - са завършили или с оправдание, или със сваляне на обвиненията. Въпреки това към Турция се отправят призиви да промени или да премахне законовите текстове, които ограничават свободата на изразяване.

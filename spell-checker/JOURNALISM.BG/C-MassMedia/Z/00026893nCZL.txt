Косовски журналист застана пред съда в Хага
					26/06/2008
					 
						ХАГА, Холандия -- В сряда (25 юни) косовският журналист Батон Хаджиу заяви пред Трибунала за военни престъпления в Хага, че е невинен по всички отправени му обвинения. Той е обвинен в разкриването на името на защитен свидетел в процеса срещу бившия косовски министър-председател Рамуш Харадинай. Името се появи в статия, публикувана в прищинския всекидневник "Експрес". "Доста хора знаеха неговото име ... Косово е малка страна; тайните не остават дълго време такива, особено когато се отнасят до лидерите на въоръжената борба срещу сърбите по време на косовската война", каза Хаджиу. Той добави, че никога не е имал намерение да се намесва в делата на правосъдието. Неотдавна Харадинай беше оправдан, въпреки че процесът срещу него бе помрачен от обвинения в сплашване на свидетели. (BalkanWeb, АФП - 25/06/08)

Йосипович - мъж на годината
					09/12/2010
					Вестник от Република Сръбска награди хърватския президент за приноса му в изграждането на по-добри отношения. 
					От Лиляна Ковачевич за Southeast European Times от Баня Лука -- 09/12/10 
 
					 
						
Хърватският президент Иво Йосипович (в средата) и членовете на председателството на БиХ Небойша Радманович и Бакир Изетбегович се срещнаха в Баня Лука. [Ройтерс]
						Издавания в Баня Лука вестник "Независне новине" избра хърватският президент Иво Йосипович за мъж на годината, титла, която популярният вестник присъжда традиционно в края на годината. 
						Основоположникът и директор на "Независне новине" Желко Копаня обясни, че неговият редакторски екип е решил да почете Йосипович за положителния му принос към отношенията между бившите югославски републики. 
						 Този принос, реши редакцията, е довел до помирение и търпимост и е оказал силна подкрепа за европейската интеграция на региона. 
						 "[Йосипович е] лидерът на ново поколение държавници, без военно минало, човек, който впечатлява със своето образование, спокойствие, приветливост, красноречие и готовност за сътрудничество," каза Копаня. 
						Екипът похвали хърватския президент за откриването на път към решаването на основните въпроси, свързани с жилищното настаняване и завръщането на бежанците от Хърватия в Република Сръбска. 
						Наградата стана повод за истинска минисреща на върха на Балканите в Баня Лука. Сръбският президент Борис Тадич, черногорският президент Филип Вуянович, членовете на председателството на БиХ Небойша Радманович и Бакир Изетбегович, наред с други политици от БиХ, 15 чуждестранни дипломати и върховният представител Валентин Инцко присъстваха на срещата. 
						Йосипович каза, че наградата е признание за всички, които се борят за помирение, разбирателство и съжителство, както и за добрите взаимоотношения между различните народи. 
						Миналото бе изключително трудно, каза той, белязано от страданието на невинни хора и извършването на немислими зверства. Ето защо, каза той, "престъпленията трябва да бъдат заклеймени, а престъпниците, които ги извършиха, да бъдат осъдени". 
						Хърватия, БиХ, Сърбия и Черна гора един ден ще бъдат заедно в ЕС "като партньори, приятели и съдружници", прогнозира той. 
						Анализаторът от Баня Лука Милош Солая каза за SETimes, че посланието на Йосипович е много важно, защото засяга четири държави, образувани от бившата Югославия, всяка от които е била в конфликт с другите. 
						"Политиките на Хърватия и Сърбия могат да повлияят положително на събитията в Босна, защото те са обърнати към ЕС, но БиХ, където ситуацията е доста сложна заради трите етнически групи, трябва сама да намери вътрешна рамка на действие," каза Солая. 
						Преподавателят по социология от университета в Мостар Славко Кукич също подкрепя опитите на сръбския и хърватския президент да променят отношенията, установени през последните 20 години, но каза, че честите и неофициални събирания "може да подразнят третата страна, бошнаците". 
						"Ако те отидат в Баня Лука или Мостар, тогава трябва да включат държавните институции и бошнашката част от политическия елит, така че това наистина да се превърне в междудържавно сътрудничество за повишаване на общото добруване на региона и за доброто на БиХ, а не да се разбира от обществеността като някакъв вид сърбо-хърватска провокация," каза Кукич за SETimes. 
						И действително, някои бошнашки гласове прозвучаха подчертано скептично относно срещата в Баня Лука. 
						Според Елдин Карич, главен редактор на сараевския електронен портал "Журнал", то е било "шоу за гражданите, а не конкретна стъпка към [подобряване] на отношенията в региона и по-специално към подобряване на ситуацията в БиХ," каза той за SETimes.

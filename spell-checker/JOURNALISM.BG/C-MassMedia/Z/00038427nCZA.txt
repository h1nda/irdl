Форум за водата отрази централната роля на Турция в региона
					06/05/2011
					В политиката за водата, регионалното сътрудничество, проблемите на развитието и околната среда изискват балансиране.
					От Ана Уд за Southeast European Times в Истанбул – 06/05/11
 
					 
						
Tурция се опитва да включи земеделския потенциал на югоизтока, като разработва серия от големи иригационни проекти. [Ройтерс]
						Вторият Международен форум за водата в Истанбул се проведе от вторник (3 май) до четвъртък и привлече участници от целия свят, за да обсъдят належащите проблеми с водата. Ударението бе поставено върху регионалното сътрудничество, като особено внимание бе обърнато на Близкия изток. 
						"Нещата, които ни обединяват, са много повече от нещата, които ни разделят", каза генералният секретар на Световния форум за водата Октай Табасаран и очерта общите регионални интереси. 
						"Нашата страна не е богата на водни ресурси", каза по време на форума турският министър на горите и околната среда Вейсел Ероглу. "Но тя не е и бедна". При правилно регулиране, каза той, съществуват достатъчно ресурси за задоволяване на вътрешните потребности. 
						За Турция въпрос от решаващо значение е управлението на водите на реките Тигър и Ефрат, покрай които изникват бързо все повече язовири и водноелектрически централи. Язовири и иригационни проекти до голяма степен се строят в контекста на Югоизточния анадолски проект (ГАП), който цели да впрегне енергията на водните ресурси на Турция и да засили икономиката на югоизточната част на страната, която е един от най-бедните региони. 
						Поддръжниците на ГАП твърдят, че проектът ще осигури нещо повече от решаване на енергийните и икономическите проблеми; успешното развитие на югоизточната част на страната според тях също ще намали напрежението с кюрдите в Турция чрез социоално-икономическо развитие и интеграция. 
						Критиците на ГАП твърдят, че колкото повече Турция използва тези реки, толкова по-малко вода ще има за крайречните държави Сирия и Ирак. Въпросът за долното течение на реките създава политически трудности за трите държави. 
						Ръководителят на Центъра за водни проучвания и сигурност на водата на Лигата на арабските държави Чакра Ксиа обаче изрази оптимизъм по отношение на водните потоци между Турция и Сирия. 
						"Именно за това съм тук", каза Ксиа. "В момента отношенията ни са много, много добри. Подписани са много протоколи и са изработени меморандуми на разбирателство, засягащи сътрудничеството по отношение на Тигър." 
						Що се отнася до предложение за износ на язовирна вода от Турция за фермери в Ирак срещу петрол, представителката на ООН и служителка на НПО Имане Абд Ел Ал не бе толкова оптимистично настроена. "Тук става въпрос за Месопотамия." Да се внася вода в "люлката на цивилизацията", твърди тя, е нещо абсурдно, както абсурдна е и идеята водата да се третира като стока, а не като право. 
						Мехмет Карпузчу от университета "Газикент" възрази, че всякакви придобивки, които язовирите на Турция осигуряват за други страни, трябва да се заплащат от тези страни и че водата може да не е стока, но инфраструктурата е. 
						Макар че политиката доминираше в много от дискусиите, управлението на водите не бе представено като нещо, ограничено единствено до политическата сфера. 
						Председателят на Световния съвет по водата Лоик Фошон очерта също екологични и морални проблеми. "Макар че трябва да разделим водата по равно между човека и държавите, не трябва да забравяме и друго задължение: да разделим водата между човека и природата."

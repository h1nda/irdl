Инициатива на фондовата борса кани още инвеститори
					03/07/2012
					Пореден шанс да привлече чуждестранни капитали се открива пред Сърбия.
					От Биляна Пекушич за Southeast European Times от Белград – 03/07/12
 
					 
						
Инициативата за първично публично предлагане в Сърбия ще позволи на местните компании да запазят независимостта си, но и да пласират акции сред повече инвеститори. [Ройтерс]
						Успешните фирми в Сърбия скоро ще могат да търсят нови инвеститори чрез първично публично предлагане (ППП), което ще позволи на местните компании да запазят независимостта си, като същевременно пласират акции сред редица инвеститори, вместо да ги продадат на стратегически партньор. 
						Финансовите експерти предупреждават, че фирмите, които искат да започнат ППП, трябва да бъдат добре подготвени, като процесът може да продължи от три до шест месеца. 
						„Това зависи най-вече от сложността на проекта и дали акциите се предлагат на местната, или на чуждестранни фондови борси“, заяви за SETimes Мартин Хинтерегер, директор на базираната във Виена група за корпоративни финанси „Ерсте Банк“. 
						Публичното предлагане не е подходящо за акциите на всички фирми. Инвеститорите обикновено търсят привлекателни за ППП отрасли и компании с ясно установена и уникална позиция, които имат устойчиви конкурентни предимства. Според експертите в Сърбия има 20 такива дружества. 
						„Фирмите трябва да бъдат подготвени да действат така, сякаш са публични, да изпълнят всички изисквания за отчетност и прозрачност и да се подготвят да споделят контрола върху дружеството с други лица“, посочи за SETimes Мариан Рикъл, заместник-директор на „Ерсте Банк“.
						За да получат достъп до фондовия пазар, компаниите ще трябва да се регистрират чрез Комисията на Белградската фондова борса, а също така и да представят необходимите документи. 
						Радослав Миюшкович, собственик на „Агромин“, фирма за производство на селскостопанска техника и инструменти, каза за SETimes, че това е отлична възможност за постигналите успех фирми. Неговото дружество осъществява износ за страните от региона, но това не е достатъчно, за да излезе на фондовия пазар. 
						„Не ме е страх да прехвърля част от собствеността и отговорностите на нови инвеститори, но заради сегашната световна финансова криза купувачите не купуват акции дори и на големи фирми“, каза Миюшкович. 
						Въпреки спада в активността на фондовите пазари в региона Белградската фондова борса се готви да започне ППП. По отношение на регулирания пазар на ценни книжа, където ще бъдат листвани качествени дружества, се прилагат нови правила. 
						„Въвеждането на правилата за регистрация на Белградската фондова борса е важно, защото създава още една линия на финансовия пазар“, заявиха от „Йоргич Брокер“, сръбска брокерска къща. 
						Очаква се ППП да заздрави капиталовата база и да издигне сръбските компании на по-високо ниво, както това стана в Хърватия, където печелившите дружества се предлагат публично на фондовата борса от няколко години. 
						Хърватската петролна компания ИНА беше регистрирана на Загребската фондова борса през 2006 г., когато хърватското правителство реши да продаде участието си от 17 %. Днес „МОЛ Груп“, една от водещите петролни компании в Централна и Източна Европа, притежава 47,16 % от акциите на ИНА. 
					
				
			
					 
					
 
 

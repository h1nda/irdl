Според Санадер оценката на Трибунала за Хърватия е справедлива
03/02/2004
 
ЗАГРЕБ, Хърватия -- Премиерът Иво Санадер заяви пред репортери в понеделник (2 февруари), че възгледите за Хърватия, изразени от Главния прокурор на Трибунал на ООН за военни престъпления Карла дел Понте, са справедливи и обективни. Той прогнозира, че Хага ще излезе с положителен доклад за Хърватия въпреки критиката на дел Понте относно факта, че генералът от резерва Анте Готовина все още се укрива от правосъдието. Според Санадер дел Понте е изразила доста положително становище за цялостното сътрудничество на Загреб с Трибунала.
Други новини от понеделник: вътрешното министерство обяви, че Хърватия се е присъединила към Международния център за развитие на миграционната политика. Заместник-вътрешният министър Зарко Катич е подчертал, че членството в тази организация ще осигури достъп до информация за нелегалната миграция в Европа и ще помогне на страната да изработи национална стратегия за миграционната политика. (Виесник, ХРТ, ХИНА - 02/02/04)

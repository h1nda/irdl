Първият сърбин в Космоса
					24/06/2011
					Бизнесменът ще осъществи пътешествието на живота си.
					от Биляна Пекушич за Southeast European Times от Белград -- 24/06/11 
 
					 
						
Небойша Йованович ще пътува до Космоса. [Биляна Пекушич/SETimes]
						Собственикът и директор на гимназия за информационни технологии в Нови Сад, 32-годишният Небойша Йованович, ще е един от първите космически туристи, които ще излетят от САЩ през 2012 г. на пътешествие, организирано от британската компания "Върджин Галактик" (Virgin Galactic).
					
						Първоначално Йованович не хранел особени надежди, че ще бъде избран, но скоро след като направил резервацията, получил телефонно обаждане от Лондон. 
						"Не можех да повярвам, че съм избран толкова лесно", разказва Йованович. "Когато осъзнах, че наистина съм сред първите в света, резервирали си място за пътуване до Космоса, нямаше начин да се откажа", допълва той. 
						Йованович твърди, че е авантюрист по природа. Посещавал е много отдалечени и недостъпни места по целия свят и космическото пътешествие ще е върхът на приключенията му, казва той. 
						На борда на космическата совалка за туристи "Shuttle Shift Space Two" ще има четирима пътника.
						Летателното съоръжение, управлявано от опитни пилоти от НАСА, ще достигне надморска височина от 15 км, преди да се отдели от самолета с ракетни двигатели и да продължи да лети със скорост 4500 км/ч. На височина 115 км двигателите ще бъдат загасени. Пътниците ще разкопчаят коланите си и ще се носят в безтегловност, докато се наслаждават на красотата на Земята и Космоса. 
						Групата обаче трябва да отговаря на определени психологически и физически критерии. Йованович спазва строга диета, за да отслабне и да задържи теглото си под 110 кг. Има опасност пътниците да изгубят съзнание, след като напуснат орбитата на Земята, затова те ще преминат специален курс на обучение в центъра на НАСА във Флорида.
						Йованович има пълната подкрепа на семейството и приятелите си. Много хора в Нови Сад се възхищават на смелостта му. Учениците от неговата гимназия се гордеят с директора си. 
						"Когато се върне, ще ни разкаже всичко за скафандъра, за безтегловността, какво е да гледаш Земята и Космоса оттам", разказва Милош Бошкович, ученик от гимназията за информационни технологии в Нови Сад. "Може би някои от нас ще решат да станат истински астронавти". 
						"Върджин Галактик" започва работа по програмата си за космически полети за туристи през 2005 година. Проекът се осъществява в американските щати Ню Мексико и Калифорния.
						До момента за космическото пътешествие са се записали 80 000 кандидат-туристи на различна възраст от целия свят.
						В първия полет на туристи в космоса ще участва Ричард Брансън, собственик на "Върджин Галактик", и семейството му, включително 80-годишната му майка. Сред участниците в следващия тур ще бъдат световноизвестни личности като Мадона, Роналдо, Арнолд Шварценегер и известният физик Стивън Хокинг. 
						"Наташа Павлович, сръбско-американска актриса, която живее в Калифорния, ще пътува в Космоса преди мен", споделя Йованович пред SETimes. "Тя ще е първата сръбкиня в Космоса, а аз ще съм първият сръбски гражданин в Космоса".

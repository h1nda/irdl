Делова хроника
					29/07/2005
					Преглед на деловите и икономическите новини от Балканите след 22 юли.
					(Различни източници - 22/07/05 – 29/07/05)
 
					 
						
Македонският министър на транспорта и съобщенията Джемали Мехази (вдясно) и Пол Уолърс, шарже д'афер на американското посолство, подписаха на 25 юли договор за продажбата на терена за новото американско посолство в Скопие. "Това е голям ден за Македония ... тук, на едно от най-красивите места, занемарено от много години, ще бъде построен нов обект," каза Мехази. [Томислав Георгиев]
						
Aлбания подписа споразумение със Световната банка за заем от 27 млн. долара за подпомагане на модернизацията в енергийния сектор. 20-годишният кредит е с гратисен период от 10 години и лихва от 0,75 %. Той ще бъде използван за осъвременяване на осем остарели разпределителни и магистрални подстанции.
						*** 
						В последния икономически меморандум на Световната банка за Босна и Херцеговина (БиХ) като най-голямо предизвикателство за страната се откроява постоянно високият и неустойчив баланс по текущата сметка. Като се има предвид намаляващата международна помощ, БиХ трябва да повиши нивото на вътрешните спестявания, за да подкрепи нуждата от високи инвестиции, се казва в меморандума. Препоръчаните от банката конкретни мерки включват запазване на валутния борд в БиХ, консолидиране на бюджетните разходи и затягане на кредитната политика.
						*** 
						Промишленото производство на Република Сръбска 
(РС) нарасна от 26,1 % през май на 40,7 % през юни в годишно изражение, съгласно данни от статистическото бюро на автономната област. Минната и добивната промишленост са регистрирали най-голямо повишение, следвани от производството на стоки. Производителността на предприятията за комунални услуги е спаднала леко.
						*** 
						Ипълнителният директор на МВФ за Македония, Джерон Кремерс, приключи неколкодневното си посещение в Скопие, имащо за цел оценка на макроикономическата и политическата ситуация. Той призова правителството да запази макроикономическата стабилност и да подобри деловия климат. Той обяви също, че в предстоящата среща на борда на директорите на МВФ ще се обсъжда новото тригодишно споразумение за Македония
						*** 
						Съветът по конкуренция в Румъния разреши поглъщането на застрахователната компания "Омниасиг" и нейните филиали от австрийската група "Винер щетише". Сделката е на стойност 64 млн. евро. 
						*** 
						Френската фирма "Алкател" подписа споразумение с "Косово телеком" за осъвременяване и разширяване на инфраструктурата на мрежата от фиксирани линии в Koсово. Броят на телефонните постове на фиксирани линии се очаква да се удвои в резултат на проекта на стойност 17 млн. евро. 
						*** 
						Руската фирма за производство на алуминий "Русал" придоби 65 % от най-големия завод за производство на алуминий в Черна гора, КАП. "Русал" ще заплати 48,5 млн. евро за своя дял в КАП и ще изплати на черногорското правителство още 27 млн. евро на 12-месечни вноски за финансиране на проекти от "изключителен социален интерес".
						*** 
						
Tурското правителство одобри приватизацията на "Търкиш телеком", която ще даде възможност на консорциума "Огер телеком" - ТИМ - "БТ телконсулт" да финализира сделката за закупуване на държавната фирма. Консорциумът предложи 6,55 млрд. долара за 55-процентен дял в "Търкиш телеком".

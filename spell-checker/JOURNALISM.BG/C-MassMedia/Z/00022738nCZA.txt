НАТО финансира реконструкцията на 50 моста в Македония
					31/05/2007
					Построени преди десетилетия по остарели методи, много мостове в Македония днес са в плачевно състояние. Нов проект се опитва да промени това положение.
					От Зоран Николовски за Southeast European Times от Скопие – 31/05/07
 
					 
						
Реконструкцията на мостовете в района Скопие-Велес цели да поправи щетите и да укрепи мостовете, така че те да могат да издържат на два пъти по-голямо натоварване от сегашния им капацитет. [Гети Имиджис]
						Започна изпълнението на нов проект за ремонт и укрепване на мостове в Македония с финансовата помощ на НАТО. За изпълнението на строителните работи е избрана турската фирма ДЖЕСАШ. 
						Възстановяват се петдесет моста. Първата фаза, която трябва да завърши тази година, включва 29 моста в граничния район с Гърция. Други 21 моста, които се намират в други райони, ще бъдат ремонтирани по време на втората фаза. 
						Не само ще бъдат отстранени нанесените през годините щети, но и мостовете ще могат да издържат на натоварване, два пъти по-голямо от сегашния им капацитет. Според строителния инженер Горан Марковски на държавата няма да й се налага да прави допълнителни ремонти през следващите 50 години. 
						Проектите ще допринесат за изграждането на стабилна пътна инфраструктура и за повишаване на възможностите на Македония да се присъедини към европейската пътна мрежа, каза министърът на транспорта и комуникациите Миле Янакиевски. 
						Мостовете, построени през 60-те години с остарели методи и материали, бяха в окаяно състояние. Подпорните колони бяха силно повредени, а настилката бе разбита. НАТО финансира проекта, тъй като активно използва македонските пътища към Косово през последните осем години. 
						Ремонтните работи са завършили по девет от всичките 29 моста, обхванати в първата фаза. Осем други моста са в последните етапи на реконструкция и изпитанията им ще приключат до декември. 
						От ДЖЕСАШ казаха, че са доволни от напредъка досега. Според строителната организация темповете могат да се поддържат и работата да приключи дори преди декември. Местните шофьори обаче са нетърпеливи. В момента пътното движение по магистралата "Скопие-Велес" може да използва не две, а една лента, което причини няколко автомобилни катастрофи. 
						НАТО не за първи път помага в реконструкцията на пътища в Македония. През 2003 г. Алиансът дари 3 млн. евро за ремонт на пътя от Куманово до границата с България, два моста на границата със Сърбия и мост близо до Демир Капия.

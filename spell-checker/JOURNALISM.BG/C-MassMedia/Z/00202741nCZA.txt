Косовските сърби са принудени да избират между прищинска и белградска заплата
					24/04/2012
					Сръбският министър за Косово Горан Богданович поиска сръбските работници, които вземат заплати от Прищина и Белград, да се откажат от косовската си заплата. 
					От Линда Карадаку за Southeast European Times от Прищина -- 24/04/12
 
					 
						
Правителството на Сърбия заяви, че работещите в местното правителство в етнически разделения град Митровица, на които им се плаща и от сръбското, и от косовското правителство, скоро ще получават само една заплата. [Лаура Хасани/SETimes]
						Десетки косовски сърби, които продължават да получават заплати и от Прищина, и от Белград, ще трябва скоро, в рамките на няколко седмици, да направят своя избор. 
						Сръбските власти поискаха от тях да се откажат от заплатите си от косовските институции или в противен случай ще бъдат уволнени и ще загубят сръбските си заплати. Предупреждението от Горан Богданович, сръбския министър за Косово, се отнася за 60 от общо 109-те служители в местното правителство на Северна Митровица, които вземат заплати и от двете столици. 
						Противопоставянето на това искане вече започна. Служителят в правителството Александър М., който помоли фамилията му да не бъде изписвана, защото не е упълномощен да говори публично, заяви, че взема две заплати и не възнамерява да се откаже от която и да било от двете. "Министърът първо трябва да обясни къде изчезнаха милионите, които сръбското правителство даде за нас в Косово, защото така и не видяхме тези инвестиции", каза Александър за SETimes. 
						Драган Попович, изпълнителен директор на Центъра за политика в Белград, заяви, че Сърбия харчи годишно около 500 млн. евро в Косово. "Има някои изявления от сръбски политици, че тази сума ще бъде намалена през 2012 г. Засега няма намаляване на заплатите за косовските сърби. Поради факта, че Сърбия няма програмно бюджетиране, трудно е да се каже каква е целта на харченето", заяви Попович за SETimes. 
						Косово обяви независимостта си от Сърбия през 2008 г. и е признато от повече от 80 държави, включително много от ЕС. Белград обаче твърди, че е отговорен за Косово, а жителите на преобладаващо сръбската северна част се идентифицират повече със Сърбия, отколкото с Прищина. Неофициален референдум по-рано през годината показа, че голяма част - повече от 99 % - отхвърлят институциите на Прищина за сметка на сръбските им аналози. 
						Неша Н., друга косовска сръбкиня, която взема две заплати - от Прищина и от Белград - смята, че искането е просто поза преди изборите на 6 май. "Не го смятам за нещо лошо, защото ми се плаща за работата, която върша. Работя за около 35 000 динара, или 200 евро, което значи, че от двете заплати общо не получавам повече от 500 евро на месец. Богданович трябва да дойде и да заживее при нашите условия и след това да говори", каза Неша за SETimes. 
						Решение на съда от 2010 г. намали заплатите за косовските сърби. Сръбският конституционен съд реши около 45 000 сърби, работещи в косовски институции, финансирани от сръбското правителство, да не получават повече т.нар. "допълнително заплащане" за това, че работят в Косово. Решението засяга лекари, учители, съдии и работещи в администрацията. 
						"Разбира се, за хората, които работят в институциите, двете заплати са най-доброто решение, но за сръбските данъкоплатци това е голям проблем, който трябва да бъде решен възможно най-скоро", заяви Попович. 
					
				
			
					 
					
 
 

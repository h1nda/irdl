Косово предоставя допълнителни средства за общините с преобладаващо сръбско население
					27/08/2010
					 
						ПРИЩИНА, Косово -- В четвъртък (26 август) правителството се ангажира да осигури 13 млн. евро за общините, управлявани от косовски сърби. Министър-председателят Хашим Тачи обеща да предостави 5 млн. евро за капиталови инвестиции в северните общини с преобладаващо сръбско население, управлявани от паралелни структури, както и още 8 млн. евро за новосъздадените общини в резултат на изборите. Тачи каза, че това финансиране е необходимо за укрепване на функционирането на държавата. Ден по-рано правителството обеща капиталови инвестиции от 5 млн. евро за разделения град Митровица. Представители на Белград в Косово казаха, че това финансиране е опит да се купи подкрепата на сърбите, които отказват да признаят независимостта на Косово. (Косова Сот, Експрес, Коха Диторе - 27/08/10; Клан Косова, РТК - 26/08/10)

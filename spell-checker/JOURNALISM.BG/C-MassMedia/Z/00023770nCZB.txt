Спорът за кипърския нефт може да навреди на новите усилия за мир
		03/09/2007
		Спреният кипърски мирен процес показва признаци на съживяване, но новият спор за плановете за проучване за нефтени находища могат да ги прекратят.
		От Айхан Шимшек за Southeast European Times -- 03/09/07
 
		 
			
Проучванията за нефт в Кипър предизвикват спорове между Турция и Гърция. [Фото илюстрация на Southeast European Times]
			Признатото от международната общност кипърско правителство наскоро съобщи за търг и прие кандидатури за сондажи за находища на нефт и газ в южната и югозападната част на острова. Турция, която окупира Северен Кипър от 1974 г. насам, заяви, че подобен ход е "неприемлив". Анкара също предупреди международните компании за нефт и газ, че няма да толерира интересите й в Източното Средиземноморие да бъдат накърнени. 
			Администрацията на кипърските турци също се противопостави на хода на Никозия. "Ние трябва да бъдем партньори - те не могат да използват ресурсите на острова без наше съгласие", заяви президентът на Севернотурската кипърска република (СКТР) Мехмет Али Талат. 
			Петролните гиганти "Шел", "Ексон" и "БП" се въздържаха от участие в търга. Само три кандидатури бяха представени, едната от компания със седалище в Тексас. Консорциум от три компании от Норвегия, Обединените арабски емирства и Обединеното кралство също кандидатстваха за получаване на права за нефтени сондажи. 
			 Междувременно Турция предприе контрадействие. Държавната компания "Търкиш петролеум корпорейшън" (ТРАО) задейства плановете си за сондажи за находища на нефт и газ отначало в континенталния шелф на Турция покрай средиземноморското крайбрежие. Правителството вече даде лицензи на ТРАО, за да започне оглед на четири от общо 11-те сондажни блока. 
			Кипърското правителство планира да осъществи проучвания за находища на нефт и газ в област от 70 000 кв. км, която отделя отстрова от Египет и Ливан. Според оценки, областта може да осигурява добив между осем и десет милиарда барела петрол. 
			Турската страна твърди, че истинската цел на хода на кипърските гърци е да усложни кипърския въпрос, като привлече нови страни към него. 
			
Турската компания "ТРАО" започна осъществяването на проучвателен проект за турския континентален шелф покрай средиземноморския бряг. [TPAO.gov]
			Помолен да коментира кандидатурата на американска компания за участие в търга, Държавния департамент на САЩ заяви, че признатото от международната общност правителство на Кипър има правото да иска офелти за проучване на нефтени находища в собствената си икономическа зона. "Участието на американски компании в подобни инвестиции е бизнес решение", заявиха от Държавния департамент. 
			Португалия, която в момента е председател на ЕС, също заяви, че кипърското правителство действа според международното право и е възприело съответните конвенции. 
			Споровете по нефтените права се появиха в особено чувствителен период, когато международната общност се опитва да съживи спрените мирни преговори за Кипър. Под усилен дипломатически натиск, лидерите на кипърските гърци и турци най-накрая се съгласиха миналата седмица да се срещнат на 5 септември, за да възобновят мирните преговори след почти едногодишно прекъсване. 
			 Миналата година през юли кипърският президент Тасос Пападопулос и Талат се споразумяха да започнат преговори на две равнища. Технически комисии трябваше да решават делничните въпроси, докато работни групи трябваше да дискутират съществените проблеми. Постигнат бе несъществен напредък, поради липса на доверие между двете страни. Всяка от страните обвини другата за провала на преговорите. 
			Впоследствие Пападопулос отхвърли предложения от страна на Талат за нови преговори с твърдението, че не трябва да се срещат просто заради самата среща или заради целите на пъблик рилейшънс. 
			С наближаващите президентски избори в Кипър, които ще се проведат през февруари обаче, Пападопулос напоследък е склонен да приеме инициативата. 
			Неотдавнашно проучване, публикувано във всекидневника на кипърските гърци "Политис", показва, че Пападопулос води с рейтинг от 28 %, лек спад в сравнение с рейтинга му през юни. Независимият кандидат Йоанис Касулидес, подкрепен от дясната партия "Демократически сбор" (ДИСИ) е на второ място с 26,8 % - увеличение с 0,6 % в сравнение с миналия месец. Деметрис Кристофиас, ръководител на лявата партия АКЕЛ, получи увеличение на подкрепата за неговата партия от 3,3 пункта или 26,5%. 
			
Кипърският президент Тасос Пападопулос (вляво) и президентът на СКТР Мехмет али Талат ще се срещнат тази седмица. [Фото илюстрация на Southeast European Times]
			 Пападопулос бе критикуван от Международната кризисна група (МКГ), организация със седалище в Брюксел. Организацията твърди, че трайно решение за Кипър е възможно само при условие, че Кипър има ново ръководство. "Възможност за промяна в гръцки Кипър може да възникне, ако президентските избори през февруари 2008 г. доведат до избирането на президент с по-силна нагласа за обединение, отколкото сегашния хардлайнер, Тасос Пападопулос", се казва в доклад на Групата. 
			Докладът на МКГ също призовава правителството на кипърските гърци да признаят, че "обединението на острова е възможно само чрез ръководен от ООН двустранен процес" и че властите трябва обяснят този факт на кипърските гърци. "Правителството на Кипър трябва да си определи реалистични политически цели, които допускат компромис с кипърските турци и изискват жертви и от страна на кипърските гърци", се казва в доклада. 
			Кипър е разделен вече повече от три десетилетия между признатата от международната общност администрация на кипърските гърци на юг и самообявилата се СКТР на север. През 1974 г., аргументирайки се с ролята си като един от гарантите за властта в Кипър, Турция го нападна в отговор на преврат, извършен от група гръцки офицери, настояващи за съюз между Кипър и Гърция. В крайна сметка Турция окупира 37 % от територията на острова. 
			През 1983 г. властите на кипърските турци основаха СКТР, призната само от Турция. 
			Управляваната от гърци Република Кипър се присъедини към ЕС през май 2004 г., твърдейки, че представлява острова като цяло. Месец преди това кипърските гърци отхвърлиха спонсорирария от ООН план "Анан" с мнозинство, което бе последното голямо усилие за обединяване на острова. . 
			В отделен референдум през април 2004 г. кипърските турци гласуваха за плана, който трябваше да бъде одобрен от двете страни, за да може един обединен Кипър да влезе в ЕС. Управляваният от турци северен сектор остава в международна изолация.

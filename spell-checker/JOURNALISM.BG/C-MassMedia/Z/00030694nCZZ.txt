Дипломатически дневник: Среща на премиерите на Хърватия и Черна гора
					23/06/2009
					Хърватският премиер Иво Санадер бе в Подгорица. Още в дипломатическите новини: Турция и Китай ще обсъждат сътрудничеството; председателят на МНСБЮ Патрик Робинсън каза, че БиХ трябва да арестува укриващите се военнопрестъпници.
					 
						
Черногорският премиер Мило Джуканович (вдясно) и хърватският му колега Иво Санадер правят преглед на почетния караул в Подгорица в понеделник (22 юли). [Гети Имиджис] 
						
						Хърватският премиер Иво Санадер бе на официално посещение в Черна гора в понеделник (22 юни), където се срещна с колегата си Мило Джуканович, председателя на парламента Ранко Кривокапич и президента Филип Вуянович. Основна тема на дискусиите бяха двустранните отношения, ситуацията в региона и европейската и евро-атлантическа интеграция. Санадер се срещна също и с представители на хърватската общност в Черна гора. 
						*** 
						
						Кипърският президент Деметрис Христофиас каза, че процесът на присъединяване на Турция към ЕС ще бъде застрашен, ако страната не изпълни задълженията си към ЕС и Република Кипър. Христофиас, който в неделя (21 юни) посети Гърция, каза, че Турция и кипърските турци трябва да демонстрират разбиране и добра воля в продължаващите преговори за обединяване на острова, за да бъде решен кипърският въпрос. 
						*** 
						
						Турският президент Абдула Гюл започна във вторник (23 юни) едноседмично посещение в Китай с цел повишаване на нивото на стратегическо и икономическо сътрудничество между двете страни. Очаква се Гюл да се срещне с китайския си колега Ху Цзинтао и да участва в бизнес форум в Пекин. 
						*** 
						Върховният представител в Босна и Херцеговина Валентин Инцко и председателят на Трибунала за военни престъпления в Хага Патрик Робинсън заявиха, че сътрудничеството на БиХ с Трибунала не би било пълно, докато обвиняемите Ратко Младич и Горан Хаджич остават на свобода. На 16 юни Инцко увери Робинсън, който бе в Сараево, че един от приоритетите на Службата на върховния представител е да разбие поддържащата мрежа на бегълците.
						*** 
						Премиерът на Черна гора Мило Джуканович и албанският му колега Сали Бериша откриха в петък (19 юни) нов ГКПП на границата между страните си. Новият контролно-пропускателен пункт Муричан-Сукобин бе финансиран от ЕС. Той е част от по-голяма програма за откриване на общо 12 нови ГКПП по албанско-черногорската граница. 
						*** 
						
						Хърватският президент Стипе Месич и китайският му колега Ху Цзинтао се договориха в събота (20 юни) да повишат още повече двустранното икономическо сътрудничество в условията на глобалната криза. Двамата президенти подписаха няколко споразумения за икономическо сътрудничество в кулоарите на Китайско-хърватския търговски и бизнес форум в Загреб. 
						*** 
						Очаква се турският премиер Реджеп Тайип Ердоган да отпътува за Тирана на 25 юни по покана на албанския си колега Сали Бериша. В Албания Ердоган ще присъства на официалното откриване на участъка Решен-Калимаш от магистралата Дуръс-Кукъс, която е в процес на изграждане. Той трябва да се срещне също с президента Бамир Топи и с кмета на Тирана Еди Рама. 
						*** 
						Сръбският президент Борис Тадич каза по време на разговори с босненските сръбски лидери в Баня Лука в понеделник (22 юни), че Сърбия подкрепя целостта и суверенитета на БиХ. По повод на решението на върховния представител Валентин Инцко да анулира резолюцията, приета от парламента на Република Сръбска (РС), за прехвърляне на правомощия на БиХ, Тадич заяви, че ситуацията трябва да се реши посредством диалог. „Всеки, който иска стабилност в Западните Балкани и следователно в Босна, трябва да избягва ситуации, в които легитимните решения на представителите на народа биват анулирани,” каза Тадич. 
						*** 
						
						Косовският президент Фатмир Сейдиу е получил писмо от френския президент Никола Саркози, предадоха местните медии във вторник (23 юни). Писмото е връчено на Сейдиу от френския посланик в Прищина Долфен Борион. „Близо година и половина след като Косово постигна независимост, вашата държава съумя да се утвърди на международната сцена, а необратимостта на съществуването на вашата страна е нещо, което се признава от всички,” пише Саркози. Той също е похвалил Косово, че уважава европейските ценности.

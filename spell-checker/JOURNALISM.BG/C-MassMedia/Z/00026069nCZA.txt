Властите в БиХ работят за елиминирането на терористична заплаха
					09/04/2008
					Полицията в БиХ заяви, че група заподозрени, свързани с уахабитското движение, е планирала да разпали етнически конфликт, като атакува католически църкви.
					От Юсуф Рамаданович за Southeast European Times от Сараево – 09/04/08
 
					 
						
Антитерористични звена от министерството на вътрешните работи в БиХ осъществиха две акции през последните седмици. [Гети Имиджис] 
						Служители на реда в Босна и Херцеговина (БиХ) неотдавна проведоха няколко изненадващи акции за залавяне на заподозрени терористи. 
						В петък (4 април) властите арестуваха все още неидентифицирано лице за предполагаеми връзки с тероризма. Вътрешното министерство съобщи, че заподозреният е имал оръжия и експлозиви за терористични цели. 
						Полицията е претърсила още две места в сараевските квартали Седреник и Барице, където е открила материали, използвани за производството на експлозиви. Бяха открити още една мина, ръчна граната, боеприпаси и други военни устройства. 
						Това бе втората антитерористична акция в последните седмици, наредена от прокурора на БиХ. През март по-голяма операция бе проведена в Сараево и Бугойно. 
						Предишната акция доведе до арестуването на петима заподозрени терористи. Единият бе освободен след време поради липса на доказателства. 
						Вътрешното министерство изрази убеждение, че единият от петимата заподозрени, Рияд Рустемпашич, е бил лидерът, а друг - Едис Велич - според съобщенията се е бил в Чечения. 
						Полицията претърси шест къщи по време на акции през март и откри големи количества оръжия и военно оборудване, противотанкови мини, лазерни устройства, електронно оборудване, мини сюрпризи, топографски карти, чертежи, наръчници за производство на взривни устройства, детонатори и други предмети, използвани от терористите. 
						Всички заподозрени са свързани с уахабитското движение в БиХ и са задържани за предполагаеми контакти с Мирсад Бекташевич, който миналата година бе осъден на осем години лишаване от свобода заради участието си в подготовката на терористични нападения. 
						Едис Велич бе обвинен, че е застрелял уличен търговец миналата година, а за Рияд Рустемпашич се предполага, че е верен поддръжник на Юсуф Барчич, предполагаем лидер на уахабитското движение в БиХ, който загина при автомобилна катастрофа миналата година. 
						Разследването разкри, че заподозрените са подготвяли терористични актове срещу католически църкви на територията на БиХ. 
						Действията на вътрешното министерство са проведени в сътрудничество с Агенцията за разузнаване и сигурност и прокуратурата в БиХ и са резултат от разследвания и наблюдения, продължили няколко месеца.

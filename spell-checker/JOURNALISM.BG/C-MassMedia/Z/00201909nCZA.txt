Ключов защитен свидетел в процеса срещу Лимай бе открит мъртъв в Германия
					29/09/2011
					Експерти казват, че смъртта на Агим Зогай повдига въпроси относно защитата на свидетелите.
					От Мухамет Брайшори за Southeast European Times от Прищина -- 29/09/11
 
					 
						
Бившият член на АОК Фатмир Лимай е обвинен във военни престъпления. [Ройтерс]
						Ключов защитен свидетел, който трябваше да дава показания по делото за военни престъпления срещу политическия ветеран от Косово и бивш член на АОК Фатмир Лимай, беше открит мъртъв в Германия, където очевидно се е самоубил, съобщиха властите в сряда (28 септември) . 
						Говорителят на ЮЛЕКС Блерим Красничи каза за SETimes, че тялото на Агим Зогай е било открито в градския парк. Зогай беше известен като "защитен свидетел Х" по делото, наречено "Клечка". Лимай и още девет бивши членове на "Армията за освобождение на Косово" (АОК) са обвинени, че са измъчвали и убивали затворници, задържани в ареста в село Клечка през 1999 г. 
						"Германските власти водят необходимото разследване, за да се определят обстоятелствата около смъртта му", добави Красничи. Според "Уошингтън Поуст" германската полиция смята, че Зогай се е обесил във вторник вечерта в Дуисбург, Западна Германия. 
						Миналата седмица съдия от ЮЛЕКС от градския съд в Прищина осъди Лимай да прекара един месец под домашен арест, докато изчаква процеса. Делото за военни престъпления се води под надзора на прокурор от ЮЛЕКС от косовската прокуратура за специални дела. Много от обвиненията се основаваха на свидетелските показания на Зогай. 
						Адвокат Байруш Байрами каза за SETimes: "Съдът ще оцени сегашните обстоятелства и ще вземе решение как да процедира оттук нататък. Това ще е голямо предизвикателство за прокурорите без главния свидетел." 
						Той каза, че ЮЛЕКС трябва да разследва и преразгледа системата си за защита на свидетелите, дори след съобщенията, че Зогай се е самоубил. 
						"В миналото имаше репортажи, в които Косово и ЮЛЕКС бяха обвинявани за слабата им система за защита, и този случай ще засили тези твърдения", каза той. 
						Политическият коментатор Фатлум Садику е съгласен с това. "ЮЛЕКС трябва да отговори на някои въпроси: защо свидетелят е бил в Германия, докато е бил под закрила, и защо от мисията са забавили процеса." "Системите за защита на свидетелите изискват професионализъм и трябва да бъдат ръководени от една постоянна институция, а не от ЮЛЕКС, която е с ограничен във времето мандат", каза Садику за SETimes. 
						"Някои хора могат да използват това като аргумент, че в Косово разследванията за военни престъпления и други горещи теми са трудни, да не кажем невъзможни, защото свидетелите са мъртви." 
						Той прогнозира, че Белград ще използва тази възможност да призове за разследване по доклада на Дик Марти с мандата на ООН. 
						"Ясно е, че Белград ще повдигне въпроса като аргумент, че Косово и ЮЛЕКС не могат да водят разследвания по чувствителни въпроси", каза Садику. 
						През януари членът на Парламентарната асамблея на Съвета на Европа (ПАСЕ) Жан-Шарл Гардето заяви, че свидетелските показания са много важни за процеса на откриване на истината и постигане на помирение. В много случаи обаче, заяви той, свидетелите се колебаят да откликнат заради заплахи за отмъщение. 
						"В Косово свидетелите ги убиват", заяви Гардето пред съвета. 
						ПАСЕ призова мисията на ЕС в Косово (ЮЛЕКС), след като одобри доклада на Дик Марти, да създаде програма за защита на свидетелите, без която не може да има напредък. 
						Бютючи заяви, че смъртта на Зогай означава провал на системата за защита. 
						"ЮЛЕКС постоянно твърдеше, че защитата на свидетелите в Косово е достатъчна. Този случай представлява провал за правосъдието и е нужно още да се заздрави защитата на свидетелите", каза Бютючи. 
						Той добави, че са необходими допълнителни мерки. 
						"Очевидно неща като домашен арест или преместване на свидетеля в чужбина не са достатъчни. Необходимо е може би да се премести цялото семейство на свидетеля или да го поставят свидетелите под пълно полицейско наблюдение", предлага Бютючи. 
						Лимай, влиятелен член на Демократическата партия на Косово на министър-председателя Хашим Тачи, е разследван отделно от ЮЛЕКС за корупция. Делото датира от времето, когато той е бил министър на транспорта и далекосъобщенията в периода между 2008 и 2010 г.

Тадич каза, че доверието в Сърбия е разклатено, тъй като страната не е успяла да арестува Младич 
					05/05/2006
					 
						БЕЛГРАД, Сърбия и Черна гора -- В четвъртък (4 май) сръбският президент Борис Тадич каза, че доверието в страната му е подкопано, тъй като правителството не е успяло да арестува Ратко Младич. Решението на ЕС да преустанови преговорите с Белград по Споразумението за стабилизация и асоцииране нанесе удар на надеждите на сръбския народ за по-добро бъдеще, добави Тадич, като отправи критика към премиера Воислав Кощуница за това, че не е спазил обещанията си пред международната общност. Новата изолация на Сърбия, заяви Тадич, ще подкопае и позицията й на преговорите за бъдещия статут на Косово, като от нея ще се възползват тези, които искат да разрушат съюза между Сърбия и Черна гора. 
						Други новини -- Министърът на икономиката Предраг Бубало каза пред репортери, че е научил, че полицията е следила движението на Младич между април 2002 г. и края на 2005 г. Първоначално около 50 души са помагали на босненския сръбски генерал, но накрая броят им е намалял до десет. Цялата мрежа, посочи Бубало, вече е разбита. Съд в Белград потвърди, че трима души са били арестувани в четвъртък за това, че са помагали на Младич да се укрива от правосъдието. (Данас, Политика - 05/05/06; Ройтерс, AП, AФП, Б92, Бета, Танюг, РТС - 04/05/06)

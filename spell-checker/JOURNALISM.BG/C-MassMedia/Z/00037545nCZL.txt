Гърция е парализирана от общонационална стачка 
					23/02/2011
					 
						АТИНА, Гърция -- В сряда (23 февруари) станаха сблъсъци, след като протестиращи започнаха да хвърлят камъни и запалителни бомби по време на масова демонстрация пред сградата на парламента в Атина. Полицията отговори със сълзотворен газ. Демонстрацията, в която според съобщенията са се включили десетки хиляди участници, беше организирана от най-големите профсъюзи в обществения и частния сектор в знак на протест срещу правителствените пенсионни и трудови реформи. Междувременно първата 24-часова общонационална стачка за годината затвори училища, частни предприятия, обществени услуги, летища и пристанища. 
						Във вторник правителството проведе окончателното гласуване по проект за либерализиране на т.нар. „затворени професии”. Законопроектът беше приет въпреки месеците на стачки против закона, който ще отвори около 140 професии, които от дълго време се ползваха от стриктно регулирано лицензиране или фиксирани проценти на печалбата. Приемането на закона беше част от ангажиментите на правителството съгласно многомилиардното спасително споразумение с ЕС и МВФ. (Та Неа, Елефтеротипия, Етнос, Катимерини - 23/02/11; АНА-МПА - 22/02/11)

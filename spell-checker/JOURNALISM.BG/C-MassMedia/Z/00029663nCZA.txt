Държавният департамент на САЩ критикува дискриминацията по отношение на човешките права в Гърция
					20/03/2009
					Гръцкото правителство като цяло спазва човешките права на гражданите си, се казва в годишния доклад за човешките права на Държавния департамент на САЩ. Дискриминацията срещу етническите малцинства и малтретирането на имигранти обаче продължава да предизвиква безпокойство.
					(Държавен департамент на САЩ -- 25/02/09)
 
					 
						
Условията в гръцките "затвори остават неподходящи поради пренаселеност и остарели съоръжения", се казва в доклада. [AФП]
						Гръцкото правителство "като цяло е спазвало" човешките права на своите граждани през 2008 г., но в някои области все още съществуват проблеми според Годишния доклад за човешките права на Държавния департамент на САЩ, публикуван миналия месец. 
						В доклада се отбелязва, че се наблюдава увеличение на случаите на жестоко третиране от страна на представители на реда на незаконни имигранти, лица, търсещи политическо убежище и членове на ромската общност. Отбелязват се също случаи на дискриминация срещу етнически малцинства, експлоатация на деца, опити да се ограничи свободата на речта и религията и неадекватна защита, осигурявана на жертви на домашно насилие. 
						Организации за защита на човешките права са документирали как "лица, търсещи политическо убежище и имигранти редовно са били бити по време на арестуването им и докато са били в ареста". Чуждестранни улични търговци също почти ежедневно са ставали жертви на тормоз. 
						Продължава да бъде проблем корупцията в полицията. В повечето случаи служители са получавали "леки наказания" - отменени присъди или малки глоби - или дори са били оправдавани. 
						Броят на затворниците се е увеличил през 2008 г. и е достигнал 11 800 през септември, което доста надвишава капацитета на системата от 7550 затворници. В често претъпканите и остарели затвори "продължават да съжителстват в една килия малолетни и възрастни", се казва в доклада. 
						Макар че законът забранява дискриминацията на основата на раса, пол, инвалидност, език или социален статут, правителството "не е защитило тези права последователно на практика", се казва в доклада. В него се цитират "жени и деца... хомосексуалисти и етнически малцинства, особено роми и незаконни имигранти" като особено уязвими групи. 
						В доклада още се казва, че гръцки граждани от негръцки етнически произход обикновено не могат да получат признание като "малцинства" или "лингвистични малцинства". Атина исторически е признала само "мюсюлманското" религиозно малцинство и забранява асоциации да използват термина "турски" в имената си, се отбелязва в доклада. 
						Ромската общност продължава да бъде подлагана на дискриминация от страна на държавата и обществото, включително и на системен тормоз от страна на полицията, като незаконно изгонване и разрушаване на домовете им, се казва в доклада. 
						 "Гръцкото правителство не спазва последователно правата и благополучието на децата" се казва в доклада и се споменава, че най-младите граждани на страната "също остават бездомни и са подложени на експлоатация". В доклада също се цитират данни, според които почти две трети от ромските деца не са посещавали училище; 90% са неграмотни. 
						Трафикантите са транспортирали значителен брой жени и деца и известен брой мъже до и вътре в страната "за целите на сексуална експлоатация и насилствен труд", се казва в доклада. Според данни на НПО трафикантите са транспортирали от 13000 до 14000 жертви във всеки един момент. 
						Други цитирани проблеми включват домашното насилие и сексуалния тормоз. В доклада се отбелязва, че огромното мнозинство служителки предпочитат да напуснат работа, вместо да подадат жалба.

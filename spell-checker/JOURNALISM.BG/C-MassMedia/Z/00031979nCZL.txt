САЩ критикуват Турция за отлагането на учение на НАТО
					14/10/2009
					 
						ВАШИНГТОН, Съединени щати -- Във вторник (13 октомври) Държавният департамент разкритикува Турция за решението й да отложи военно учение на НАТО поради участието в него на Израел. Рутинните учения, наречени "Анадолски орел", трябваше да започнат в понеделник. Провеждани на всеки няколко години, те имат за цел засилване на международното сътрудничество. Според съобщенията в медиите причина за решението на Анкара е било намерението на Израел да изпрати самолети, които може да са били използвани в операции срещу Газа през миналия декември. Говорителят на Държавния департамент на САЩ П. Дж. Кроули каза във вторник, че изглежда неуместно "която и държава да бъде извадена от участие в такова учение в последния момент".
						Междувременно сирийският министър на отбраната Али Хабиб Махмуд обяви във вторник, че неговата страна планира съвместно военно учение със съседна Турция. "Ние проведохме нашето първо съвместно сухопътно военно учение [с Турция] миналата пролет и днес се договорихме да осъществим по-мащабно, по-голямо учение", каза той на пресконференция. (Си Ен Ен, АП, Ройтерс, Фокс Нюз - 13/10/09)

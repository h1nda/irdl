Папата подкрепи присъединяването на Турция към ЕС
					29/11/2006
					Помирението е досега основна тема на посещението на папа Бенедикт XVI в Турция, което започна със среща на летището с премиера Реджеп Тайип Ердоган. Очевидно променяйки позицията си, папата изрази подкрепа за кандидатурата на Турция за присъединяване към ЕС.
					От Ахмет Гьормез за Southeast European Times от Анкара – 29/11/06
 
					 
						
"Ние, мюсюлманите, осъждаме всички видове насилие и терор, независимо кой ги извършва и срещу кого, и ги смятаме за престъпление срещу човечеството," заяви началникът на Дирекцията по религиозните въпроси Али Бардакоглу (вдясно) по време на пресконференция с папа Бенедикт XVI. [Ахмет Гьормез]
						Папа Бенедикт XVI започна своето четиридневно посещение в Турция във вторник (28 ноември). Почти до последната минута не бе ясно дали премиерът Реджеп Тайип Ердоган ще се срещне с него. Ердоган обаче посрещна лично Бенедикт при слизането му от самолета на Летище "Есенбога" в Анкара. Разговорът им продължи близо половин час, след което Ердоган отпътува за срещата на върха на НАТО в Рига. 
						"Помолих папа Бенедикт XVI да подкрепи процеса на присъединяване на Турция към ЕС," каза Ердоган. "Папата каза, че желае Турция да се присъедини към ЕС." 
						Въпросът за присъединяването към ЕС бе повдигнат и по време на срещата на папата с президента Ахмет Недждет Сезер, който подчерта, че Турция е светска, а не мюсюлманска държава. Източници цитираха думите на Бенедикт, че "в ЕС има място за Турция". 
						Турските официални лица приветстваха тези думи, заявявайки, че те са сигнал за промяна в по-раншната позиция на Бенедикт. Преди да стане папа, той се изказваше против членството на Турция в ЕС, позовавайки се на културните и религиозни различия. 
						Една от най-важните срещи на Бенедикт в Анкара бе с Али Бардакоглу, началник на Дирекцията по религиозни въпроси в Турция. Той бе един от първите религиозни лидери, които реагираха остро на речта на папата през септември в Регенсбург, Германия, в която Бенедикт цитира византийски император от 14-и век, който е охарактеризирал учението на пророка Мохамед като "зло и нечовешко". 
						На съвместна пресконференция с папата във вторник Бардакоглу заяви: "Ние, мюсюлманите, осъждаме всички видове насилие и терор, независимо кой ги извършва и срещу кого, и ги смятаме за престъпление срещу човечеството," каза той. 
						"В последно време обаче наблюдаваме постоянно нарастване на ислямофобията, която е израз на манталитета, че религията на исляма съдържа и насърчава насилието със своята история, че ислямът се е разпространил в света със силата на меча и че мюсюлманите са потенциално готови да използват насилие," добави Бардакоглу. 
						По-късно Бенедикт изнесе първото си публично слово в Анкара, призовавайки за диалог и братство между християнството и исляма. В своите добре подготвени изказвания той посочи, че ислямът съдържа "голямо великодушие". 
						"Най-добрият път напред е чрез автентичен диалог между християни и мюсюлмани, основан на истината и вдъхновен от искреното желание да се опознаем по-добре," каза Бенедикт. 
						В сряда папата ще посети дома на Дева Мария в Ефес, където ще отслужи тържествена литургия, преди да отпътува за Истанбул, за да разгледа "Синята джамия". Това ще бъде първото му посещение в джамия, след като стана папа, което се смята за още едно усилие към помирение. 
						Крайъгълен камък на посещението му в Турция ще бъде срещата му с вселенския патриарх Вартоломей I, предстоятел на Православната църква. Двата основни клона на християнството, представлявани от Вартоломей и Бенедикт, се разделят през 1054 г. заради различия по въпроса за папската власт. Двамата духовни водачи ще се срещнат в опит да изгладят различията.

Турският премиер Ердоган остро разкритикува протестите в Северен Кипър
					07/02/2011
					 
						АНКАРА, Турция -- Премиерът Реджеп Тайип Ердоган призова в неделя (6 февруари) властите в Северен Кипър да издирят участниците в митинга на 28 януари. Протестът в турската част на разделения остров бе срещу правителствената политика за строги икономии, продиктувана от протокол с Турция. Някои демонстранти носеха лозунги, критикуващи турската - и в частност тази на Ердоган - намеса в техните работи. Някои вееха кипърски гръцки знамена. "Кои са тези хора [протестиращите]? Имаме ги на видеозаписи. Те трябва да бъдат дадени под съд. Плакати с ругатни срещу Турция не трябваше да се допускат. Трябва да направите, каквото е необходимо за тази цел," каза Ердоган на пресконференция в неделя в Истанбул, когато разказа за разговора си с кипърския турски лидер Дервиш Ероглу по-рано същия ден. (Заман - 07/02/11; Хюриет, АФП - 06/02/11)

Полицията в Букурещ разби педофилска мрежа
					21/08/2009
					 
						БУКУРЕЩ, Румъния -- Полицията в Букурещ съобщи в четвъртък (20 август), че е разбила педофилска мрежа в регионална дирекция за защита на децата. Мишу Николае, на 41 г., бивш служител в 3-та секция на дирекцията в Букурещ, е арестуван по подозрения, че е набирал деца от държавните детски заведения и ги е "рекламирал". Той е обвинен и за сексуални отношения с децата. Има още двама други заподозрени по случая. Полицията е започнала разследване, след като няколко социални работници в дирекцията са съобщили, че от заведенията изчезват деца. Разследващите екипи са установили, че между декември 2008 г. и юни 2009 г. педофилската мрежа е осъществила трафик на пет малолетни деца на възраст между 14 и 15 години, на които са били предложени пари, мобилни телефони и други подаръци. (AП, Адевърул, БТА - 20/08/09)

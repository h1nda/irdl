Адриатическата харта - билет за НАТО?
06/03/2003
Нова съвместна инициатива на Албания, Македония и Хърватска, наречена Хартата на трите адриатически страни, може да проправи пътя за по-ранното приемане на тези страни в НАТО.
Орест Ерзени за Southeast European Times от Тирана - 06/03/03
 
 
Албания, Македония и Хърватска са уверени, че сега имат по-големи шансове да се присъединят към НАТО преди да станат част от ЕС. Трите страни положиха основите на силно сътрудничество под формата на тристранна инициатива, наречена Харта на трите адриатически страни.
Планирана веднага след ноемврийската среща на високо равнище на НАТО в Прага, инициативата показа амбициите на тези страни да ускорят подготовката си за членство в алианса.
Ентусиазмът е голям, особено в Тирана, където на 27 февруари главните секретари на външните министерства на трите страни се срещнаха за окончателното обсъждане на Хартата. Тя ще бъде одобрена от министрите на външните работи по време на срещата им в Дубровник в петък (7 март).
Регионалната инициатива бе одобрена в Тирана на 12 февруари по време на срещата на президентите на Албания, Хърватска и Македония. Алфред Моисиу съобщи, че президентите ще подпишат Хартата през март.
Инициативата за Адриатическата харта получи широка политическа и обществена подкрепа и в трите страни. Според общественото мнение, подкрепата на САЩ дава най-голямата надежда за осъществяването на инициативата. Президентът Джордж Буш изрази тази подкрепа на срещата си в Прага с Моисиу, хърватския президент Стипе Месич и македонския президент Борис Трайковски.
Моисиу приветства инициативата като израз на партньорството между трите страни и САЩ. В писмо, изпратено на 21 януари, Буш ги поздрави за решението да работят заедно за присъединяване към НАТО. Вашингтон подчерта значението на създаването на модерни въоръжени сили; въпреки това предизвикателство, Тирана е убедена, че САЩ ще бъдат определящ фактор. Съществуват дори планове Хартата да бъде подписана във Вашингтон.
Правителствата в Тирана, Загреб и Скопие са уверени, че съвместните им усилия ще увеличат шансовете им да се качат на влака на НАТО. В този смисъл, те разглеждат Адриатическата харта като правилния билет за това пътуване.

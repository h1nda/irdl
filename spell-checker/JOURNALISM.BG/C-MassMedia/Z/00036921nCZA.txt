Предстои сформирането на ново молдовско правителство
					03/01/2011
					След едномесечни преговори молдовската проевропейска коалиция отново е готова да поеме властта.
					От Алина Раду за Southeast European Times от Кишинев – 03/01/11
 
					 
						
Лидерът на Демократическата партия Мариан Лупу ще заема временно президентския пост. [Ройтерс]
						Новата година носи ново правителство на Молдова, след като проевропейските партии в страната се договориха да възобновят съюза помежду си. Споразумението беше сключено в четвъртък (30 декември) между лидерите на Либералдемократическата партия (ЛДП), Демократическата партия (ДП) и Либералната партия (ЛП). 
						Мариан Лупу, председател на ДП, беше избран за председател на парламента и ще заеме временно президентския пост, а Владимир Филат от ЛДП беше определен за министър-председател. 
						 Постигането на споразумение отне повече от месец преговори след общите избори в страната на 28 ноември. 
						Според Михай Гимпу от ЛП новото правителство, което трябва да бъде сформирано до седмици, ще продължи политиката на европейска интеграция. 
						„Новият съюз е много добър знак за всички граждани на Молдова, както и за европейските партньори на Молдова”, каза за SETimes Леонид Литра, политически анализатор и ръководител на Института за развитие и социални инициативи. „Народът на Молдова вижда края на ситуацията на политическа нестабилност, която парализираше дейността на държавните органи през последните дни.” 
						Независимо от това, допълни той, нестабилната политическа ситуация в страната продължава да буди безпокойство. Съюзът контролира само 59 от общо 101 гласа в парламента, а за да бъде избран президент, са необходими 61. В случай че не бъде избран нов държавен глава, разочарованите молдовци ще трябва да гласуват отново. 
						„Надяваме се, че съюзът ще намери решение на кризата. Те трябва да намерят нужните два гласа. Може би комунистите също ще гласуват, защото в противен случай ще трябва да се проведат повторни избори”, заяви Литра. 
						Засега обаче комунистите не дават сигнал, че са склонни на компромис. Те не участваха в гласуването, с което Лупу беше избран за председател на парламента. Лидерът на комунистите Владимир Воронин заяви, че неговата партия „не е съгласна с кандидатурата на Мариан Лупу”. 
						Някои политически анализатори очакваха, че Лупу може да се договори с комунистите. Лидерът на ДП обаче реши да остане с коалицията. „Молдова е независима държава и ние трябва да засилим нейния суверенитет”, заяви Лупу след гласуването. 
						Евродепутатът Моника Маковей, която е и съпредседател на парламентарната делегация ЕС-Молдова, заяви за SETimes, че последните събития са добър знак за по-нататъшното сътрудничество между ЕС и Молдова. 
						„Насърчаваме съюза да продължи да работи за развитието на демокрацията в Молдова. Това е начин да се подобри животът на гражданите на Молдова”, посочи тя.

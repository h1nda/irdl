По няколко доживотни присъди за лидера и главния екзекутор на "17 ноември"
17/12/2003
Гръцки съд по въпросите на тероризма постанови по няколко доживотни присъди за лидера и главния екзекутор на групата "17 ноември". Миналата седмица съдът осъди двамата и още 13 члена на групата по повече от 2,500 обвинения в престъпни деяния.
(Ройтърс, АП, Би Би Си, Си Ен Ен - 17/12/03)
 
 
Гръцки съд по въпросите на тероризма постанови по няколко доживотни присъди в сряда ( 17 ноември) за лидера и главния екзекутор на групата " 17 ноември". След деветмесечен процес срещу 19 предполагаеми члена на радикална марксистка група, тричленният съдебен състав осъди на 8 декември двамата, както и 13 други члена на организацията за повече от 2,500 престъпления. Четирима от обвиняемите бяха оправдани поради липса на доказателства.
По време на 27-годишното си царство на терора "17 ноември" причини смъртта на 23 души, включително изтъкнати гръцки публични личности, американски и британски дипломати и бе замесена в множество бомбени нападения и въоръжени грабежи.
Безпрецедентните съдебни решения в Гърция включват 21 доживотни присъди за 59-годишния лидер на "17 ноември" Александрос Йотопулос за участието му в 961 престъпления, включително организиране на 19 убийства.
Главният екзекутор на групата, 45-годишният Димитрис Куфондас, получи 13 доживотни присъди. Миналата седмица той бе намерен за виновен за 13 убийства, включително това на британския военен аташе Стивън Сондърс през юни 2000 г.
Според Ройтърс произнесените присъди на двамата ключови члена на групата съответстват на наказанията, поискани от прокурора. Четирима от останалите членове на "17 ноември" получиха миналата седмица между 1 и 10 доживотни присъди.
В Гърция не се допуска смъртна присъда. Законът постановява, че осъдени, получили повече от една доживотна присъда, трябва да прекарат максимум 25 години в затвора, като им се позволява да подадат молба за условно освобождение след излежаване на 20 години. Според АП решенията от сряда правят освобождаването под гаранция практическо невъзможно за повечето от осъдените.
Групата започна своето почти тридесетгодишно "царство на терора" с убийството на американския пратеник Джак Уелч през 1975 г. Имайки предвид 20-годишната давност за престъпления в Гърция, първите четири убийства, извършени от "17 ноември", останаха несанкционирани.
Миналата седмица властите приветстваха съдебните присъди срещу 15-те члена на групата, разглеждайки ги като премахване на най-голямата заплаха за сигурността преди Летните олимпийски игри през 2004 г.
Властите подчертават, че ядрото на групата е било унищожено, но посочиха, че може да има и други арести. Позовавайки се на полицейски източници, гръцкият всекидневник Та неа съобщи в сряда, че седем члена остават на свобода.

Очаква се високопоставен представител на ООН да посети Кипър в началото на юни
					19/05/2005
					До няколко седмици се очаква високопоставен представител на ООН да посети Кипър, за да разгледа възможностите за подновяване на преговорите за обединение между общностите на кипърските турци и кипърските гърци. 
					(Кипърска осведомителна агенция - 19/05/05; Ройтерс, Синхуа, Кипърска осведомителна агенция, Джърнъл ъф търкиш уикли - 18/05/05)
 
					 
						
Решението за започване на нови преговори зависи от генералния секретар на ООН Кофи Анан. [AФП]
						Заместник-секретарят на ООН по политическите въпроси Кийрън Прендергаст се очаква да отпътува за Кипър в началото на юни, за да направи оценка на перспективите за подновяване на преговорите за прекратяване на над 30-годишното разделение на острова. 
						По време на пътуването си в региона представителят на ООН ще проведе консултации по проблема с представители на общностите на кипърските турци и кипърските гърци, както и на Гърция и Турция, предаде "Ройтерс" в сряда (18 май). Окончателното решение за евентуално подновяване на мирните преговори обаче ще бъде взето от генералния секретар на ООН Кофи Анан. 
						"Всички искат да са сигурни, че ако преговорите бъдат подновени, те трябва да са стъпили на добра база," каза пред "Ройтерс" служител на ООН. 
						Последните усилия за обединяване на Кипър се провалиха през април 2004 г., когато кипърските гърци отхвърлиха с голямо мнозинство предложението на ООН за уреждане на проблема. Макар и мнозинството от кипърските турци да подкрепиха плана, само международно признатата гръцка част на острова бе приета в ЕС на 1 май 2004 г. 
						Анан поиска от двете страни да изкажат ясно възраженията си по отношение на съществуващия план, който отново се очаква да послужи за основа на евентуалните бъдещи преговори. Предложеното споразумение предвижда обединяването на Кипър в хлабава федерация от две съставни държави. 
						Предложеното посещение на Прендергаст в Кипър ще се осъществи след предварителните разговори за шансовете за започване на нов кръг от мирни преговори, които той провежда тази седмица в Ню Йорк с Тасос Цонис - специален пратеник на президента на кипърските гърци Тасос Пападопулос. 
						Макар и да не се съобщават подробности от разговорите, смята се, че част от мисията на Цонис е да получи уверения, че ООН няма да настоява за арбитраж или за ограничени срокове. Също така се предполага, че кипърските гръцки власти искат да се убедят, че няма да им бъдат поставяни условия, ограничения или други предрешени въпроси на който и да е етап от преговорите. 
						Кипърският гръцки външен министър Георгиос Якову каза в Никозия в сряда, че основна тема на дискусиите в главната квартира на ООН, които започнаха в понеделник и трябва да приключат до петък, са били най-вече процедурни въпроси. 
						С уговорката, че всякакви заключения на този ранен етап от разговорите може да се окажат преждевременни, председателят на Камарата на представителите на кипърските гърци, Деметрис Христофиас, заяви, че е "предпазливо оптимистичен" за техния изход. 
						 "Трудно е за когото и да било да предвиди изхода от провеждащите се сега разговори в Ню Йорк, тъй като те едва са започнали," каза Христофиас в сряда. "Нашата надежда е, че благодарение на усилията ни ще се поднови диалог, поставен на правилна основа, в съответсвие с принципите на ООН и неотменните права на народа на Кипър, за да бъде намерено решение, приемливо и за двете общности." 
						Кипър е разделен по протежение на етническите си граници от 1974 г. насам, когато турски войски нахлуха в северната част на острова след преврат, подкрепен от Атина, който имаше за цел да обедини острова с Гърция. Турция трябва да започне присъединителните си преговри с ЕС през октомври и мнозина смятат, че уреждането на кипърския въпрос би могло да подобри перспективите на Анкара.

Статутът на Войводина е "хармонизиран", сочи доклад.
					14/10/2009
					След съобщенията, че управляващите партии са се договорили да подкрепят документа, статутът на Войводина може да бъде обсъждан в парламента този месец.
					От Игор Йованович за Southeast European Times от Белград -- 14/10/09
 
					 
						
Войводина. [Никола Барбутов/SETimes]
						Година след изработването му измененият статут на сръбската провинция Войводина би могъл най-после да спечели одобрението на парламента до края на годината, заявиха тази седмица членове на управляващата коалиция. 
						Според съобщения в местните медии Социалистическата партия на Сърбия (СПС), партньор в управляващата коалиция, е заявила, че ще подкрепи документа след получаване на уверения от Демократическата партия (ДП), че всички елементи, които дават на Войводина възможността да създаде "държава в държавата", ще бъдат премахнати от проектодокумента. 
						Последният вариант на статута бе хармонизиран от коалицията и няма да съдържа нито един от "атрибутите на държавност", фигурирали в първоначалния документ за северната сръбска провинция, предаде "Вечерне Новости". 
						Разпоредбите, които ще бъдат премахнати, включват правото на Войводина да приема закони и да свиква референдуми. 
						Лидерът на СПС Ивица Дачич каза, че неговата партия подкрепя широка автономия за Войводина, но няма да подкрепи статут, който "превръща Войводина в държава". 
						Някои партии от Войводина в управляващата коалиция, които подкрепят статута, призоваха парламента най-после да вземе решение за закона. Партиите отхвърлят всяка възможност статутът да бъде сепаратистки и настояват, че той отговаря на европейските стандарти. 
						В отговор на слуховете за вътрешнопартийни разногласия представителят на ДП Боян Пайтич каза за белградската медия Б92, че не е вярно, че "партийните организации във Войводина и Белград" не са съгласни с проектостатута на Войводина. 
						Според председателя на парламента Славица Джукич-Деянович депутатите може да обсъдят статута до края на октомври. 
						Но дори и с подкрепата на управляващата коалиция статутът може да срещне неодобрение. Сръбската православна църква изпрати писмо до сръбските държавници, че някои от разпоредбите в статута нарушават сръбската конституция и биха могли да доведат до раздробяване на държавата. 
						Президентът Борис Тадич също има известни възражения. На 8 октомври той каза, че статутът на Войводина е "вътрешен въпрос за Сърбия, от който някои политици в страната и в света искат да направят международен". Президентът добави, че подкрепя широка автономия на провинцията, но каза още, че "автономията не трябва да застрашава целостта на страната и да я дестабилизира."

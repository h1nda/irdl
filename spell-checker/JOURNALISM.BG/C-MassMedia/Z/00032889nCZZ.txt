Наука и технологии: безплатни лаптопи за македонските учители
					28/12/2009
					Гимназиите в Македония получават технологичен тласък от национална кампания, започнала този месец. Още новини от областта на науката: румънски жени получават безплатни ваксинации срещу рак на шийката на матката; хърватски изобретател твърди, че е създал най-малката цигулка в света. 
					 
						
[Гети Имиджис]
						
						Maкедонският министър на информационното общество Иво Ивановски и кметът на Скопие Коце Траяновски дариха лаптопи на гимназиални учители на 18 декември, отбелязвайки началото на национална кампания за разпределяне на общо 22 000 лаптопи за учители в средни и основни училища в цялата страна. Кампанията приключва следващия месец. 
						*** 
						Таксите за прекратяване на мобилни комуникации и цените за разговори по мобилни телефони са най-високите в България сред всички страни членки на ЕС според данни, публикувани от Европейската комисия в сряда (23 декември). В страните от ЕС с по-висок жизнен стандарт, същите цени са два пъти по-ниски. Дори в Румъния, която се присъедини към ЕС заедно с България през 2007 г., цените са два пъти по-ниски. 
						*** 
						
						Българската полиция ще може да проследява трафика по интернет и джиесеми според нови поправки към Закона за електронни комуникации. Парламента прие промените във вторник (22 декември) въпреки критиките от страна на активисти на движения за граждански права. 
						*** 
						
						Maкедонските изобретатели Иван Кунгуловски и Ратко Йончевски получиха годишната награда "Патент на годината" в сряда (23 декември) за станция за детоксикация и обезцветяване на отпадъчни индустриални води чрез използване на гранулирани микроорганизми. Президентът Георге Иванов връчи наградата. Учените са спечелили златни медали на 61-вото международно търговско изложение "iENA Нюренберг" в Германия. 
						*** 
						
						Хърватски изобретател твърди, че е изобретил и създал най-малката цигулка в света. Инструментът е с размери 35x12x3 милиметра. Владимир Кулич, 67-годишен е предложил цигулката за продажба за цена от 1 милион долара. 
						*** 
						Министерството на здравеопазването на Румъния предприе кампания за безплатно ваксиниране на млади жени между 12 и 24 годишна възраст срещу вирус, свързан с рака на шийката на матката. Около 10 000 ученички и 35 000 млади жени са ваксинирани досега, съобщиха от министерството. Кампанията ще продължи до юни 2010 г. 
						*** 
						Душан Мръдя, 33-годишен от Факултета за науки в Университета на Нови Сад в Сърбия получи в сряда (23 декември) наградата "Зоран Джинджич" за изследвания в областта на ядрената структура, ядрената спектроскопия и радиоекологията. Наградата се присъжда годишно от Изпълнителния съвет на Войводина на изявени млади учени и изследователи от провинцията. 
						
						(Различни източници – 21/12/09-28/12/09)

САЩ ще помогнат на Албания при унищожаването на химически оръжия 
					18/01/2005
					Албания планира да унищожи в рамките на две години своите запаси с химическо оръжие китайско производство, закупено от покойния диктатор Енвер Ходжа. Вашингтон обеща да окаже съдействие. 
					От Арди Пулай за Southeast European Times в Тирана -- 18/01/05
 
					 
						
Албанският военен министър Пандели Майко каза, че Тирана ще унищожи химикалите в рамките на определените срокове. [AФП]
						Албанските власти изразиха решимостта си да премахнат натрупаните от десетилетия химически оръжия в рамките на две години. САЩ обещаха да отпуснат 18.3 млн. щ.д., за да подпомогнат процеса. 
						Миналата седмица албанският министър на отбраната Пандели Майко се срещна с шефа на Агенцията за намаляване на заплахата към Държавния департамент на САЩ Класен Уикоф, който бе в Тирана начело на американска военна делегация, за да обсъди процедурите, които ще доведат до унищожаването на тези оръжия. 
						Според Майко правителството му е готово да изпълни тази важна цел и се ангажира с прилагането на Конвенцията за химическите оръжия. През 1993 г. Албания стана една от 167-те държави, подписали Конвенцията, която изисква отстраняването и унищожаването на всички химически вещества и агенти. 
						Албания декларира съществуването на химически запаси през 2003 г., което сложи началото на консултации с Вашингтон за това, как по най-добрия начин да се обезопасят и унищожат оръжията. Химикалите са били закупени от Китай през 70-те години на миналия век от бившия комунистически диктатор Енвер Ходжа. 
						"Унищожаването на химическите агенти предотвратява възможността те да се използват за злодеяния и това е индикация за приноса, който страната ни дава за сигурността и мира в региона, " каза заместник министърът на отбраната Бесник Барай. Министерството му работи заедно с това на околната среда и други институции за реализация на процеса. 
						"Имаме воля да осъщестивм проекта с цел унищожаване на тези отровни вещества, съблюдавайки строги критерии. В наш интерес е да сведем до нула въздействието на тази дейност върху околната среда," изтъкна министърът на околната среда Етем Рука след среща с представители на министреството на отбрана и американската делегация миналата седмица с оглед да се начертаят последващи стъпки. Очаква се страната да придобие специално изградена инсталация за изгаряне през следващата година, която да се използва при унищожаване на запасите. 
						Заместник-говорителят на Държавния департамент на САЩ Адам Ерели каза, че по силата на международно споразумение Албания трябва да унищожи химикалите до 29 април 2007 г.

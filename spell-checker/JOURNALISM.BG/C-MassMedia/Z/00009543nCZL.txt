Радмила Шекеринска: Заявката за членство в ЕС ще легитимира Република Македония като бъдещ член на съюза
		19/01/2004
		Радмила Шекеринска, вицепремиер по европейската интеграция, отговаря на въпроси за предстоящото подаване на заявка от македонското правителство за членство в ЕС в това специално интервю с кореспондента на Southeast European Times Мария Лазарова.
		От Мария Лазарова за Southeast European Times от Скопие - 19/01/04
 
		 
			
Southeast European Times: Правителството обяви, че Македония ще подаде заявка за членство в ЕС през февруари. Какви са аргументите за подаване на заявка сега?
			
Радмила Шекеринска: Аргументите в полза на решението са много и основателни. На първо място, Македония не сега обявява стратегическата си цел да стане член на ЕС - тя направи това още в момента, когато получи независимост. Македония е в процес на преход и реформи в продължение на 12 години. Реформите трябва да бъдат завършени. Те трябва да бъдат насочени към ясна цел и проведени по ясен път. Ние изискваме това както от ЕС, така и от себе си. Македония не може да си позволи да остане извън основното европейско течение. Страната доказа, че е надежден партньор на ЕС, когато се сблъсква с трудни предизвикателства, и сега зависи само от нас да покажем своята зрялост в движението напред.
			Ние демонстрирахме сериозност в подхода - активен, различен подход - към нашите отговорности, произтичащи от процеса на стабилизация и асоцииране. Подаването на заявка за членство в ЕС, последвано от получаването на статут на кандидат, ще бъде мобилизиращата сила за развитие на вътрешните ни възможности - политически, административни или научни - необходими за изпълнение на добре известните критерии на ЕС. В същото време, приетият курс към ЕС ще изпрати силно послание към инвеститорите и световната общност за това, че Македония е сериозен партньор.
			Накрая, няма спор, че рано или късно ние трябва да кандидатстваме в ЕС. Тогава, защо да чакаме? Трябва да имаме куража да поемаме рискове. Правителството е напълно готово да направи този ход. Заявката за членство ще легитимира Македония като бъдещ член на ЕС не само с простия факт на подаването й, но и с това, че тя изразява готовност и зрелост за поемане на съответните отговорности.
			
SE Times: Вие неотдавна посетихте Брюксел. Какви са сигналите, идващи оттам?
			
Шекеринска: Сигналите са следните: ваше право е да решите дали да подадете сега заявка. Вие трябва да изложите добри аргументи, за да убедите всеки, че това е правилен ход. Факт е, че ЕС е концентрирал вниманието си върху въпроса как ще проработи голямото разширение на съюза. Те също така са заети с вътрешни институционални проблеми. Ние обаче се опитваме да ги убедим, че не можем да губим време и че не търсим точно определение за края на пътя. По-скоро, ние търсим възможност за добро начало и ясно утвърден курс. Интересно, след моето слово в Центъра за европейски политически проучвания, който е един от най-реномираните мозъчни центрове, всички отговориха, че подаването на заявка е естествената следваща стъпка. Нашата задача е да изготвим заявката по възможно най-добрия начин и да изберем подходящ момент.
			
SE Times: В каква степен Македония е изпълнила условията на споразумението за стабилизация и асоцииране?
			
Шекеринска: Македония редовно изпълнява задълженията си от споразумението. Както е известно, междинното споразумение по търговията и търговските въпроси влезе в сила. Ние сме насочили усилията си не само върху задачата да бъдем "чисти" по отношение на изпълнението на споразумението, но и върху въпроса как да използваме всички облаги, които то предлага. Очакваме, че споразумението за стабилизация и асоцииране като цяло скоро ще влезе в сила и сме готови да изпълним всички негови положения. Например, ние започнахме да ускоряваме работата в Съвета за сътрудничество с ЕС в областта на правосъдието и вътрешните работи. ЕС също насочи вниманието си към тези въпроси, което може да се види в посланията от срещата на върха в Солун.
			
SE Times: По време на посещението си в Македония министър-председателят на Люксембург Жан-Клод Жюнкер посъветва правителството да изпълни задълженията от Охридското рамково споразумение преди да кандидатства за членство в ЕС. Бихте ли могли да се спрете по-подробно на въпроса какво остава да бъде направено в рамките на Охридското споразумение?
			
Шекеринска: Напълно ясно е, че за Македония изпълнението на рамковото споразумение е първото политическо условие за постигане на сериозен напредък в сближаването с ЕС. Но това е ангажимент на правителството, а не резултат на външен натиск. Ние се нуждаем от това заради самите себе си, за да възстановим доверието и да постигнем социално единство в македонското общество. Що се отнася до приемането и влизането в сила на закона, останалата част е пакетът за децентрализация. Това е изключително труден процес, не само погледнато през етническата призма. Общините трябва да бъдат жизнеспособни единици, способни да осигурят на необходимото качествено ниво услуги на гражданите в много области, които досега са били централизирани, в това число образованието, социалните грижи и културата. Пакетът за децентрализация в момента минава през съответната държавна процедура и планираме той да влезе в парламента до края на годината. Ние определено очакваме широки и разгорещени дискусии по тези закони; това е нормално, отчитайки тяхната сложност и значение за живота на населението.
			
SE Times: Вярвате ли, че тези задължения ще бъдат изпълнени до февруари, когато ще бъде обявена заявката за членство в ЕС?
			
Шекеринска: Да. Ние възнамеряваме да получим видим резултат от пакета за децентрализация преди да кандидатстваме. Това ще довърши нашия списък с постиженията. От друга страна, това ще бъде началото на нови задължения, които ще трябва да поемем.
			
SE Times: Правителството получава ли някаква подкрепа от опозицията за това свое начинание?
			
Шекеринска: Опозицията е съгласна със заявката. Ние сме в процес на диалог по въпроса за намиране на възможно най-широка платформа за представяне на националните интереси в процеса на европейска интеграция. Аз съм убедена, че независимо от напълно нормалните различия между управляващите партии и опозицията по текущите политически решения, пътят към ЕС ще остане обединяващия пункт на различните политически варианти за развитие на Македония.

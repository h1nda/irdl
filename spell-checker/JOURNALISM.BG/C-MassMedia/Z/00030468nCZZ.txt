Дипломатически дневник: Албания и Косово откриха нов тунел
					02/06/2009
					Новооткрит тунел между Северна Албания и Косово ще съкрати времето за пътуване с часове. Още в дипломатическите новини: външният министър на Сърбия Вук Йеремич е в Хондурас.
					 
						
Албанският премиер Сали Бериша (вляво) и косовският премиер Хашим Тачи се срещнаха по средата на новооткрития тунел в неделя (31 май). [Гети Имиджис]
						
						Албанският премиер Сали Бериша и косовският му колега Хашим Тачи откриха в неделя (31 май) 5,6 км тунел по магистралата, свързваща Северна Албания с Косово. Тунелът ще съкрати времето за пътуване с няколко часа. 
						*** 
						
						Сръбският външен министър Вук Йеремич присъства на министерска конференция на Организацията на американските държави (ОАД) в понеделник (1 юни) и вторник в Хондурас. Йеремич ще се срещне с колеги и ще ги призове да подкрепят Сърбия и да отхвърлят независимостта на Косово. ОАД е съставена от 34 държави от Северна, Централна и Южна Америка. 
						*** 
						Словенският министър на отбраната Любица Йелушич започна в понеделник (1 юни) тридневно официално посещение в Македония. Йелушич ще се срещне с президента Георге Иванов, министъра на отбраната Зоран Коняновски и депутати. Основна тема на разговорите се очаква да бъде разширяването на НАТО, регионалната сигурност и двустранното военно сътрудничество.
						*** 
						Бившият финландски президент Марти Ахтисаари ще посети Косово по-късно този месец, предадоха местните медии в понеделник(1 юни). Очакваното на 15 юни посещение ще съвпадне с първата годишнина от създаването на косовската конституция. Ахтисаари, който бе специален пратеник на ООН за Косово, ще бъде придружаван от бивши свои колеги – Волфганг Ишингер, Алберт Рохан и Франк Уизнър.
						*** 
						
						Сърбия и Черна гора подписаха договори за двустранно сътрудничество в съдебната сфера, предадоха медиите в петък (29 май). Споразуменията, подписани от сръбския министър на правосъдието Снежана Малович и черногорския й колега Мираш Радович, имат за цел засилване на сътрудничеството между съдебните институции на двете страни и опростяване на международните им процедури за правна помощ. Министрите заявиха, че споразуменията ще защитават по-добре правата и интересите на гражданите и юридическите лица в двете страни и ще подпомогнат борбата срещу организираната престъпност. 
						*** 
						Заместник-председателят на Европейската комисия (ЕК) Жак Баро се срещна на 26 май с македонския външен министър Антонио Милошоски в Брюксел. Баро похвали напредъка на Македония в процеса на либерализиране на визите и постиженията й в реформирането на полицията и съдебната власт и борбата с корупцията. Милошоски изрази очакване, че Македония ще получи безвизов режим с ЕС до края на годината.
						
						(Различни източници -- 26/05/09 - 02/06/09)

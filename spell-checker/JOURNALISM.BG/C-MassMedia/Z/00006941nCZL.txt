Регионален обзор: Резултати от срещи включващи официални лица от Балканите
14/05/2003
 
СОФИЯ, България -- Президентът Георги Първанов и турският външен министър Абдула Гюл обсъдиха двустранното сътрудничество и сигурността в ЮИЕ във вторник (13 май). Първанов благодари на Турция за ценния й принос към усилията на България да се присъедини към НАТО и обеща подкрепата на страната си за стремежа на Турция да влезе в ЕС.
Румънският министър по европейските въпроси Хилдегард Пувак подписа две споразумения за финансово и техническо сътрудничество с германското посолство в Букурещ в понеделник. Документите ще регулират разпределението на германската финансова помощ за Румъния и техническото сътрудничество по проекти, одобрени през последните две години.
Гръцкият премиер Костас Симитис се срещна във вторник със своя португалски колега Жозе Дурао Баросо и обсъди срещата на високо равнище на ЕС през следващия месец в Солун. От януари Гърция е ротационен председател на ЕС.
Също във вторник хърватският заместник-външен министър Иван Симонович обсъди прилагането на гранично споразумение с представителя на словенското външно министерство Изток Мирошич в Любляна. Риболовните зони в Адриатическо море са били от особен интерес по време на разговорите.
Председателят на албанския парламент Сервет Пелумби се срещна във вторник с делегация на Асамблеята в Косово. Обсъдени са били въпроси на регионалното сътрудничество и стабилност, както и усилията за интеграция. (БТА, Анадолска агенция, НТВ, Радио Хоризонт, Медиафакс, АНА, ХИНА, СТА, АТА - 13/05/03)

Законодателите на ЕС са разделени в позициите си относно проектодоклад за Косово 
					20/02/2007
					Проектодоклад на Европейския парламент за бъдещето на Косово, в който се споменава думата "независимост", по всяка вероятност ще разпали дебати между законодателите на ЕС идния месец. 
					(Гардиън, Блиц - 20/02/07; EUobserver, Европейски парламент, АП, Ройтерс, ДПА, Бета, Б92 - 19/02/07)
 
					 
						
В доклад, изготвен от холандския депутат в ЕП Йост Лагендийк, се казва, че Европейският парламент "подкрепя виждането, че Косово трябва да получи независимост и че независимостта му за известен период от време трябва да бъде ограничена от международно присъствие". [Гети Имиджис]
						Употребата на думата "независимост" в проектодоклад за бъдещето на Косово се очаква да се превърне в повод за спорове между депутатите в Европейския парламент (ЕП) идния месец. 
						ЕП "подкрепя виждането, че Косово трябва да получи независимост и че независимостта му за известен период от време трябва да бъде ограничена от международно присъствие", се казва в доклада, изготвен от холандския депутат в ЕП Йост Лагендийк от групата на Зелените в законодателния орган. 
						Според съобщения от понеделник (19 февруари) обаче много от депутатите в ЕС се противопоставят на идеята ЕП да отиде една крачка по-далеч от предписаното в предложението на специалния пратеник на ООН Марти Ахтисаари за решаването на въпроса за статута на Косово. Планът на Ахтисаари предвижда самоуправление под международен надзор за провинцията, която формално продължава да е част от Сърбия. В него не се споменава думата независимост. 
						В доклада си Лагендийк посочва, че независимостта е "единственото устойчиво решение" за Косово, тъй като ще му даде достъп до международните финансови институции и ще му позволи да се придвижи по пътя си към европейска интеграция. Същевременно "ограниченият суверенитет под международен надзор е необходим с оглед на запазването на многоетническия характер на Косово и защитата на интересите и сигурността на сръбското население и другите етнически малцинства," се казва в проектодоклада. 
						Предвид на смесените реакции към доклада му холандският депутат в ЕП показа готовност да измени неговия текст, за да осигури необходимата подкрепа за приемането му. 
						Единствената разлика, която той вижда между доклада си и предложението на Ахтисаари, е, че пратеникът на ООН "не го нарича независимост, а аз да" , каза Лагендийк. 
						Комисията по въшни отношения на ЕП ще гласува доклада на Лагендийк на 13 март. Консултациите между официални представители на Белград и Прищина по предложението на Ахтисаари започват във Виена тази седмица - в сряда - и ще продължат до 2 март. Осем дни по-късно в австрийската столица ще се проведе среща на високо равнище за финализиране на предложението на Ахтисаари и внасянето му в Съвета за сигурност на ООН преди края на март. 
						Не се очаква обаче преговорите във Виена да доведат до споразумение между сръбските и косовските албански официални представители, тъй като и двете страни посочиха, че няма да отстъпят от позициите си. 
						Косовските албанци, които съставляват 90 % от 2-милионното население на провинцията, настояват за пълна независимост от Сърбия. Белград ревностно се противопоставя на независимостта на Косово и открито отхвърля проектоплана на Ахтисаари. 
						Признавайки "слабата вероятност" за постигане на компромис на виенските преговори, заместникът на Ахтисаари Алберт Рохан каза, че "не съществува реална алтернатива на предложението на ООН". 
						"Сърбия не губи нищо с плана на Ахтисаари, защото Косово не е било под сръбско управление след 1999 г.", е казал той пред австрийския вестник "Куриер". "Ние искаме да създадем условия, в които народът на Косово да живее безопасно и нормално. Ако косовските сърби разгледат нашето предложение без предразсъдъци, те няма да намерят причини за отхвърлянето му."

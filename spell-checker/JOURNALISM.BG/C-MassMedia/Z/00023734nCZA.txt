Възможно е достъпът до енергийния пазар на ЕС да бъде ограничен, писа вестник
					31/08/2007
					Плановете на руските енергийни компании за разширяване може да бъдат осуетени, ако ЕС наложи нови строги лимити. 
					(Москоу Таймс - 31/08/07; ФТ, АП, АФП, АФК, Euobserver, РИА Новости, Dnevnik.bg - 30/08/07)
 
					 
						
ЕС обсъжда мерки, които да попречат на някои чужди инвеститори, като руския "Газпром", да придобиват активи в европейски газови и електроенергийни компании. [Гети Имиджис]
						Европейската комисия (ЕК) разглежда пакет от мерки за ограничаване на достъпа на чужди компании, включително руски, до енергийните мрежи на блока, съобщи в четвъртък (30 август) британският всекидневник "Файненшъл Таймс". 
						 Едната възможност е да се приложи "клауза за реципрочност", пише вестникът. Това би засегнало сериозно компаниите от Русия и Саудитска Арабия, където европейските фирми също са силно ограничени в инвестициите си. 
						Помолен за коментар по доклада, Феран Тараделас, говорител на еврокомисаря по енергетиката Андрис Пиебалгс, потвърди, че действително в момента се обсъжда такава мярка. 
						"В пакета, който ще представи на 19 септември, Комисията действително разглежда концепцията за реципрочност в нашите енергийни дейности и външната ни енергийна политика," каза той пред репортери. 
						Най-леката мярка, която се обсъжда, според съобщенията е да се даде на Брюксел правото да проучва всеки потенциален инвеститор. 
						При най-тежкия вариант обаче европейският енергиен сектор ще бъде обявен за "стратегическа индустрия", с което достъпът на чужди инвеститори в него на практика ще стане почти невъзможен. 
						 Би било абсолютно "нечестно" ЕС да налага дискриминационни мерки срещу руските компании, каза пред "Файненшъл Таймс" в четвъртък високопоставен представител на Москва.
						"Русия ще използва всички възможни законови средства в съответствие с международното право, за да осигури равен достъп на своите компании до пазарите," каза Дмитрий Песков, заместник-прессекретар на Кремъл. 
						С цел засилване на конкуренцията и осигуряване на намаляване на цените на електроенергията в блока се очаква също ЕК да предложи европейските газови и електрически гиганти да отделят своята преносна дейност от производствената и доставната си дейност - процес, който често се определя като "разделяне на собствеността". Някои членки на ЕС обаче, като Франция и Германия, се противопоставиха на подобни мерки. 
						Тараделас каза, че същото правило би трябвало да се приложи и към компаниите извън ЕС. 
						"Ако ще има разделяне, то ще има разделяне за всички", каза той. 
						Подобно решение би могло да възпре руският държавен гигант "Газпром" и "Сауди Арейбиън Ойл Кампъни" от навлизане в енергийния пазар на ЕС. 
						"Газпром" се стреми да стане водещ играч на европейския енергиен пазар. Концернът вече има силни позиции в Германия чрез партньорствата си с Е.ОН и БАЕСЕФ. През последните месеци руският гигант се опитваше да навлезе в бизнеса с крайни потребители на газ, предлагайки рекордно ниски цени. 
						Според софийския всекидневник "Дневник" мерките, обсъждани в ЕС, биха повлияли на най-малко два руски енергийни проекта с участието на България - запланувания нефтопровод "Бургас-Александруполис" и газопровода "Южен поток".

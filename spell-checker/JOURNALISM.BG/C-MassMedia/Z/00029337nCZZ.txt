Дипломатически дневник: Азърбайджан и Гърция се стремят да разширят отношенията си
					17/02/2009
					Азърбайджанският президент Илхам Алиев е в Гърция. Още в дипломатическите новини: Турция назначи свой посланик в Косово; Португалия и Сърбия подписаха споразумение за военно сътрудничество.
					 
						
Азърбайджанският президент Илхам Алиев прави преглед на гръцката почетна стража по време на церемонията по посрещането му в Атина в понеделник (6 февруари). [Гети Имиджис]
						Азърбайджанският президент Илхам Алиев пристигна в понеделник (16 февруари) в Атина на тридневно официално посещение. Алиев ще се срещне с гръцкия си колега Каролос Папуляс, премиера Костас Караманлис и други висши държавни служители. Основна тема на разговорите ще бъдат въпроси, свързани с преноса на газ от Азърбайджан до Гърция, и начините за по-нататъшно разширяване на двустранните отношения.
						*** 
						Външният министър на Босна и Херцеговина (БиХ) Свен Алкалай се срещна в понеделник (16 февруари) с хърватския си колега Гордан Яндрокович в Загреб. Двамата бяха единодушни в желанието си да продължат да развиват отношенията между своите страни. Яндрокович подчерта, че Хърватия подкрепя БиХ по пътя й към ЕС и НАТО и ще използва натрупания си опит, за да помогне на съседката си. 
						*** 
						Метин Хюсрев Юнлер ще бъде първият посланик на Турция в Косово. Юнлер е бивш заместник-директор на генералната дирекция по многостранни политически въпроси в турското външно министерство. Досега Турция имаше представителство на равнище шарже д’афер в Косово. Турция бе една от първите страни, които признаха независимостта на Косово.
						*** 
						
						Сръбският министър на отбраната Драган Шутановац се срещна в петък (13 февруари) с португалския си колега Нуно Севериано Тейшейра в Белград. По отношение на кандидатурата на страната за членство в НАТО „целта е да се спечелят възможно най-много страни, които да представляват интересите на Сърбия в НАТО,” каза Шутановац след подписването на споразумение за военно сътрудничество с Тейшейра. 
						*** 
						
						Румънският външен министър Кристиан Дяконеску пристигна в понеделник (16 февруари) на двудневно официално посещение във Фрнация. Дяконеску ще се срещне с френския си колега Бернар Кушнер, за да обсъди европейски, регионални и международни въпроси от общ интерес, включително теми, свързани с глобалната икономическа и енергийна криза. 
						*** 
						
						Албанският посланик в Македония Владимир Прела почина в събота (14 февруари) от инфаркт, предадоха медиите в неделя. Прела стана посланик в Македония през 2002 г., но продължи да изпълнява длъжността и след изтичането на мандата си в очакване на назначаването на свой заместник. През 1999 г. Прела стана първият албански посланик в т.нар. тогава „Сръбска република Косово”. 
						*** 
						
						Македонският президент Бранко Цървенковски се срещна във вторник (10 февруари) с българския си колега Георги Първанов и с председателя на парламента Георги Пирински по време на официално посещение в София. Основна тема на разговорите бе изграждането на Паневропейския транспортен коридор № 8 и сътрудничеството между двете страни в областта на енергетиката. Първанов изрази също подкрепата на България за интеграцията на Македония в ЕС и НАТО. 
						
						(Различни източници -- 10/02/09-17/02/09)

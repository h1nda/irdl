Малки количества течности ще бъдат разрешени на борда на самолетите, летящи по европейски маршрути
					06/11/2006
					Нови правила на ЕС, които разрешават на пътниците да носят ограничени количества течности на борда на пътническите самолети, влязоха в сила в понеделник. 
					(Ройтерс, Гардиън, БиБиСи, EUobserver - 06/11/06; AП, Айриш Екзаминър, Агенция София Нюз - 05/11/06; AФП - 04/11/06; AKИ, ХИНА, EurActiv - 03/11/06)
 
					 
						
Нови ограничения, свързани със сигурността по летищата в ЕС, влязоха в сила в понеделник. [Гети Имиждис]
						Пътниците в самолетите, летящи в рамките на ЕС, вече могат да носят малки количества течности в ръчния си багаж по силата на новите правила за сигурност, които влязоха в сила в понеделник (6 ноември). 
						Мерките, определени с регламент, приет от Европейската комисия (EК) на 5 октомври, ограничават количествата на разрешените за пренасяне през летищата течности до не повече от 100 мл от един вид. Течностите трябва да са опаковани в прозрачна запечатана пластмасова торбичка с вместимост не повече от един литър. 
						Ограничението се отнася до най-различни продукти, включително кремове, лосиони, гелове за коса и душгелове, паста за зъби, спирала за мигли, балсам за устни, парфюм, спрейове, напитки, супи и сиропи. Тези продукти трябва да са свободно пакетирани в торбичката, чиито размери не могат да надвишават 20 x 20 см и която трябва да бъде напълно затворена. Пътниците ще я изваждат от ръчния си багаж на пунктовете за проверка на летищата, където тя ще се проверява на рентген отделно. 
						Правят се обаче изключения за лекарства и диетични добавки, необходими по време на пътуването, включително бебешка храна. На пътниците ще бъде разрешено да носят подобни неща на борда на самолета. 
						Новите правила, чиято цел е да се предпазят пътниците от заплахата от течни експлозиви, бяха одобрени скоро след предполагаемия терористичен заговор, разкрит от британските власти през август. Официални лица заявиха, че терористите са планирали "масови убийства в невъобразими мащаби" чрез използване на експлозиви, внесени тайно в самолета под формата на напитки или в други опаковки. 
						"Заплахата от течни експлозиви е реална и всеобща," се посочва в декларация, която цитира Жак Баро, зам.-председател на ЕК, който отговаря за транспорта. "Новият регламент ще запълни празнина в нашата отбрана." 
						Тези правила се прилагат и в някои райони извън ЕС, включително в Албания, Хърватия, Исландия, Косово, Норвегия и Швейцария. 
						За да се избегне объркване, ЕК изготви наръчник с цялата най-важна информация, който бе преведен на няколко езика и разпространен в Интернет самостоятелно и на други свързани със самолетни полети уеб сайтове във всичките 25 страни на блока. 
						Тъй като се очаква обработването на пътниците да отнема повече време, някои авиолинии посъветваха пътниците си да пристигат на летищата по-рано - два часа преди европейски полет и три часа преди трансатлантически полет. 
						По силата на новите разпоредби разрешеният размер на ръчния багаж е максимум 56 x 45 x 25 см, с някои изключения -- например музикални инструменти и камери. Тези ограничения ще влязат в сила през април.

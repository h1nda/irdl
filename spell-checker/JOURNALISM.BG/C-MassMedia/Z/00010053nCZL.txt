Делова хроника
05/03/2004
Преглед на деловите и икономическите новини от Балканите след 27 февруари.
(Различни източници - 27/02/04 - 05/03/04)
 
 
Преглед на деловите и икономическите новини от Балканите след 27 февруари:
Местни медийни източници в Македония съобщават, че американска компания е готова да предостави 10 млн. долара за възстановяване на производството в консервената фабрика "Пламбит" в Битоля, която наскоро се сблъска със сериозни финансови проблеми. Името на американската фирма не беше разкрито.
***
Съветът на Централната банка на Македония потвърди решението на управителя на банката Любе Търпешки да открие процедура за ликвидация на "Експорт-импорт банка", чийто банков лиценз бе отнет през януари. Мярката беше наложена след повече от година безплодни усилия да се оздрави банката.
***
Съкращенията на правителствения бюджет на Турция ще бъдат увеличени с 13 %, а не с 10, както се предвиждаше в началото, каза на 3 март финансовият министър Кемал Унакитан. МВФ настояваше за намаляване на разходите, за да се компенсира увеличаването на заплатите в публичния сектор и на пенсиите.
***
Председателството на Босна и Херцеговина (БиХ) одобри проектобюджета на съвместните държавни институции за 2004 г. и го представи за одобрение пред парламента на БиХ. Тази година планираните разходи са 246 млн. евро.
***
МВФ предостави четвъртия и последен транш по стендбай споразумението за 101 млн. долара с Босна и Херцеговина . Траншът е на стойност 18 млн. долара. Одобрено през април 2002 г., споразумението бе на два пъти удължавано - през октомври и декември 2003 г. Срокът му изтече на 29 февруари.
***
Българският заместник-министър председател и министър на икономиката Лидия Шулева, която е на посещение в Съединените щати, се срещна с висши представители на американските фирми от отбранителната промишленост "Локхийд Мартин", "Нортроп Груман" и "Рейтиън". Те обсъдиха възможностите за разширяване на двустранното делово сътрудничество и сключване на нови договори.
***
Хърватският министър на туризма Божидар Калмета обяви, че правителството ще увеличи финансовите средства, отпускани за програми за развитие на островите в Адриатическо море, до над 30 млн. евро през 2004 г. - почти два пъти повече от средствата за миналата година. Калмета каза също, че проектът за магистралата Загреб-Сплит трябва да бъде завършен до средата на 2005 г.
***
Хърватия вдигна забраната за внос на добитък и говеждо месо от Австрия и Финландия от 1 март. Забраната си остава в сила за добитък и продукти от говеждо месо, внасяни от повечето останали европейски държави, както и от Съединените щати.

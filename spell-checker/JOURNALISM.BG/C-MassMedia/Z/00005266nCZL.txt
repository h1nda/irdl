Сараево за първи път представя на обществеността "Хагада"
06/12/2002
Сараевската "Хагада", оцеляла през катаклизмите на вековете - включително трите войни през 20-ти век - е изложена за постоянно в обновената зала на Националния музей в Сараево.
От Бет Кампшрор за Балкан таймс от Сараево - 05/12/02
 
 
Първото постоянно изложение на Сараевската "Хагада", древен еврейски ръкопис отпреди 600 години, е символ на надежда и етнически толеранс в Босна и Херцеговина (БиХ), казаха официалните лица при откриването на специалната зала в Националния музей в Сараево, където е изложена книгата.
"Тя е доказателство, че ние живеем заедно от стотици години, а не само сме чакали да се унищожим взаимно", заяви оглавяващият еврейската общност в БиХ Якоб Финци, който е започнал проекта преди три години. "Тази зала може би представлява зародиша на развитието и на други културни дейности из цялата страна и аз съм убеден, че това ще помогне и на Националния музей да се изправи на крака". 
Стотици дипломати, политици, религиозни дейци, журналисти и други гости изпълниха реконструирания наскоро Национален музей, за да видят за първи път "Хагада" - свещена еврейска книга от 109 страници с Пасхални обреди и молитви, която през 14-ти век първоначално е принадлежала на еврейска фамилия от Барселона. Сега тя е изложена под пирамидална витрина от дърво и стъкло в специална зала, в която са представени древни документи и от други религиозни традиции в БиХ - исляма, католицизма и православното християнство.
"Хагада" лежи отворена на две от нейните 34 уникални илюстрации, които правят книгата толкова рядка. Другите забележителни илюстрации, отбелязани от учените, представляват изображение на земята като глобус - еретична идея в средновековна Испания - и изображение на човешка фигура, което е извън талмудскатата традиция.
За обикновения мирянин фактът, че "Хагада" все още съществува след всичко, което е преживяла, я превръща в чудо. Испанските евреи, напускайки католическа Испания през 1492 г. взели книгата със себе си и има доказателство, че около 1510 г. тя е била в Италия. Смята се, че някъде през 18-ти век, еврейски търговци от Дубровник, днес град по крайбрежието на Хърватска, са пренесли "Хагада" през пустите хълмове на Херцеговина до Сараево. Тя била продадена на Националния музей през 1894 г.
По време на Втората световна война, съобразителният директор на музея спасил "Хагада" от нацистите, като казал на нацисткия генерал, че неизвестен полковник е взел книгата предния ден. През юни 1992 г., друг смел директор на музея преминал през силна престрелка, за да изнесе "Хагада" от мазето на музея по време на последния конфликт в БиХ. Оттогава, с изключение на показването за кратко след края на войната през 1995 г., "Хагада" се е пазела в сейф на Централната банка в Сараево.
Германското правителство заплати 20 000 щатски долара на австрийски експерт за възстановяването на "Хагада" миналата зима, а ООН дари 50 000 щатски долара за реконструкцията на специалната зала. В начинанието се включиха и много други международни дарители.
"Целта беше да се изгради място, в което да се съхраняват всички съкровища на Босна и Херцеговина, на базата на културата и традицията, съществували тук и основано на толерантност и взаимно разбирателство", каза ръководителят на мисията на ООН в БиХ Жак Пол Клайн.

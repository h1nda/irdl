Въпреки обявената газова сделка между Русия и Украйна ЕС продължава да бъде предпазлив
					19/01/2009
					Украинският премиер Юлия Тимошенко ще присъства на подписването на нов договор за газ с Русия, който трябва да доведе до възобновяването на газовите доставки за Европа почти две седмици след тяхното прекъсване.
					(Ройтерс, АФП, Интърнешънъл Хералд Трибюн, Euobserver, EurActic, Евронюз, Би Би Си, Киев Пост - 19/01/09; АПФТ, Дневник, Медиапул - 18/01/09)
 
					 
						
Руският премиер Владимир Путин (вляво) разговаря с украинския премиер Юлия Тимошенко в събота (17 януари) в Москва. [Гети Имиджис]
						Очаква се в понеделник (19 януари) Русия и Украйна да подпишат в Москва споразумение, което трябва да позволи възобновяването на руските доставки на природен газ за Европа 12 дни, след като те бяха внезапно прекъснати след възникнал спор за плащания. 
						Властите съобщиха за постигането на сделката в неделя след десетчасови преговори в Москва между руския министър-председател Владимир Путин и колегата му от украинска страна Юлия Тимошенко. Руското дружество “Газпром” и украинското “Нафтогаз” трябва да подпишат договора, след като техните експерти приключат подробностите по него. 
						"След като всички документи за транзита на газ и закупуването на газ бъдат подписани, транзитът на газ за Европа ще бъде напълно възстановен," обеща Тимошенко по Руската телевизия. 
						Преговорите за нов договор се провалиха на 31 декември, след като двете страни не успяха да се споразумеят за размера на неплатените дългове на Украйна, а Русия настоя за по-висока цена през 2009 г. Украйна отхвърли предложената от Москва цена от 188 евро за 1000 куб. м газ за 2009 г., като предложи 151 евро за 1000 куб. м, ако Москва плаща по-високи транзитни такси за доставките на газ за Европа през Украйна. “Газпром” заяви, че след като Украйна отхвърля предложението, тя трябва веднага да започне да плаща по европейската цена, която е около 339 евро. 
						На 1 януари Русия спря доставките на газ за Украйна. Обвинявайки Киев, че "краде” газ, предназначен за европейските клиенти, след това, на 7 януари, тя прекрати всички доставки за Източна Европа въпреки изключително ниските температури. 
						Този ход предизвика остри критики срещу двете страни от ЕС и САЩ. Смущения в доставките на газ бяха усетени в повече от 20 държави. 
						Източник от Кремъл е съобщил пред репортери, че съгласно постигнатата в неделя сделка новата цена, която Украйна ще плаща, ще зависи от формулата за европейските потребители, която е обвързана с цената на петрола с шестмесечно забавяне. Русия се е съгласила също да предостави тази година на Украйна отстъпка от 20 %, ако събираната от Киев транзитна такса бъде запазена в размера й от 2008 г. 
						"От 1 януари 2010 г. европейската ценова формула ще се прилага без отстъпка", е заявил неназованият служител. 
						Постигнатото в неделя споразумение бе посрещнато с предпазливост в Европа, където "газовата война" урони репутацията на Русия и Украйна като надеждни партньори. Чешки официални представители, чиято страна в момента е ротационен председател на ЕС, и Европейската комисия посочиха за пример предишни кратковременни пробиви. 
						 "Оставаме реалисти," заяви чешкият министър на промишлеността Мартин Риман от името на 27-членния блок. "Единственото нещо, което е от значение за ЕС, е подновяването на доставките на газ." 
						Представители на ЕС, отговарящи за енергетиката, ще се срещнат в Брюксел в понеделник, за да направят оценка на икономическите щети. 
						България, която е една от най-тежко засегнатите от кризата държави, съобщи, че дружествата в страната са претърпели 75 млн. евро преки загуби, а косвените щети са много по-големи. В неделя демонстранти в София поискаха откриването отново на два ядрени реактора в страната от съветската епоха. Те бяха затворени съгласно предварителните условия за членство в ЕС. Брюксел се противопоставя на повторното им откриване.

Може ли ХДС да преодолее настоящите си проблеми? 
					20/12/2011
					Срещу борещата се за оцеляване партия ХДС бе заведено съдебно дело.
					От Дражен Ремикович за Southeast European Times от Загреб -- 20/12/11
 
					 
						
Хърватският демократичен съюз води борба за оцеляване. [Ройтерс] 
						Управляващият Хърватски демократичен съюз (ХДС), който претърпя решително поражение на парламентарните избори през декември, започва да се разпада. Появяват се обвинения в корупция, а същевременно се води вътрешнопартийна борба. Според експертите е възможно ХДС да се разпадне, въпреки че ръководството на партията твърди, че ще излезе по силно от кризата. 
						Председателят на хърватския клон на "Трансперънси Интернешънъл" (ТИ) Никола Кръстич каза, че корупцията в ХДС се е развихрила на всички нива на управлението. Това, че партията извлича политически дивиденти от започването на борбата срещу корупцията, каза Кръстич, е измислица. 
						"Сигурно е, че огромни средства са изтеглени от държавните предприятия. Ако всичко това се докаже, парите трябва да се върнат на данъкоплатците. Ако парите [за връщане] не достигат, средствата ще се изтеглят от продажбите на партийна собственост," каза Кръстич за SETimes. 
						ТИ-Хърватия разкри нередности във финансовите отчети на ХДС по време на предизборната кампания през декември, но партийните ръководители остро отрекоха това. 
						По случая с "Фими Медия" Държавната прокуратура (УСКОК) издаде обвинителни актове срещу 11 лица, включително срещу ХДС като юридическо лице. 
						Всички те са обвинени в незаконно изтегляне на пари от държавните институции и предприятия и попълване на т.нар. "черен фонд" на ХДС с общо 6 милиона евро. 
						Първите резултати от разследването показват, че Иван Мравак, бившият директор на "Хърватската електрическа компания", е признал че през 2007 г. по нареждане на бившия ковчежник на ХДС Младен Баришич е дал 100 000 евро за черния фонд на ХДС в замяна на затворническа присъда от година и половина. 
						Здравко Петак, преподавател във Факултета по политология в Загреб, казва, че е възможен разпад на партията, ако борбата стане открита. 
						"Сценарият, по който ХДС се променя в различна партия, за мен е по-интересен. Мисля, че партията може да се преобразува в друга партия или в две по-малки. Партията може да промени устава и политическата си програма в бъдеще или да се прегрупира в рамките на коалиция," каза Петак за SETimes. 
						Той заяви, че ХДС е управлявала повече от 15 години, с изключение на тригодишното управление на СДП. След това се появи бившият премиер Иво Санадер и издърпа партията напред. 
						"Трудно е да се повтори подобен успех. Настоящите събития с ХДС са нещо като пречистване преди присъединяването към ЕС. По време на преговорите представителите на ЕС вероятно никога не са заявявали директно, че някой трябва да бъде арестуван, но има някои неписани знаци, които сочат, че това е станало "неофициално", добави Петак. 
						Води се борба за власт вътре в партията. Когато представителят на партията Владимир Шекс каза, че никой няма да бъде номиниран срещу Ядранка Косор на предстоящите партийни избори, мнозина изразиха несъгласието си. 
						"Шекс не може да ми казва какво да правя", каза заместник-председателят Дарко Милинович. 
						"Това е изявление от епохата на социализма, когато един човек решаваше всичко," каза партийният представител Андрия Хебранг. 
						Главният учредител на ХДС Джуро Перица каза пред хърватските медии, че на изборите в ХДС, които ще се проведат през февруари, ще има няколко кандидати за председател. 
						Заместник-председателят на ХДС Иван Ярняк изглежда спокоен относно вътрешнопартийната борба и изборните резултати. 
						"За страната е добре да се изпусне малко пара от властта, това ще донесе промени. Независимо обаче дали ХДС ще остане на власт, или ще бъде в опозиция, тя винаги ще бъде най-силната партия в Хърватия," каза Ярняк за SETimes.

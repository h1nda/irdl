Коледа в Косово: празничност и вяра
					23/12/2010
					Едно косовско семейство изживява пълноценно Коледа.
					От Линда Карадаку за Southeast European Times от Прищина – 23/12/10
 
					 
						
Антон Селимай и неговото семейство празнуват Коледа в Косово. [Линда Карадаку/SETimes]
						„Коледа е най-хубавият празник”, казва Антон Селимай, докато купува различни украшения и гирлянди, включително звезда за върха на коледната елха. 
						Той похарчва около 30 евро. По-късно сестра му и децата ще помогнат за украсяването на елхата. 
						„Празничната атмосфера започва да се усеща, когато поставим електрическите лампички на едно от плодните дръвчета в градината, по балконите и борчетата, които преместваме в задния двор”, казва Селимай, който е католик. 
						„Децата са много щастливи по Коледа. За най-малките Коледа означава подаръци. По-големите деца, освен че получават подаръци, започват да разбират, че по това време на годината [празнуваме] раждането на Исус”, казва той. 
						Както други деца в района, и неговите деца получават три пъти подаръци по Коледа – от местната църква, на коледното тържество във фирмата на Селимай и у дома на Бъдни вечер. 
						Най-важният ритуал на Бъдни вечер е внасянето в дома на „бузъм” (бъдник) – клон от дърво, малко по-дебел от пръчка и дълъг около 80 см, с четири издълбани върху него кръста. 
						Децата го носят, като повтарят традиционни пожелания за щастие, здраве и богатство. След това отворят подаръците, които ги чакат под коледното дърво. 
						На масата чакат топли съвременни и традиционни ястия. „Най-доброто свинско месо за Коледа, традиционната коледна баница, варено жито, боб”, разказва Селимай. 
						Червеното или черно вино, казва той, е „задължително за всички, включително за децата, които пият поне малка чашка”. 
						Семейството посещава и коледната литургия. 
						„Отива цялото семейство, включително и децата. Те с радост идват на църква с нас по това време на годината... Понякога питат защо отиваме на църква през нощта и им казваме, че правим това, за да помним раждането на Исус, защото той се е родил в полунощ”, казва Селимай. 
						Вкусната храна остава на масата до сутринта. 
						За съпругата на Селимай Коледа не означава само забавление и веселие. „Тя е много религиозен човек и вярващ католик, някак си чувства религиозното значение на този празник”, казва той. „Жена ми ме насърчава да давам колкото може повече за дарения и коледна благотворителност за „SOS Киндердорф”, мрежа от детски градини и училища за сираци.” 
						„Тя винаги се опитва да намери наистина нуждаещи се хора, на които да помогне, и по Коледа ние раздаваме храна и дрехи. Опитваме се също да ги утешим и да им дадем надежда, като казваме, че следващата Коледа ще бъде по-добра”, казва Селимай, като добавя, че хората са благодарни за окуражителните думи. 
						„Коледният дух означава утеха и благодарност”, казва той.

Ердоган настоява за общо бъдеще с балканските страни
					28/09/2011
					В края на посещението си в Ню Йорк Ердоган отправи послание в подкрепа на общочовешките ценности и настоя за общо бъдеще с балканските страни.
					От Чейс Уинтър за Southeast European Times от Ню Йорк – 28/09/11
 
					 
						
Балканският форум в Ню Йорк изтъкна връзките между Турция и Балканите. [Златко Ковач/SETimes]
						В изказване пред лидерите на балкански държави на Балканския форум в Ню Йорк миналата седмица (22 септември) министър-председателят Реджеп Тайип Ердоган подчерта културните и исторически връзки между Турция и Балканите и същевременно призова региона да превъзмогне своята трудна история, да си сътрудничи и да се интегрира, за да изгради общо бъдеще. 
						„В бъдеще най-належащата нужда на Балканите е страните да се поучат от опита си и да започнат да работят за постигането на просперитет, развитие и мир”, каза той, като добави, че всички проблеми на Балканите пряко рефлектират върху Турция заради историческите братски връзки. 
						Отсъствието на Сърбия и Гърция от форума заради присъствието съответно на Косово и Македония обаче беше ясно напомняне, че Балканите все още са разделени. 
						Вътрешнобалканската икономическа интеграция и инвестициите бяха ключови теми, а бързоразвиващата се икономика на Турция и инвестициите в региона свидетелстваха за нарастващото значение на Турция. 
						Определяйки Балканите като „вратата на Турция към Запада”, председателят на Турската конфедерация на бизнесмените и индустриалците (ТУСКОН) Ризанур Мерал посочи, че от 2002 г. насам в Турция протича процес на икономическа трансформация, като страната е втората най-бързо развиваща се икономика в света и е регистрирала рязко повишение на износа от 35 млрд. щ.д. на 135 млрд. щ.д. 
						Балканските страни ще трябва да разширят своите пазари заради малкия размер на вътрешните си пазари, заяви заместник-управителят на централната банка на Турция Ибрахим Турхан, като добави, че държави като Турция и Русия предлагат възможности. 
						Според Тимъти Аш, оглавяващ проучванията на развиващите се пазари в отдела за световно банкиране на RBS, тъй като Европа има финансови проблеми, Турция може да играе ролята на двигател на растежа на Балканите. Той обаче предупреди, че балканските държави ще трябва да направят повече, за да привлекат ПЧИ, когато спрат да получават европейски финансови ресурси. 
						Като най-голям инвеститор в Косово Турция има уникална роля в страната поради „общото минало, религия, географско положение и голямата подкрепа, която получаваме от турското правителство”, обясни министърът на външните работи на Косово Енвер Ходжай. 
						Посочвайки като пример Споразумението за свободна търговия между Албания и Турция, албанският премиер Сали Бериша заяви, че турските инвестиции в Албания са се увеличили четири пъти от 2005 до 2010 г. 
						Същевременно българският външен министър Николай Младенов заяви, че енергийното сътрудничество с Турция, особено завършването на проекта „Набуко”, е основен приоритет на неговата страна. 
						Младенов заяви, че „свързването на енергийните пазари и осигуряването на югоизточен европейски енергиен пазар с обща стратегия, която да гарантира свързаността на енергийните мрежи”, е област, в която балканските държави могат да предприеман реални мерки за сътрудничество и интеграция. 
						На политическия фронт, заяви Младенов, за постигането на регионално сътрудничество е необходима съвместна работа за преодоляване на трудностите от миналото. „Един от важните примери през последните години е ролята, която Турция изигра, подтиквайки и помагайки на страните да засилят сътрудничеството помежду си, особено Босна и Сърбия”, заяви той. 
						Всички държави, включително Турция, посочиха, че тяхното бъдеще е в ЕС и НАТО, които ще служат като опора на регионалното сътрудничество и сигурност. 
						Ердоган обаче подчерта, че за постигането на общо бъдеще е необходимо нещо повече от икономически растеж и материални печалби: не по-малко важни са човешките права, демокрацията и върховенството на закона. 
						В изказване в събота (24 септември) по време на среща, организирана от турската Фондация за политически, икономически и социални изследвания (СЕТА), Ердоган заяви, че ерата на авторитарните режими е завършила и Турция ще следва общочовешките ценности и волята на народа. 
						Ердоган определи Балканите като сърцето на Турция и подчерта универсалните права, като се опита да постави идеологията и принципите на преден план в своето послание. 
						„Съдбата на Сараево е съдба на Одрин, съдбата на Скопие е съдба на Косово, съдбата на Палестина е съдба на Истанбул; в такъв случай съдбата на човечеството трябва да стане съдба на Анкара”, заяви той.

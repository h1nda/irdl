Турският министър Гюл обеща лоялност към светското начало
					15/08/2007
					Обещавайки да се придържа към конституцията, външният министър Абдула Гюл настоя във вторник, че защитата на светското начало е един от неговите водещи принципи.
					(Заман, Индипендънт, Гардиън - 15/08/07; AП, Ройтерс, АФП, ДПА, Би Би Си, ФТ, Гласът на Америка, РСЕ/РС - 14/08/07)
 
					 
						
Секуларистите в Турция организираха серия от протести срещу Партията на справедливостта и развитието, която произхожда от политическия ислям. [Гети Имиджис]
						Турският външен министър заяви във вторник (14 август), че ще спазва конституцията и принципите на секуларизма, ако спечели президентските избори. 
						"Ако бъда избран, конституцията ще бъде моят наръчник," каза Абдула Гюл, на 56 г., по-малко от 24 часа, след като Партията на справедливостта и развитието (ПСР) го номинира за свой кандидат за държавен глава. "Защитата на светското начало е един от моите основни принципи. Никой не трябва да се тревожи за това." 
						Решението на ПСР, взето към края на деня в понеделник, да номинира повторно Гюл, чиято първа кандидатура за президент се провали през май, дойде след убедителната победа на партията на предсрочните парламентарни избори миналия месец. Сега тя има комфортно мнозинство от 341 места в 550-местния парламент. 
						Парламентът трябва да проведе първия тур на гласуването за наследник на заемащия длъжността Ахмет Недждет Сезер на 20 август, втория - на 24 август, третия - на 28 август и четъртия, последен тур - на 1 септември. 
						По турския закон, за да спечели поста, кандидатът за президент трябва да получи подкрепата на мнозинство от две трети на първите два кръга от гласуването. Всеобщото очакване е, че Гюл ще бъде избран на третия тур, когато ще бъде достатъчно и обикновено мнозинство. Правилата предвиждат също да има кворум от присъстващи най-малко 367 депутати, за да бъдат валидни резултатите от гласуванията. 
						Предишната кандидатура на Гюл се провали след бойкот на опозиционната Републиканска народна партия (РНП). Поради бойкота кворумът не бе налице и Конституционният съд обяви процедурата за недействителна. 
						Предвид оставащото по-малко от седмица време до началото на новия изборен процес Гюл изглеждаше във вторник видимо амбициран да предотврати подобен изход. Малко, след като връчи официалното заявление за кандидатурата си на председателя на парламента Коксал Топтан, той започна разговори с лидерите на опозицията. 
						Първата му среща бе с Девлет Бахчели, лидер на Партията на националистическото движение (ПНД). След петгодишно отсъствие партията се завърна в парламента след предсрочните избори на 22 юли. Тя бе на трето място след ПСР и РНП, спечелвайки 70 места. 
						Както ПНД, така и прокюрдската Партия за демократично общество (ПДО), която има 22 места, са обявили, че възнамеряват да присъстват на първата изборна сесия в понеделник. 
						Ако това се случи, Гюл ще може да изпълни изискването за кворум, дори и ако 99-те депутати на РНП го бойкотират. Определяйки ПСР като заплаха за секуларизма в Турция, РНП се противопоставя на неговата кандидатура за президент поради връзките на Гюл в миналото с политическия ислям. Партията отказа да се срещне с него. 
						Управляващата партия е показала "своята решимост да превърне модерната турска държава в управление на религиозна основа", каза високопоставеният депутат от РНП Онур Оймен. 
						Във вторник депутатът от РНП Мустафа Йозюрек обеща, че партията ще бойкотира приеми и пътувания в чужбина, ако Гюл спечели изборите за президент.

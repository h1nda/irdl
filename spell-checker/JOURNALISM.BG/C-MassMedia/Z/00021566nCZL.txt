Папуляс заяви, че България, Гърция и Румъния съставляват балканското "ядро" в ЕС
					12/02/2007
					 
						АТИНА, Гърция -- Президентът Каролос Папуляс заяви, че страната му, заедно с новите страни членки България и Румъния, съставляват балканското "ядро", което може да играе важна роля в процеса на вземане на решения в Съюза. Подобна роля би била сравнима с тази на балтийските страни, обясни той. В края на миналата седмица българската и гръцката преса публикуваха интервюта с Папуляс преди посещенията му в София и Букурещ тази седмица. Той подчерта, че трите съседни държави биха могли да работят заедно по различни програми на ЕС и да реализират проекти от взаимен интерес в основни сектори, като например енергетиката. Папуляс потвърди отново гръцката подкрепа за европейските перспективи на Турция и Македония, ако те изпълнят ангажиментите си към ЕС. (AНA-MПA, Фокус, А1 ТВ - 11/02/07)

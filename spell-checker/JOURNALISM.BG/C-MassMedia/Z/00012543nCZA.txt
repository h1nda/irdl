Йесен-Петерсен призова Белград да се присъедини към процеса на децентрализация на Косово
					05/11/2004
					Ръководителят на ЮНМИК Сьорен Йесен-Петерсен разговаря в Белград със сръбския президент Борис Тадич, с премиера Воислав Кощуница и с други висши ръководители. Той ясно посочи, че реформите в Косово ще продължат със или без сътрудничеството на Сърбия.
					От Игор Йованович за Southeast European Times от Белград – 05/11/04
 
					 
						
"Ние продължаваме. Със или без вас … но много бихме искали в интерес на косовските сърби техните представители да играят много активна роля в целия процес", каза ръководителят на ЮНМИК Сьорен Йесен-Петерсен в четвъртък (4 ноември). [АФП]
						Косовските власти няма да чакат решения от Белград, за да продължат с демократичните реформи и прилагането на стандартите, каза ръководителят на ЮНМИК Сьорен Йесен-Петерсен в четвъртък (4 ноември) след серия от срещи със сръбски ръководители. Той призова Сърбия да продължи диалога с Прищина. 
						"Ние продължаваме. Със или без вас", каза Йесен-Петерсен, като добави "много бихме искали в интерес на косовските сърби техните представители да играят много активна роля в целия процес". 
						Датският дипломат, който встъпи в длъжност това лято, каза, че след изборите в Косово миналия месец са определени и по-нататъшни действия и те ще започнат да се осъществяват веднага щом бъде сформирано новото правителство на Косово. 
						"Фокусът веднага ще се насочи към реализиране на стандартите, които са предпоставка за стабилно, демократично и многоетническо Косово. Тези стандарти са свързани най-вече с положението на малцинствата, сигурността, върховенството на закона, защитата на малцинствата, свободата на придвижване, завръщането на изселените и децентрализацията", каза Йесен-Петерсен. 
						Изготвен е план за действие за бързо подобряване на условията на живот на косовските сърби, каза ръководителят на ЮНМИК, като посочи, че в момента свободата им на придвижване е "неприемлива". 
						След срещата си с Йесен-Петерсен сръбският президент Борис Тадич повтори призива си за децентрализация и самоуправление за сърбите -- искане, което той отправи миналия месец, когато призова косовските сърби да участват в изборите в провинцията. Позицията на Тадич по отношение на изборите -- която той зае независимо от призивите на други водещи политици за бойкот -- предизвика разгорещени противоречия. Накрая гласуваха само 1 500 сръбски гласоподаватели от общо 200 000 с право на глас. 
						Йесен-Петерсен разговаря и със сръбския премиер Воислав Кощуница, който поиска на Белград да се гарантира равностойна позиция в бъдещите преговори. Междувременно президентът на Сърбия и Черна гора Светозар Марович каза на Йесен-Петерсен, че "само европейският подход на диалог и взаимна толерантност" може да гарантира подобряване на условията в Косово и на стабилността в целия регион. 
						Федералният външен министър Вук Драшкович отхвърли идеята за независимост на Косово, като каза, че реформите в провинцията трябва да се осъществяват в рамките на европеизираната Сърбия и Черна гора. 
						Ръководителите на Сърбия трябва да се срещнат тази вечер, за да обсъдят ситуацията в Косово. Според репортаж в ежедневника "Блиц" заместник-премиерът Миролюб Лабус ще предложи на международната общност да свика конференция за обсъждане на окончателния статут на провинцията.

Черна гора се стреми да придобие пълноправен статут на морска държава
					03/08/2006
					Добилата неотдавна независимост Черна гора си е поставила за цел да стане член на Международната морска организация. 
					От Антонела Архин за Southeast European Times – 03/08/06
 
					 
						
През пристанище Бар в Черна гора се осъществяват 95 % от морските дейности на страната. [AФП]
						Независимо от успешното си излизане на арената на международните организации на Черна гора тепърва й предстои да се превърне в морска държава. Правителството сега работи да промени това положение чрез спечелване на пълноправно членство в Международната морска организация (ИМО). 
						Според директора на Отдел "Морска безопасност" Кръсто Ракочевич членството в ИМО ще отвори много врати, но и ще донесе нови отговорности. Страната ще трябва да спазва и да прилага всички конвенции, приети по-рано от бившия държавен съюз на Сърбия и Черна гора. 
						Процесът на придобиване на статут на морска държава е много деликатен, той се придобива трудно и лесно се губи, каза Ракочевич. Черна гора има няколко пристанища, едно от които -- Бар -- осъществява 95 % от морските дейности. 
						Останалите са Биела, Зеленика, Котор, Тиват, Рисан и Будва. В момента Черна гора има флот от над 40 кораба с общ тонаж 1 млн. тона. 
						Според Ракочевич страната притежава съоръженията и уменията, необходими за спазване на международните стандарти. Той каза, че предстоящото членство в ИМО би могло да бъде изключителна възможност за Черна гора да организира ефективен екип и институции, които да могат да регистрират и чужди кораби под черногорски флаг. 
						Въпросът е важен отчасти и поради последиците за икономиката. Индустриите, свързани с морето, като туризъм, морски транспорт, риболов, пристанищни дейности и изследване на морското дъно, имат потенциал да създават нови работни места и да намалят бедността. 
						ООН създава ИМО през 1948 г. с цел международно уеднаквяване на правилата за безопасност на море. Първоначално организацията носи името Междуправителствена морска консултативна организация (ММКО), но е преименувана през 1982 г. 
						В писмо на ИМО от миналия месец се казва, че Черна гора има право да плава под собствен флаг. Добилата неотдавна независимост държава вече се присъедини към редица други международни органи и конвенции -- стана 56-ата страна участничка в ОССЕ, 192-ата членка на ООН и 179-ата членка на Международната организация на труда.

Според шефа на УНМИК подобряването на междуетническите отношения в Косово е ключова цел в следизборния период 
					26/10/2004
					Шефът на УНМИК Сьорен Йесен Петерсен пое ангажимент да се съсредоточи върху подобряването на междуетническите отношения след парламентарните избори в Косово от събота. Западни представители подчертават, че сръбският бойкот на вота няма да възпрепятства усилията за намиране на решение относно окончателния статут на провинцията. 
					(Гласът на Америка, РСЕ/РС - 26/10/04; ООН, AП, Ройтърс, ЮПИ, Би Би Си , РСЕ/РС, Радио Б92 - 25/10/04)
 
					 
						
Шефът на УНМИК Сьорен Йесен Петерсен (в средата) и ръководителят на мисията на ОССЕ посланик Паскал Фиеши (вляво) посещават Изчислителния център на Централната избирателна комисия в Прищина в неделя (24 октомври). [Aфрим Хайрулаху]
						Един от ключовите приоритети след изборите в Косово трябва да бъде гарантирането на по-хармонични отношения между етническите общности в провинцията, каза шефът на УНМИК Сьорен-Йесен Петерсен в понеделник (25 октомври). Определяйки вота от събота за 120-членен парламент на Косово като "повратна точка" за администрираната от ООН провинция, той изтъкна, че изборите са откроили необходимостта от "драматично подобрение" на условията, при които живеят косовските сърби. 
						По-малко от 1 % от косовските сърби вземат участие във вторите парламентарни избори в провинцията след конфликта от 1998-1999 г. Позовавайки се на безпокойства, свързани със сигурността, след вълненията от средата на март, представители на Белград и Сръбската православна църква призоваха общността да бойкотира изборите. 
						Часове след вота Йесен-Петерсен посочи, че някои косовски сърби, които са искали да пуснат бюлетина, са били лишени от демократичното си право на глас чрез сплашвания от страна на други представители на тяхната общност. "Очевидно има хора, които са решени да блокират всяко усилие... за създаване на многоетническо общество, безопасно и сигурно за всеки, " каза той в интервю за Ройтърс от понеделник. "Тяхната цел е да докажат, че многоетническо Косово е невъзможно."
						Независимо от слабото си участие косовските сърби ще бъдат представени в Асамблеята на провинцията, в която 20 места са запазени за етническите малцинства. Половината са за сърби, които съставляват около 10 % от населението на Косово, което е около 2 млн. души.
						"Сега трябва да работим с легитимните представители на всички общности и освен това трябва да протегнем ръка и към онези, които решиха да не гласуват или които се чувстваха заплашени и не подадоха гласа си," каза ръководителят на УНМИК, призовавайки същевременно към бързо формиране на ново правителство след обявяването на окончателните резултати. 
						Изборите бяха спечелени от борещите се за независимост албански партии в Косово. Актуализираните предварителни резултати от понеделник сочат, че партията на президента Ибрахим Ругова, Демократическата лига на Косово, води с 45 % от гласовете. Демократическата партия на Косово на Хашим Тачи е втора с 28 % от гласовете, а трети остана Алиансът за бъдеще на Косово на Рамуш Харадинай с 8 % . Ора, ново гражданска инициатива, водена от издателя Ветон Сурой, зае четвърто място с 6.26 %. По неофициални данни избирателната активност е била 51 %. 
						"Трябва да се вслушаме в гласовете на онези, които гласуваха и да уважим тяхната присъда," изтъкна в своя изявление Йесен-Петерсен, "Косово и неговият народ са победителите."
						Международната общност планира да даде ход на преговорите за определяне на окончателния статут на Косово, при положение че прегледът, насрочен за средата на 2005 г., покаже, че провинцията е осъществила значителен напредък в изпълнение на установените от ООН критерии в области като върховенството на закона, правата на малцинствата и диалога между Прищина и Белград. 
						Изразявайки съжаление във връзка с ниската избирателна активност на сърбите в събота, Върховният представител на ЕС по въпросите на сигурността Хавиер Солана каза, че това не бива да забавя оценката, която трябва да се изготви през следващата година." Не мисля, че следва да променяме целите, които си бяхме поставили... преди изборите," изтъкна той, след срещата между ЕС и НАТО в Брюксел в понеделник. 
						Също в понеделник говорителят на Държавния департамент на САЩ Адам Ерели определи изборите в Косово като "свободни и честни като цяло", но допълни, че администрацията е дълбоко разочарована от сръбския бойкот и факта, че някои политици са агитирали срещу участието на сърби във вота.

Карането на велосипед става все по-популярно в Хърватия
					11/08/2006
					Като екологично и евтино транспортно средство велосипедът става все по-популярна алтернатива. За туристите карането на велосипед предлага възможност за разглеждане на страната в цялата й естествена красота и великолепие.
					От Кристина Чук за Southeast European Times от Загреб -- 11/08/06
 
					 
						
Карането на велосипед става все по-популярно сред туристите в Хърватия. [Гети Имиджис]
						Италианецът Леонардо да Винчи е направил първата рисунка на велосипед в края на 15-и век. През 1817 г. Карл фон Драйс изобретява устройство, наречено на негово име, което бързо се превръща в познатия ни днес велосипед. 
						Историята на велосипеда в Хърватия е по-кратка. Първите велосипеди се появяват в страната едва през 1860 г., но преди края на 19-и век Хърватия вече има своя колоездачна асоциация. Днес в Хърватия има почти 60 колоездачни клуба, а броят на велосипедистите непрекъснато нараства. 
						Велосипедът е практично и достъпно средство за пътуване, тъй като не се нуждае от гориво. Той не вреди на околната среда и е полезен за здравето и добрата форма. Освен това може да се кара от хора от всички възрасти. 
						Велосипедът е идеалното транспортно средство за туристите, които искат да опознаят страната отблизо. Селските пътища, горските пътеки, полетата и лозята улесняват пътуването до желаното място. Сърдечните контакти с местните жители, живописната етнография, естественият вкус на кладенчовата вода, старите каменни къщи и романтичните църкви са подправките към уникалния вкус на велосипедния туризъм. 
						Колоезденето е идеално и за островите. Фериботите често превозват велосипедисти от един остров до друг, а цените за наемане на велосипед са минимални. Съчетанието между пътуване по море и обиколка с велосипед става все по-популярно. 
						През изминалото десетилетие Хърватия изостана от много от съседите си по брой и достъпност на велосипедните алеи. Но по въпроса се работи. Много от националните паркове в Хърватия са маркирали всички свои маршрути и предлагат карти. Националният парк “Езеро Плитвице” разполага с едни от най-живописните маршрути в Европа. 
						Нарастващият брой велосипедисти и членове на колоездачни клубове означава повече подкрепа за усилията за подобряване на велосипедната инфраструктура в Хърватия. В Загреб се осъществява систематичен план за поощряване на колоезденето по улиците и разширяване на инфраструктурата. 
						В последно време Хърватия съчетава двата най-безвредни за околната среда вида транспорт – влак и велосипед – за създаване на нов начин за пътуване из страната. Велосипедистите могат да закупят единичен дневен билет на достъпна цена. Влаковете ги превозват през част от местността, за да я разгледат, и ги оставят на многобройните живописни велосипедни спирки. 
						По този начин Хърватия бързо настига съседите си и вече може да се похвали с многобройни живописни велосипедни маршрути, чийто брой непрекъснато расте.

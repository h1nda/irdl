Хърватия разработи нова стратегия за борба с корупцията 
		22/07/2005
		 
			ЗАГРЕБ, Хърватия -- Министърът на правосъдието Весна Скаре-Озболт представи дневния ред за работата на министерството за есента в четвъртък (21 юли), като подчерта, че е разработена нова стратегия срещу корупцията. Една от главните задачи ще бъде засилването на контрола върху областите, в които са регистрирани най-много случаи на корупция, заяви тя. Друг приоритет на министерството ще бъде въвеждането на национална информационна база данни за съдопроизводството, което ще повиши ефективността и по-бързото издаване на присъди.
			Също в четвъртък Скаре-Озболт потвърди, че трибуналът на ООН в Хага разглежда военни престъпления, извършени през 1991 г. срещу сръбски цивилни лица в източнохърватския град Осийек. Тя не даде никакви подробности, но заяви, че се надява трибуналът да разреши на местните съдилища да се заемат със случая. Междувременно, съобщения в пресата загатват, че към председателя на парламента Владимир Секс, който ръководеше Центъра за преодоляване на кризата в Осийек през 1991 г., могат да бъдат отправени обвинения от хагския трибунал. Пред репортери той заяви в четвъртък, че не се страхува от разследване, тъй като не е имал никакви правомощия да командва военни или полицейски части в Осийек. (Вечерни лист, Нови лист - 22/07/05; ХРТ, ХИНА - 21/07/05)

Съдилищата в Албания преустановиха промените на националността на граждани от албанска на гръцка 
					17/03/2011
					 
						ТИРАНА, Албания -- Няколко съдилища в Южна Албания временно преустановиха разглеждането на искания за промяна на националността на граждани, съобщиха в сряда (16 март) местните медии, поради подозрения в нарушения в процеса. Смята се, че само в съдилищата в Аргирокастро и Пърмет около 2 000 граждани са сменили своята националност от албанска на гръцка. Съдилищата в Пърмет и Саранда са поискали от Конституционния съд да излезе с тълкувание на закона за семейното положение, на който се основават тези искания. 
						Въпросът се превърна в гореща тема поради факта, че в момента гражданското общество работи по изготвянето на петиция, с която се иска от парламента да анулира някои части от закона за семейното положение. Те твърдят, че увеличеният брой на албанците, деклариращи, че са гърци, ще окуражи гръцките националисти да предявят претенции за контрол над територии в Албания. Главната причина, стояща зад промените в националността, е получаването на придобивки от съседна Гърция. Неотдавна правителството отложи провеждането на преброяване на населението, което първоначално беше насрочено за април, с твърдението, че това ще попречи на провеждането на предизборната кампания преди местните избори на 8 май. (Гласът на Америка, Balkan Web, НОА, Ора Нюз, Топ Ченъл - 16/03/11)

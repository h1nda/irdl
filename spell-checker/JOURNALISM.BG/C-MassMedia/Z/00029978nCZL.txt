Хърватия настоява Великобритания да обясни предупрежденията си към туристите
					17/04/2009
					 
						ЗАГРЕБ, Хърватия -- Външното министерство протестира в четвъртък (16 април) срещу предупреждението, отправено от британското външно министерство към британските туристи, посещаващи Хърватия. Министерството изпрати нота до британското посолство в Загреб с настояване за обяснение, предадоха медиите. В сряда Би Би Си публикува репортаж, в който цитира предупреждението на британското външно министерство относно „скритата заплаха от тероризъм и организирана престъпност в Хърватия”, което предизвика гневни реакции в Хърватия. „Смятаме, че текстът, публикуван от Би Би Си, е крайно злостен и тенденциозен,” каза пред репортери външният министър Гордан Яндрокович. Репортажът на Би Би Си се позовава на две привлекли общественото внимание убийства през октомври – тези на журналиста Иво Пуканович и на Ивана Ходак, дъщеря на известен хърватски адвокат. (ХИНА, Явно, ДПА, ЮПИ - 16/04/09)

Сърбия и Русия укрепват отношенията си
					21/10/2009
					Руският президент Дмитрий Медведев направи във вторник "историческо посещение" в Белград, по думите на сръбски министър, и раздаде подаръци.
					От Игор Йованович за Southeast European Times от Белград – 21/10/09 
 
					 
						
Руският президент Дмитрий Медведев (отпред) и сръбският му колега Борис Тадич присъстваха на церемония във вторник (20 октомври) на военното гробище в Белград. [Гети Имиджис]
						По време на еднодневното посещение на Дмитрий Медведев в Белград във вторник (20 октомври) руският президент обеща на Сърбия подкрепа по въпроса за едностранната декларация за независимост на Косово, обсъди енергийни споразумения и отпусна заем от приблизително 671 млн. евро, които ще бъдат налети в кретащата икономика на Сърбия. 
						"Получихме положителен отговор от руския президент и правителство на нашето искане за финансова подкрепа за Сърбия по време на глобалната финансова криза, за което още веднъж изказваме нашата благодарност," каза президентът Борис Тадич. 
						Подробностите за заема още не са публикувани, но около една пета от парите са предназначени за намаляване на растящия бюджетен дефицит. Тадич нарече заема "стратегически важен за Сърбия в този момент". 
						Страните планират също така съвместен бизнес, тъй като руската газова компания "Газпром" е готова да инвестира над 25 млн. евро в изграждането на подземно складово съоръжение за газ в Банатски Двор. "Газпром" и сръбската газова компания "Сърбиягаз" подписаха също документи за учредяване на съвместни дружества за изграждане на участък от газопровода "Южен поток" през Сърбия, както и за модернизацията на Банатски Двор. "Газпром" ще притежава 51 % в дружествата, а "Сърбиягаз" - 49 %. Президентът бе придружаван от близо 50-членна делегация от бизнесмени. 
						В обръщение към сръбския парламент Медведев подчерта, че Москва не е против разширяването на ЕС в Западните Балкани. "За Русия е от съществено значение интеграцията на нови членове в ЕС ... да не вреди на нашето сътрудничество с тях," каза Медведев. 
						"Убеден съм, че сме способни да изградим отношения, основани на партньорство и взаимно уважение, в рамките на интеграционните процеси, които сме избрали," каза той. 
						Относно Косово Медведев заяви, че страната му ще продължи да подкрепя Сърбия в усилията за защитаване на суверенитета и териториалната й цялост. Тадич благодари на Русия за позицията й спрямо Косово и отново потвърди, че Сърбия никога няма да признае независимостта на Прищина. Той добави, че сръбските власти ще изчакат мнението на Международния съд (МС) относно законността на независимостта на Косово. 
						Оценявайки значението на посещението на Медведев, сръбският външен министър Вук Йеремич каза, че то е било "историческо посещение". "Всички западнобалкански страни вървят по пътя на евроинтеграцията, но само една от тях има този вид отношения и взаимна подкрепа с Русия, и това е Сърбия." Йеремич добави, че подкрепата на Русия прави Сърбия "център на региона". 
						Президентите на Сърбия и Русия присъстваха също и на честването на 65-ата годишнина от освобождението на Белград през Втората световна война, когато руската и сръбската армия заедно сломяват съпротивата на Германия.

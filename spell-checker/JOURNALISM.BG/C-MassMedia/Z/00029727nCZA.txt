Инвестиция в македонската млечна промишленост се провали
					26/03/2009
					Въпреки обещаващата инвестиция в Македония, шведският млекозавод „Сведмилк” фалира и бе продаден на американско-израелската фирма „Феникс Енерджи”. Остават обаче дългове от 3 млн. евро.
					От Горан Трайков за Southeast European Times от Скопие -- 26/03/09
 
					 
						
"Сведмилк” дължи над 3 млн. евро на млекопроизводители в Македония. [Македонско правителство] 
						Шведският млекозавод „Сведмилк” е най-едрият чуждестранен инвеститор в македонската млечна промишленост. Въпреки обещаващото начало, той е натрупал големи задължения към служители и македонските фермери, които го снабдяват с мляко. Той дължи близо 3,5 млн. евро на 2 500 фермери. 
						Управителят на „Сведмилк” Роджър Оскарсон обвинява за ситуацията усилията на акционера „М&amp;А Бевъридж” да погълне неговата фирма. „М&amp;А Бевъридж” притежава 37 % от акциите на „Сведмилк”. 
						Оскарсон казва, че не е бил наясно с влошаващата се ситуация до 4 ноември 2008 г., когато е имал среща с представители на „М&amp;А Бевъридж”. „Те ми казаха, че компанията им има финансови затруднения и ще бъде трудно да се спаси,” каза Оскарсон.
						Той и съдружникът му Йосиф Сарзоски предложили да продадат акциите си на „М&amp;А Бевъридж” на много ниска цена, ход, който би бил одобрен и последван от трети акционер, „Сведфонд”. Идеята обаче се провалила след разкритието, че „М&amp;А Бевъридж” е планирала поглъщането от месеци. 
						„Сведмилк”, настоява той, купуваше цялото си количество мляко от местните производители. Миналия юли компанията е договорила продажби в Сърбия, Босна и Херцеговина (БиХ) и други страни заедно с партньора „М&amp;А Бевъридж”. 
						Оскарсон обаче твърди, че партньорът му нарушил договореността и млякото не било изнесено, причинявайки на „Сведмилк” сериозни икономически проблеми. 
						Пеце Шамбевски, македонски млекопроизводител, твърди, че „Сведмилк” му дължи над 100 000 евро. „Аз се изхранвам от производството на мляко и не искам заводът да фалира. По този начин ние няма да получим нищо и ще се облагодетелстват само кредиторите.” 
						След като „Сведмилк" навлезе в Македония, фермерите бяха насърчавани да вземат кредити, за да произвеждат мляко. Сега фермерите са напълно фалирали, защото „не можем да си изплатим кредитите на банките”, казва Шамбевски. 
						Искра на надежда се появи, след като американско-израелската фирма „Феникс Енерджи” реши да закупи „Сведмилк” за 1 млн. евро – след интензивни преговори с помощта на македонското правителство. Част от сделката включваше предоставяне банкови кредити на фермерите с цел преструктуриране на техните дългове.
						Първоначално фермерите бяха оптимистично настроени. „Беше ни обещано, че ще си получим парите и [все още] очакваме този план да се осъществи,” каза Надми Кезими от Македонската фермерска федерация. 
						Досега обаче парите не са пристигнали. След като изчерпаха всички налични начини, фермерите излязоха на улицата. Те организираха протести пред правителствени сгради и блокираха главни пътища и магистрали с настоявания да бъде арестуван Моше Баум, новият собственик на млекозавода. Те казват, че той е нарушил обещанията си. 
						Една особено недоволна група от протестиращи искаше да влезе в млекозавода, но полицията предотврати това. Според фермерите те имат по-големи права над завода от „един фалшив инвеститор”, който според тях извлича печалба, без да си плаща сметките.

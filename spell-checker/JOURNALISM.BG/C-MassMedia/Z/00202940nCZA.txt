Видовден стана повод за нови конфликти в Косово
					29/06/2012
					Сръбският празник Видовден протече под знака на многобройни инциденти между сърби и албанци в Косово. Сръбските власти съобщават и за нападение срещу полицейски контролно-пропускателен пункт в община Буяновац.
					От Игор Йованович и Линда Карадаку за Southeast European Times от Белград и Прищина – 29/06/12
 
					 
						
Косовската полиция задържа сърбин по време на честване на годишнината от битката на Косово поле през 1389 г. в местността Газиместан, близо до Прищина, в четвъртък (28 юни). [Ройтерс]
						Според анализатори яростните сблъсъци на сръбския празник Видовден, при които бяха ранени десетки полицаи и граждани, е още една пречка за изпълнението на целта за мирно съжителство. 
						Сърбите и косовските албанци са на различни мнения кой е започнал насилието по време на сблъсъците в Добросин, Мердаре, Грачаница и Прищина в четвъртък (28 юни), при които се стигна до стрелба, хвърляне на камъни и на „коктейли Молотов“. 
						Ивица Дачич, който е номиниран за премиер на Сърбия, призова международните мисии в Косово да защитят сърбите и да гарантират сигурността на границата, тъй като Сърбия не разполага със свои сили за сигурност в Косово. 
						Косовският президент Атифете Яхяга осъди инцидента и го определи като нападение на футболни хулигани срещу косовската полиция. „Опитите на групи хулигани да влязат насилствено на територията на Република Косово ще бъдат спирани, защото представляват сериозни нарушения на върховенството на закона и водят до влошаване на ситуацията със сигурността в Косово“, заяви тя в специално изявление. 
						Насилието е започнало около 4 часа сутринта, когато група от 70-80 сърби навлезли в Косово, за да отбележат Видовден, сръбски православен празник в памет на битката на Косово поле, която Сърбия води срещу Османската империя през 1389 г. 
						Според косовската полиция групата – фенове на белградския футболен клуб „Партизан“ – се насочила към Прищина, но нейните членове били „много агресивни и пияни“. Полицията ги е върнала в Сърбия през ГКПП "Мердаре", където според твърденията те са се конфронтирали с косовската полиция и са започнали да хвърлят камъни. 
						Косово заяви, че 35 полицаи са били ранени; Според Сърбия са ранени 20 сърби, включително трима, които са приети в болница с огнестрелни рани. 
						Сърбия разследва и сведения за неидентифицирани нападатели, които са произвели изстрели срещу сръбски полицейски контролно-пропускателен пункт в южната част на страната, като са ранили един полицай. Инцидентът е станал близо до село Добросин, което през 2000 и 2001 г. беше опорен пункт на албанската "Армия за освобождение на Прешево, Медведжа и Буяновац", която се бореше срещу сръбските сили за сигурност. 
						Миряна Ристич от Висшия съд във Враня, който разследва случая, съобщи за белградските медии, че нападателите са открили огън по полицаите от посоката на косовското село Стублина. Той заяви, че изстрелите са произведени от около 150 метра, като са били използвани няколко оръжия, което означава, че нападателите са били повече от един. Един полицай е бил леко ранен. 
						Горан Богданович, сръбският министър за Косово, заяви за SETimes, че косовската полиция трябва бързо да разследва инцидента в Мердаре заради сериозните последствия от сблъсъка. 
						„Връщането на хора през граничен пункт „Мердаре“ и насилието срещу сърби не изпраща положително послание нито към сърбите в Косово и Метохия, нито към всички други хора, които са дошли в Косово от различни места“, каза министърът. 
						Инцидентите са продължили при връщането на сърбите. В Прищина срещу два автобуса, превозващи сърби, са хвърлени четири „коктейла Молотов“ и множество камъни. 
						Косовската депутатка Рада Трайкович, която е директор на Здравен център „Грачаница“, съобщи, че в автобусите е имало деца и 16 от тях са били ранени, две от които тежко. 
						КФОР осъди нападението срещу автобусите и заяви, че „приветства решимостта на отговорните институции да проведат щателно разследване на това заслужаващо порицание нападение“. 
						„Този срамен акт противоречи на цялостните усилия за осигуряване на безопасна и сигурна среда за всички хора в Косово“, се казва в изявление на КФОР. 
						Според Иън Банкрофт, основател на „ТрансКонфликт“ – организация, която работи за решаване на конфликти на Балканите – инцидентите показват степента на скритото напрежение, което продължава да съществува между сърбите и албанците в Косово, напрежение, което създава смущаващ фон за бъдещите преговори. 
						„Въпреки изявленията в подкрепа на културното многообразие, изглежда, че всякакви форми на изтъкване на сръбската идентичност, особено на ден като Видовден, не са добър предвестник за евентуални компромиси, например по отношение на православните манастири“, заяви той. 
						Косовският анализатор Рамадан Илази, съосновател на движението „Фол“ ("Изкажи се!"), хвърля вината върху Сърбия. 
						„Политическите събития в Сърбия излагат на сериозна опасност процеса на нормализиране на отношенията между Косово и Сърбия. Дачич ще постави нови дилеми в областта на сигурността на Балканите, които ще окажат пряко въздействие върху стабилността на региона“, заяви Илази за SETimes. 
					
				
			
					 
					
 
 

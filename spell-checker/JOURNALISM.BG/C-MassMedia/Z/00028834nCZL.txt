Делич заяви, че Сърбия ще кандидатства за членство в ЕС през 2009 г.
					29/12/2008
					 
						БЕЛГРАД, Сърбия -- Вицепремиерът Божидар Делич заяви, че Сърбия ще кандидатства за членство в ЕС през 2009 г. В интервю за "Вечерне Новости" в неделя (28 декември), той призна, че напредъкът се е забавил тази година поради отказа на Холандия да позволи осъществяването на Споразумението за стабилизация и асоцииране с ЕС, но добави: "Очаквам, че през 2009 г... ЕС ще вземе решение да ни включи в "белия" Шенгенски списък". Ситуацията се усложнява от глобалната икономическа криза, отбеляза той, от изборите за Европарламент през юни и от времето, изгубено, след като Ирландия отхвърли Лисабонския договор.
						Също в неделя външният министър Вук Йеремич заяви, че 2009 г. трябва да бъде година на регионална европейска интеграция. "Ще зависи главно от ЕС и Сърбия това да се случи. Ако взаимоотношенията са такива, каквито ги смятаме... то тогава 2009 г. може да бъде година на интеграция за Западните Балкани", заяви той за информационната агенция "ФоНет". (Вечерне Новости, Радио Сърбия, Maкфакс, ФoНет, Б92 - 28/12/08)

Италия подкрепя Албания за членство в ЕС и НАТО
22/01/2003
 
РИМ, Италия -- В речта си във вторник (21 януари), министър-председателят Силвио Берлускони изрази отново подкрепата на страната си за стремежите на Албания за присъединяване към НАТО и ЕС. След среща с албанския си колега Фатос Нано, Берлускони заяви, че Италия обещава да окаже съдействие на балканската страна да подобри икономиката си, и изтъкна сътрудничеството между двете страни в борбата срещу контрабандата на стоки, оръжия и имигранти през Адриатическо море. От своя страна, Нано призова за развиването на по-тесни връзки в областта на енергетиката, околната среда и туризма.
В други новини, във вторник САЩ обявиха, че ще отпуснат за Албания финансова помощ от 28 млн долара за тази година. Програмата на САЩ за икономическо развитие (USAID) и Световната банка са най-големите донори на чуждестранна помощ. Също във вторник, представител на правителството съобщи, че един от приоритетите на Тирана за тази година ще бъде подписването на споразумение за свободна търговия с Косово. През юни миналата година беше подписан меморандум за разбирателство. (АП, АФП, Кориери, Балкан бизнес нюз - 21/01/03)

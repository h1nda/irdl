Македония и Косово се борят заедно срещу престъпността
					26/05/2010
					Македония призовава съседно Косово за сътрудничество в борбата срещу престъпността, а вътрешното министерство на Косово вече е направило първите крачки. Министър Байрам Реджепи говори за това пред SETimes. 
					От Линда Карадаку за Southeast European Times от Прищина – 26/05/10
 
					 
						
Четири души загинаха при престрелка на македоно-косовската граница по-рано този месец. [Томислав Георгиев/SETimes]
						Властите в Косово получиха по-рано този месец списък на хората, издирвани от Македония, след като четирима загинаха при престрелка на границата. 
						Според македонската полиция тримата македонци и един косовар са прокарвали контрабандно оръжия. Това не е първият граничен инцидент и властите смятат, че в Косово се укриват много престъпници с македонско гражданство. 
						Косовският вътрешен министър Байрам Реджепи посети Македония след престрелката, подчертавайки, че страната му е ангажирана с налагането на върховенството на закона и с регионалната сигурност. В настоящото ексклузивно интервю за SETimes Реджепи говори за пътуването си и бъдещото сътрудничество с македонските власти. 
						
						SETimes: Какви са стъпките, които договорихте и как ще бъдат осъществявани те? 
						
						Байрам Реджепи: Засилваме отношенията между двете страни във всички области - особено по въпросите на сигурността. Вече сме подписали меморандум за полицейско сътрудничество с Македония - очакваме той да влезе в действие чрез... технически протоколи. 
						 Договорихме се за комуникации между двете вътрешни министерства и подчинените им агенции, за да се води съвместна и ефективна борба срещу организираната престъпност, контрабандата на оръжие, наркотици, незаконния трафик на хора и незаконната имиграция. 
						
						SETimes: По време на вашето посещение бе съобщено, че македонските власти са ви дали списък с имената на 70 албанци в Косово и Македония, които се издирват като престъпници. Има ли вътрешното министерство информация за хората в този списък? 
						
						Реджепи
						: Получихме чрез официалните канали списък на издирваните лица, за които се предполага, че са в Косово. Въз основа на първоначалните проверки се установи, че мнозинството от тези хора са македонски граждани. 
						Списъкът е предаден на полицията и съдебните органи. Отговорните механизми в страната ще направят проверка на всеки един от случаите и ще действат съобразно законите на Косово. 
						
						SETimes: Имаше обвинения, че Косово е замесено в изблиците на напрежение в Македония. Как бихте коментирали тези обвинения? 
						
						Реджепи: В миналото, особено преди признаването на независимостта, Косово бе обвинявано в износ на насилие, контрабанда на оръжие и поръчителство на предизвикване на напрежение. Сега тази представа се променя и Косово се възприема не само като потребител, но и като източник на регионална сигурност. 
						Косово е поело ангажименти към сигурността и регионалната стабилност, както и към върховенството на закона. Ние свидетелстваме за тези си ангажименти чрез ефективната борба срещу всички видове престъпления, което в нашите страни има регионален контекст. Ние сме надежден партньор и приканваме и другите да следват този подход.

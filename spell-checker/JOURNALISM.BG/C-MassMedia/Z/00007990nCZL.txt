Експлозии разтърсиха Сараево
15/08/2003
Серия опустошителни експлозии заплашват сигурността в Сараево. Докато полицията води разследване, държавният прокурор определи взривовете като терористичен акт.
От Ена Латин за Southeast European Times от Сараево - 15/08/03
 
 
През последните десет дни четири взривни устройства избухнаха в Сараево, като причиниха значителни щети на инфраструктурата и създадоха страх сред населението. За щастие няма жертви при експлозиите и досега не е дадено официално обяснение за характера или мотивите за взривовете. Някои ги определят като тероризъм, докато други ги приписват на мафията, която си разчиствала сметките с богати бизнесмени. Независимо каква е причината, опозицията се опита да използва взривовете като доказателство, че настоящата власт е неспособна да ръководи страната и са необходими предсрочни избори.
На 4 август, около 11 часа през деня, бомба експлодира под "Ланд Роувър", собственост на компанията за електроника "Станик". Автомобилът е разрушен, засегната е наблизо разположена къща. На 6 август от РПГ е изстреляна ракета към къщата на директора и основния акционер на пивоварната "Хилмо Селимович", нанесени са значителни щети. На 7 август ръчна граната е хвърлена в двора на семейство в Зехирович, което по-късно признава, че е получавало заплахи по телефона заради неплатени дългове. Повредени са няколко коли, счупени са прозорците на съседните къщи. Същият ден експлозивно устройство е открито в тоалетната на популярно кафене в центъра на Сараево. И накрая, в ранните часове на 11 август, бомба напълно разруши луксозен автобус на два етажа, който на следващата сутрин трябвало да откара няколко десетки души до Швеция.
Полицията на Босна и Херцеговина обеща да изправи престъпниците пред съда, но досега не е успяла да установи какви са истинските мотиви за експлозиите. Главният прокурор обаче заяви, че инцидентите могат да се определят като терористични нападения.
"Има индикации, че целта на атаките е да се застрашат гражданите и определено населението е изплашено в резултат от тези действия, ето защо те могат да се тълкуват като терористични нападения" - каза прокурорът Здравко Кнезевич, като добави, че може да повдигне обвинение в тероризъм срещу извършителите.

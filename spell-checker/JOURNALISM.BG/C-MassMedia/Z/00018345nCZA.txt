Доклад на ООН: "Усилията за борба с трафика на хора са некоординирани и неефективни"
					25/04/2006
					Практически няма страна в света, която да е имунизирана срещу престъпния трафик на хора, заяви ООН в понеделник, като призова за по-сериозни усилия за ликвидиране на трагедията, която засяга милиони хора всяка година. 
					(София Ехо - 25/04/06; Служба по наркотици и престъпност на ООН, Уошингтън Файл, ЮПИ - 24/04/06; AP - 23/04/06)
 
					 
						
Наред с Албания и Румъния, България се разглежда като една от страните, произвеждащи много жертви на незаконния трафик на хора, се казва в доклада. [СНПООН]
						Милиони хора биват отвличани или вербувани ежегодно за сексуална експлоатация или принудителен труд, обяви в понеделник (24 април) Службата по наркотици и престъпност на ООН (СНПООН), подчертавайки, че няма страна в света, която да притежава имунитет срещу престъпния трафик на хора. 
						Службата със седалище във Виена призова правителствата да увеличат усилията си за справяне с този глобален проблем, който засяга основно жени и деца. 
						"Фактът, че този вид робство продължава да съществува в 21-и век, е срам за всички нас," заяви изпълнителният директор на СНПООН Антонио Мария Коста при публикуването на новия доклад "Незаконен трафик на хора: глобални модели". "Правителствата трябва да се заемат сериозно с идентифицирането на проблема в пълната му степен, за да могат след това да се заемат сериозно с ликвидирането му." 
						Докладът от 128 страници е първият опит на базираната във Виена организация да анализира глобалните модели на трафик на хора въз основа на данни от 113 различни институции за периода 1996-2003 г. Докладът изброява и класира страните по петобална система от "много ниско" до "много високо" като отправни, транзитни и крайни дестинации на трафика. 
						Албания, България и Румъния са сред 11-те държави, класирани "много високо" сред 127 отправни страни. Албания и България, заедно с Унгария, Италия, Полша и Тайланд, са класирани "много високо" и в листата на транзитните страни. България е транзитна страна за хората, прекарвани незаконно от Румъния, Молдова и Руската федерация към Гърция и Турция, гласи докладът на СНПООН. 
						Жертвите обикновено се озовават в една от 137-те страни, които са крайна цел на трафика. Първите места в този списък заемат Белгия, Германия, Гърция, Израел, Италия, Япония, Холандия, Тайланд, Турция и Съединените щати. 
						Босна и Херцеговина и Косово са класирани "високо" като региони едновременно за транзит и крайна дестинация. 
						Данните, предоставени от различни институции, показаха като основен мотив сексуалната експлоатация в повече от 85 % от докладваните случаи на незаконен трафик, като в останалите случаи става дума за принудителен труд и принудително премахване на органи. 
						Пълнолетните жени са сред най-честите жертви, следвани от момичета, момчета и мъже, твърди СНПООН. Обикновено момчетата се екплоатират като работна ръка, докато най-често докладваните случаи на сексуална експлоатация са сред момичетата. 
						"Изключително трудно е да се установи колко са жертвите в международен мащаб, тъй като степента на докладване на случаите варира значително, но със сигурност става дума за числа от порядъка на милиони," каза Коста. "Трудно е да се назове една страна, която да не е засегната по един или друг начин." 
						Определяйки като "некоординирани и неефективни" досегашните усилия за борба с незаконния трафик на хора, изпълнителният директор на СНПООН посочи като основен проблем липсата на системна отчетност от страна на правителствата. 
						Едно от основните три предизвикателства, пред които са изправени правителствата в борбата с незаконния трафик, според Коста, е намаляването на търсенето на евтини стоки, произвеждани в незаконни цехове чрез свръхексплоатация на работниците, стоки на дъмпингови цени, произвеждани от закрепостени хора в земеделски стопанства и мини, или услуги, предлагани от сексуални робини. Другите две са преследването на престъпниците, които извличат печалби от уязвимостта на хората, опитващи се да избягат от бедността, безработицата, глада и потисничеството, и защитата на жертвите на незаконния трафик, особено на жените и децата. 
						"Трафикантите извличат изгода от слабото прилагане на законите и лошото международно сътрудничество," каза Коста. "Ниският процент на осъдени за трафик на хора е въпрос, предизвикващ сериозна загриженост, на който трябва да се обърне внимание."

Македония и Сърбия засилват двустранните връзки
					20/12/2011
					Посещението на Борис Тадич в Скопие заздрави добрите отношения между Сърбия и Македония, потвърди отново македонската идентичност и наблегна върху необходимостта от решаване на църковния спор и увеличаването на търговията.
					От Мишко Талески за Southeast European Times от Скопие - 20/12/11
 
					 
						
Сръбският президент Борис Тадич бе посрещнат от македонския президент Георге Иванов на 16 декември в Скопие. [Томислав Георгиев/SETimes]
						Бъдещето на Македония и Сърбия е в ЕС, заключиха сръбският президент Борис Тадич и македонският му колега Георге Иванов по време на посещението на Тадич миналия петък (16 декември) и събота в Скопие. 
						"Европейската интеграция обединява всички нас в региона. Не сме обезсърчени от допълнителните условия, които ни се поставят, макар че Македония за трета година получава положителен доклад и все още не е получила дата [за присъединяване]. Продължаваме с реформите и с всички постижения във връзка с европейските критерии, ценности и принципи в държавата," каза Иванов. 
						Тадич изрази обезсърчението на някои сръбски политици, че Сърбия не е получила кандидатски статут в началото на декември. 
						"Същността на евроинтеграцията е във вътрешните реформи. Сърбия, точно като Македония и региона, има своето бъдеще в ЕС. Има предизвикателства пред нас, които трябва да бъдат изпълнени," каза Тадич. 
						По отношение на Косово Тадич каза, че Сърбия има легитимни интереси, от които не може да се откаже, добавяйки, че Косово не би трябвало да бъде пречка за европейското бъдеще на Сърбия. 
						Македония е в добри отношения с Косово, нещо, което според Димитър Мирчев, член на Съвета за международни отношения към кабинета на президента Иванов, не оказва негативно влияние върху сръбско-македонските отношения. 
						Мирчев обаче призова Сърбия да се присъедини към регионални инициативи, които включват Косово. 
						"Участваме в много регионални срещи с Черна гора, Косово и Албания. Когато се създадат условия в следващия период, очакваме Сърбия да се присъедини към регионалните инициативи за сътрудничество," каза Мирчев за SETimes. 
						По време на срещата Тадич отново потвърди твърдата подкрепа на Сърбия за македонската идентичност и култура, както и значимостта на културно-научното сътрудничество между двете държави. 
						"Изявлението на сръбския президент е особено важно, защото сред по-младото поколение историци в Сърбия и в Сръбската академия на изкуствата и науките има тенденция Македония все още да се разглежда като Южна Сърбия, а македонците да се третират като сърби," каза македонският историк Виолета Ачковска за SETimes. 
						"Те са се върнали на положението от времето между двете войни, когато сръбските власти не признаваха македонците и македонския език. Тадич е... приятел на Македония и именно такива хора трябва да са начело на балканските държави, а не националистите," добави тя.
						Въпреки общо взето добрите отношения между Сърбия и Македония, двете страни продължават да бъдат обременени от непризнаването на Македонската православна църква от Сръбската православна църква. 
						Въпросът бе изведен на преден план от ареста на беглеца от правосъдието Зоран Вранишковски точно преди пристигането на Тадич в Скопие. Коментатори изтълкуваха ареста като провокация. 
						Вранишковски, бивш епископ от Македонската православна църква, който стана епископ на т.нар. Охридска православна архиепископия смятана за част от сръбската църква в Македония, бе задържан на македоно-гръцката граница за финансови злоупотреби. 
						"Нека църквите да решават църковните проблеми, а съдилищата да решават правните проблеми," каза Иванов по въпроса. 
						Тадич каза, че църковният въпрос не трябва да обременява отношенията между двете държави. 
						"Църковният закон не е част от държавния закон. От жизнено важен интерес за сръбските отношения с Македония е този проблем да се реши и да не стои помежду ни," каза Тадич. 
						Тадич се срещна още с премиера Никола Груевски и обсъди сътрудничеството в транспорта, инфраструктурата, културата, енергетиката и селското стопанство. 
						Извън протокола на посещението Тадич посети Македоно-сръбския бизнес форум в Скопие, където похвали инвестициите в инфраструктурата за излизане от продължаващата икономическа криза и привличането на нови инвестиции. 
						"Технологичното обновление и реиндустриализацията представляват възможност за повишаване на жизнените стандарти и осигуряване на стабилно политическо и икономическо бъдеще. За да стане това възможно, е необходимо целият регион да засили сътрудничеството във всички сектори, не само икономиката," каза той.

Делова хроника
					21/10/2005
					Преглед на деловите и икономическите новини от Балканите след 14 октомври:
					(Различни източници – 14/10/05 – 21/10/05)
 
					 
						
Японски туристи разглеждат парк в Истанбул. Броят на чуждите туристи в Турция възлезе общо на 2,5 милиона през септември 2005 г., което е увеличение от 17,6 % за едногодишен период, съгласно правителствената статистика. [Гети имиджис]
						Албанско-австрийски бизнесфорум се проведе в Tирана от 17 до 18 октомври. Участниците откроиха енергетиката, телекомуникациите, туризма и инфраструктурата като сектори, към които австрийските инвеститори в Албания проявяват най-голям интерес. 
						*** 
						
Българското правителство включи в списъка на допуснатите до последния тур на търга за втория етап от изграждането на новия "Дунав мост" шест европейски консорциума. Общо 14 кандидати бяха подали оферти за сделката на стойност 236 млн. евро, която се финансира съвместно с ЕС. Изпълнителят трябва да бъде избран до средата на 2006 г., а строителството да започне преди края на същата година. 
						*** 
						Държавната финансова агенция на Хърватия ФИНА обяви на 18 октомври, че общата сума на данъчните задължения е достигнала 1,43 милиарда евро към края на август. Това представлява слабо увеличение от 0,2 % спрямо предходния месец, но е намаление с 9,1 % в годишно изражение. 
						*** 
						Холандската "ИНГ банк" е в последната фаза на преговорите за закупуване на контролния пакет от акции на Mакедонската "Пощенска банка", според премиера Владо Бучковски. "ИНГ банк" възнамерява да закупи дела от 66 % на сегашния акционер "Евростандарт". 
						*** 
						Изпълнението на втората фаза от изграждането на околовръстното шосе на Скопие започва на 21 октомври. Гръцката фирма "Терна" е изпълнител за 12-километровия участък между Оризари и Сарай. 
						*** 
						
Румънското правителство и Световната банка водят преговори за нов заем в размер на 200 млн. долара от банката, който ще бъде преднанзачен за изграждане на канализационни мрежи и съоръжения за пречистване на води в райони, населявани от по-малко от 50000 жители. Правителството възнамерява да свърже 168 малки населени места към главните водопроводни мрежи през 2006 г. и други 120 села през 2007 г. 
						*** 
						
Процентът на инфлацията в Косово през септември -- измерен по индекса на потребителските цени -- бе 1,3 % спрямо същия период на миналата година, увеличение от 0,5 % в годишно изражение от регистрирана през август дефлация, според данни на статистическата служба на провинцията. Това бе първото увеличение на потребителските цени в годишно изражение за последните 12 месеца.

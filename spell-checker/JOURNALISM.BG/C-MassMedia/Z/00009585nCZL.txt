Семейства помагат при изготвянето на проектозакон за безследно изчезналите лица в БиХ
23/01/2004
Семействата на хиляди безследно изчезнали в БиХ помагат при изготвянето на проектозакон, в който ще бъдат посочени правата им.
От Бет Кампшрор за Southeast European Times от Сараево - 23/01/04
 
 
Стените на сараевския офис на "Майки от Сребреница и Жепа" - организация на жени, оцелели след падането на двата града в източната част на Босна и Херцеговина (БиХ) през 1995 г. - са покрити със снимки, на които членове на организацията откриват паметници, разговарят с международни представители и присъстват на ексхумации. Но няма снимки, които да разказват за може би най-важния им проект досега - те помагат в създаването на проектозакон за безследно изчезналите лица, заедно с още 16 други семейни асоциации и правителството.
Наред с другите си разпоредби проектозаконът ще признае правото им да научат какво е станало с техните близки и ще им предостави обезщетение.
Идеята е възникнала сред самите семейства, а не сред участващите в проекта чуждестранни организации.
"Проблемът е в правителството, а не в нас. Всяка майка, независимо дали е сръбкиня, босненка или хърватка, е част от сина си, който е бил убит или се води изчезнал", казва Мунира Субашич, председателка на организацията "Майки от Сребреница и Жепа". Тя добави, че проектозаконът трябва да направи разграничение между безследно изчезнали цивилни лица и безследно изчезнали военни.
Законът е важен не само защото семействата са настоявали за изготвянето му, а защото той предвижда сливането на организациите, провеждащи ексхумации - Федералната комисия за безследно изчезнали лица и Службата за безследно изчезнали лица на Република Сръбска (РС) - в една-единствена организация на държавно ниво.
Подобно сливане ще означава, че издирването на безследно изчезналите лица вече няма да зависи от етническата им принадлежност. Законът също ще даде на БиХ инструмент сама да разреши огромния проблем, свързан с изчезналите лица. Изчислено е, че около 30 000 души са изчезнали през войната от 1992 до 1995 г.
Самото обсъждане на това сливане е възможно единствено благодарение на големите промени, настъпили през последните няколко години, казва Клаудия Кулюх, служител за връзки с правителството към Международната комисия за безследно изчезнали лица и ръководител на най-големия проект за идентифициране чрез ДНК в света, в който се сравняват проби от кости от масовите гробове с кръвните проби, предоставени от живите роднини.
"Работя върху това от 1997 г. и разликата между 1997 и 2003 г. е като разликата между деня и нощта", казва тя.
Първите дни, обяснява тя, бяха белязани от манталитета услуга за услуга. Ако групата на Федерацията искаше ексхумация в РС, службата на РС даваше съгласието си само ако получеше разрешение и тя да направи ексхумация във Федерацията. Кулюх спомена също, че автономните области сега финансират комисията със суми, възлизащи на стотици хиляди конвертируеми марки годишно, докато преди осем години бюджетът бил нулев. Отминаха и дните, когато хората, извършващи ексхумацията, искаха военен ескорт при работа в другата автономна област.
"По-рано те не биха прекосили границата на автономната област, ако не ги придружават [миротворческите сили на НАТО] СФОР, но сега работят спокойно", казва тя.
По всичко личи, че БиХ ще стане първата следвоенна държава, която ще създаде закон за изчезналите лица. Ръководителят на Международната комисия за безследно изчезнали лица Гордън Бейкън заяви, че законът може да се окаже програмен документ за страни като Ирак, където около 300 000 души са изчезнали безследно по време на 24-годишното управление на Садам Хюсеин.
Бейкън е оптимист и смята, че законът скоро ще е готов за представяне в парламента, главно защото Министерството на човешките права и бежанците на БиХ упорито работи върху него.
"Правителството показва, че се отнася много сериозно към него", каза той. "Наистина е окуражаващо да видиш, че правителството действително прави това, което е казало, че ще направи."

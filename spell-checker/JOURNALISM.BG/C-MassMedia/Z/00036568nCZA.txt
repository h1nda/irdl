По-добри времена за сръбското образование 
					02/11/2010
					Съвместен проект на ЕИБ и местни общини има за цел да даде положителен тласък на образователната система в Сърбия.
					От Бояна Милованович за Southeast European Times от Белград --02/11/10
 
					 
						
Основно училище "Алекса Сантич" в белградското предградие Калуджерица ще спечели от инвестиционния проект. [Никола Барбутов/SETimes]
						Страдаща години наред от недостатъчно финансиране, сръбската образователна система получава положителен тласък под формата на инвестиционен заем от 100 млн. евро, който ще бъде усвоен през следващите четири години. Понастоящем годишните инвестиции на страната в образованието са около 3 % от БВП, най-ниските в Европа. 
						Като част от проекта, озаглавен "Модернизация на училищата в Сърбия", половината от средствата са осигурени от Европейската инвестиционна банка (ЕИБ), а другата половина - от местните власти, чиито училища ще получат пари. Инвестиционният проект ще бъде изпълнен на три етапа, като всички трябва да приключат до 2014 г., каза министърът на образованието Жарко Обрадович. 
						 "Първият етап - до 2012 г. - ще включи разширяването или завършването на строителството на 12 [нови] основни и средни училища. Наличните училища нямат достатъчен капацитет [което налага провеждането на часовете] да става на три смени," каза Обрадович. Той заяви, че във втория етап ще се наблегне на увеличаване на ИТ в училищата, а част от средствата ще отидат за прилагане на Националната стратегия за образование. Третият етап ще включва основно ремонт на съществуващи училища. 
						"Искаме да осигурим най-добрите възможни условия за образование за нашите ученици според европейските стандарти. Икономическият напредък на нашата страна зависи от това," каза Обрадович. 
						Той припомни, че с помощта на ЕИБ Сърбия е завършила изграждането на осем нови училища и е ремонтирала четири съществуващи през 2009 г. 
						Първият етап на проекта "Модернизация на училищата" включва градовете Лапово, Ягодина, Нови Пазар, Нови Сад, Алексинац и Ниш, както и Белград. 
						Кметът на Ягодина Драган Маркович каза, че все по-голям брой ученици от съседните градове учат в неговия град, което създава остра нужда от разширяване на училищните помещения. 
						 "Още веднъж се доказва, че сформирането на проевропейско правителство е било стъпка в правилната посока. Европа не ни е забравила и ни помага там, където имаме най-голяма нужда от помощ," каза Маркович. 
						Кметът на Нови Пазар Мехо Махмутович
						благодари на министъра на образованието и на ЕИБ, че са признали нуждите на града, който се слави с най-младото население в Сърбия. "Нужна ни е тази инвестиция, за да увеличим капацитета на нашите училища, така че младите хора да остават в Нови Пазар," каза Махмутович. 
						Представителят на ЕИБ Доминик Курбен каза, че инвестирайки в образованието, Сърбия инвестира в бъдещето. 
						"За нас е важно да подкрепяме развитието на образованието в страните, членки на ЕС, и в кандидат-членките или потенциалните кандидатки, какъвто е случаят със Сърбия."

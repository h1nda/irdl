Турското правителство определя присъединяването към ЕС за висш приоритет
09/12/2003
Присъединяването на Турция към ЕС стана висш приоритет за правителството и ще бъде редовна точка от дневния ред на седмичните заседания, посочват официални представители в Анкара. Въпреки това устойчивостта на тези намерения зависи от получаването на дата за начало на предприсъединителните преговори със Съюза през 2004 г.
(Ройтърс, АФП, Анатолия - 08/12/03)
 
 
Превръщайки присъединяването към ЕС в свой висш приоритет, турското правителство реши да включи темата като редовна точка от дневния ред на ежеседмичните си заседания.
"Решихме отсега нататък отношенията Турция-ЕС да бъдат в нашия дневен ред всяка седмица," заяви турският министър на правосъдието Джемил Чичек, изпълняващ и длъжността говорител на правителството, след заседанието в понеделник (8 декември). "Подлагаме въпроса с ЕС на все по-щателно разглеждане в сравнение с практиката в миналото," добави той.
Турция получи официален статут на кандидат за членство в ЕС през 1999 г., но тя е единствената страна-кандидат, която не е започнала преговори за влизане в Съюза. Брюксел обяви, че определянето на дата за начало на преговорите по присъединяването зависи от задълбочаването на реформите и подобрените практики в областта на човешките права.
Давайки висока оценка на Анкара за "важните стъпки", които Турция е предприела за удовлетворяване на политическите критерии за членство, Европейската комисия (ЕК) призова Турция " да следва процеса на реформи енергично" в своя доклад от миналия месец. ЕС заяви, че ще направи преглед на напредъка на Турция в тази сфера в края на 2004 г. Организацията е поела ангажимент, че ако се постигне съгласие, че Турция изпълни критериите от Копенхаген, ЕС ще реши през декември 2004 г. да започне преговори за присъединяване с Анкара без забавяне.
"Декември 2004 г. ще бъде повратна точка за Турция," посочи Чичек в понеделник. Турският Съвет за присъединяване към ЕС се очаква да подготвя периодични доклади за прилагане на националната програма в тази сфера, допълни той.
Междувременно турският външен министър Абдулах Гюл заяви, че страната му полага всички усилия за преодоляване на недостатъците, посочени в доклада на ЕК. Някои от стъпките, назовани от министъра, са наскоро въведените реформи, насочени към преобразуване на Съвета за национална сигурност от институция, контролирана от влиятелните военни в страната, в съвещателен орган. Освен това Турция е предприела стъпки за постигане на напредък в спазването на културните и езикови права на кюрдското етническо малцинство, както и за поставяне на бюджета на военните под граждански контрол.
Гюл обаче предупреди, че ако ЕС не определи дата за началото на преговорите през декември 2004 г., Турция може да реши да се откаже от стремежа си да влезе в ЕС.
Цитирайки проектозаключенията на Срещата на върха на ЕС, която започва в петък в Брюксел, АФП съобщи, че лидерите на Съюза вероятно ще приветстват прогреса, отбелязан от Турция, призовавайки я същевременно отново да положи допълнителни усилия в няколко области.

Наука и технологии: В Гърция ще бъде открит център за научни изследвания и иновации за Югоизточна Европа 
					28/01/2008
					В Солун, Гърция, ще бъде открит регионален център за научни изследвания и иновации. Още в новините от седмицата: Македония започва инициатива за увеличаване на раждаемостта; румънски лекари извършиха операция с помощта на робот.
					 
						
В Гърция ще бъде създаден център за научни изследвания и разработки за Гърция, Испания, Португалия, Италия, България, Кипър и Македония. [Гети Имиджис]
						В Гърция ще бъде създаден център за научни изследвания и иновации със седалище в Солун, който ще бъде финансиран от правителствени организации и синдикати от Гърция, Испания, Португалия, Италия, България, Кипър и Македония. Негова основна цел ще бъде да подкрепя правителствата на държавите в региона чрез научни изследвания, изпълнение на европейски програми за научни изследвания и развитие, обучение и въвеждане на съвременни технологии за обществени услуги. 
						*** 
						В рамките на инициатива за увеличаване на раждаемостта в Македония всяка жена на възраст до 40 години ще има право на три опита за изкуствено зачатие. Правителството ще заплаща за процедурите, които ще се извършват в няколко одобрени от държавата клиники, каза в понеделник (21 януари) македонският министър на здравеопазването Имер Селмани. 
						*** 
						Правителство на Черна гора и американският софтуерен гигант “Майкрософт” ще създадат съвместно “Център за иновации”, който ще има за цел да развива информационното общество, и център на “Майкрософт” за образователна подкрепа в Университета на Черна гора, обявиха в четвъртък (24 януари) представители на правителството и представителят на “Майкрософт” Вахе Торосян. 
						*** 
						Третият по големина мобилен оператор в Албания, “Игъл Мобайл”, се подготвя да започне работа в началото на март. Фирмата, която ще се съревновава на местния пазар с “Ей Ем Си” и “Водафон”, през февруари ще започне техническа подготовка в страна с 1,9 млн. потребители на мобилни услуги. 
						*** 
						 Екип от румънски медицински специалисти под ръководството на проф. Иринел Попеску успешно отстрани в събота (19 януари) тумор от черния дроб на жена, използвайки нова роботизирана техника. Новата техника съществено съкращава периода на следоперационно възстановяване и почти елиминира риска от усложнения. 
						*** 
						Първата национална програма за превенция на рака на шийката на матката в Сърбия започна в понеделник (21 януари) със започването в Европа на седмица, посветена на заболяването. Заместник-министърът на здравеопазването Горан Илич каза, че броят на случаите на рак на шийката на матката в Сърбия е най-високият в Европа и че около 2,3 млн. жени на възраст от 25 до 69 години може да получат безплатни прегледи по програмата. 
						
(Различни източници – 21/01/08 - 28/01/08)

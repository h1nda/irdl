Дипломатически дневник: Гръцкият външен министър проведе разговори в Белград и Прищина
					19/09/2006
					Гръцкият външен министър Дора Бакоянис призова двете страни да постигнат компромис за Косово, заявявайки, че само така може да се гарантира стабилност. Още в дипломатическите новини: трети кръг от преговорите за разширяване на ЦЕФТА се проведе в Брюксел; албанският премиер Сали Бериша посети Атина.
					
 
					 
						
Гръцкият външен министър Дора Бакоянис говори пред медиите след среща с косовския президент Фатмир Сейдиу в Прищина. [Гети Имиджис]
						
Гръцкият външен министър Дора Бакоянис бе на посещение в Сърбия и Косово от четвъртък (14 септмеври). В Белград тя се срещна с президента Борис Тадич и с премиера Воислав Кощуница. Тя им каза, че единствено компромисно решение може да гарантира стабилността в региона. Бакоянис отправи подобно послание и в Прищина, където се срещна с косовското правителство и с лидери на политически партии, както и с ръководителя на мисията на ООН в провинцията, Йоаким Рюкер. 
						*** 
						Съветът за сигурност на ООН проведе третото си заседание за тази година по косовския въпрос. Йоаким Рюкер предупреди Съвета да не отлага решението за статута на провинцията, заявявайки, че решаването на въпроса е от жизненоважно значение за осигуряването на стабилност. Сръбският специален пратеник Санда Рашкович-Ивич не се съгласи, заявявайки, че "нетърпеливостта и прибързаността" няма да доведат до устойчиво решение.
						*** 
						Специалният американски координатор за борбата срещу Кюрдската работническа партия, генералът в оставка Джоузеф Ралстън, се срещна в Анкара с новоназначения си турски колега, генерала в оставка Едип Башер. Ралстън изрази решимостта на Вашингтон да се бори с всеки вид тероризъм, но призова Турция да не предприема едностранни военни действия в Северен Ирак.
						*** 
						Трети кръг на преговорите за разширяване на Централноевропейското споразумение за свободна търговия (ЦЕФТА) започна в Брюксел от сряда (13 септмеври). Представители на настоящите членове на ЦЕФТА - България, Хърватия, Македония и Румъния - проведоха тридневни преговори с колегите си от кандидатстващите за членство Албания, Босна и Херцеговина, Молдова, Черна гора и Сърбия, както и с ЮНМИК. 
						*** 
						Новият специален пратеник на ЕС в Албания Хелмут Лохан проведе разговори с президента Алфред Мойсиу. Президентът го увери, че Албания е решена да изпълни своето Споразумение за стабилизация и асоцииране с ЕС.
						*** 
						
Албанският премиер Сали Бериша бе на двудневно посещение с Атина, което започна на 12 септмеври. Той се срещна с гръцкия си колега Каролос Папуляс, с премиера Костас Караманлис, с председателя на парламента Ана Бенаки-Псаруда и с други официални лица. По време на посещението бе подписано споразумение за енергийно сътрудничество между Албания и Гърция. 
						
(Различни източници – 12/09/06 -19/09/06)

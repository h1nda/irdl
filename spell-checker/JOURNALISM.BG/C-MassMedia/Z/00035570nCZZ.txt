Бизнес: Хърватската компания ИНА съди Сърбия 
					06/08/2010
					Хърватската петролна компания ИНА иска 117 млн. евро от сръбското правителство. Още в деловите новини: хазартът в Косово вече няма да се облага с ДДС.
					 
						
Хърватската държавна петролна компания иска да получи компенсации от сръбското правителство. [Гети Имиджис]
						
						Хърватската петролна компания ИНА даде под съд Сърбия, като настоява или да й се върне собствеността върху 167 бензиностанции, или да й се изплатят компенсации за 117 млн. евро. Компанията иска да получи още 90 млн. евро като обезщетение за пропуснати печалби. Бензиностанциите бяха продадени на руската фирма "Лукойл" след разпадането на бивша Югославия. 
						*** 
						
						Косовската данъчна администрация реши да премахне ДДС за хазартния сектор, съобщиха медиите в Тирана в четвъртък (5 август). Според властите налагането на плоска тарифа за сектора ще увеличи събираемостта на данъците и ще засили контрола върху сектора. 
						*** 
						
						Aлбания е изнесла 209 700 тона продукция през юли, което е с 25 000 повече в сравнение със същия период на миналата година. Общата стойност на износа се е увеличила с 23 млн. евро. 
						*** 
						
						Българският кабинет предостави в сряда (4 август) десетгодишна концесия на британската енергийна компания "Мелроуз Рисорсиз" за експлоатация на находище на природен газ от 4,36 кв. км в Черно море. Находището съдържа 773 млн. кубически метра природен газ. С това общото количество природен газ в трите находища, открити от "Мелроуз" в България, надхвърля 3 млрд. кубически метра. 
						*** 
						
						Сърбия ще води преговори с МВФ за постепенно размразяване на заплатите в публичния сектор и на пенсиите, съобщи министърът на икономиката Младжан Динкич във вторник (3 август). Основният фактор за възстановяване на икономиката от кризата е стимулирането на потреблението, което ще бъде пряк резултат от увеличаването на заплатите в публичния сектор и на пенсиите, каза той, като добави, че правителството планира 8 % увеличение до края на годината. 
						МВФ обаче смята, че заплатите в публичния сектор и пенсиите трябва да останат замразени, докато икономиката не започне да се възстановява. На 19 август мисия на МВФ ще пристигне в Белград за петия преглед на стендбай споразумението със Сърбия за 2,9 млрд. евро. 
						*** 
						Турция, Сирия, Йордания и Ливан създадоха Съвет за икономическо и търговско партньорство с близките съседи (CNETAC) като първа стъпка към създаване на зона за свободна търговия. Четирите страни се договориха да засилят съществуващото сътрудничество, да развиват дългосрочно стратегическо партньорство и солидарност и да продължат да насърчават икономическата интеграция, каза в неделя (1 август) министърът на търговията на Tурция Зафер Чаглаян. 
						*** 
						Испанските компании "Ейч Джи Хотелс", "Сол Мелия" и инвестиционният фонд "Сигма Капитал" ще инвестират 50-60 млн. евро в строителството на курортен комплекс в Стара планина, Сърбия. Сръбският министър на икономиката Младжан Динкич подписа договор с трите компании на 30 юли. Договорът предвижда изграждането на три четиризвездни хотела с общ капацитет от 450 легла до края на 2011 г. 
						
						(Различни източници -- 30/07/10-06/08/10)

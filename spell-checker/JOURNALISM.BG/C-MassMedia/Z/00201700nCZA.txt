Мрачни условия за ромите в Гякова
					29/07/2011
					Властите в Гякова се опитват да се справят с високата безработица, лошите жилищни условия и ниската посещаемост на училищата сред местните малцинства. 
					 От Линда Карадаку за Southeast European Times от Гякова -- 29/07/11 
 
					 
						
 Децата в квартал Колонията в Гякова растат в бедност, мизерия и ограничен достъп до образование. [Лаура Хасани/SETimes] 
						Гякова, община в западно Косово, е един от най-старите градове, известен с красивата си чаршия - изграден от камък площад с малки дървени магазинчета. Традиционните къщи на чаршията в Гякова, които са превърнати в ресторанти, сервират традиционна местна храна. Река Еренику минава през града, а чаршията е разположена на двата ѝ бряга. Но в града има нещо повече от тази идилична гледка.
						Ромите в Гякова, от ашкалската и египетска общност, известни като общността РАЕ, живеят в квартал, известен като Колонията. Той е дом на около 800 души. Много от тях събират боклук от целия град. 
						Децата в колонията растат сред бедност, мизерия и липса на възможности, без достъп до образование, медицинска помощ и перспектива за бъдещето. Повечето от тях започват да просят по улиците или да работят в града. 
						Арменд Бехлули, член на ромската общност, е един от малкото щастливци. Той работи в общината. Твърди, че в района има около 7735 египтяни, 650 роми и 270 ашкали. 
						 Около 130 семейства, повечето египтяни, живеят на улица Али Ибра, известна като Колонията, в предградията - един различен район", разказва Бехлули пред SETimes. 
						Той допълва, че общината строи около 130 къщи в района, и че тази част от общността се радва на сравнително добри условия на живот. Много имат свой собствен малък бизнес: произвеждат врати и прозорци, работят като автомонтьори, обработват метал или работят като шивачи и фризьори. 
						"Селският район е в много тежко икономическо състояние, хората живеят в крайна бедност поради липса на работа", казва той.
						Представителят на ромите признава, че има остра нужда от работа, образование и здравеопазване. 
						"Те са много слабо представени в институциите, особено в държавните и частни фирми", допълва той. 
						Бехлули обаче обяснява, че в наши дни е много по-безопасно и хората са много по-толерантни към общността РАЕ, отколкото преди 11 години, непосредствено след конфликта през 90-те години. Въпреки това трябва да бъде направено още много "като се имат предвид големите нужди на тези общности, най-вече в сферата на заетостта". 
						Представители на общината в Гякова потвърдиха, че за нуждите на общността РАЕ са предоставени около четири хектара земя и е започнат строежа на около 130 къщи. 
						"Първият етап, включващ 29 къщи, е в последна фаза, като очакваме в новите къщи до юли да се настанят 29 семейства", каза пред SETimes кметът на Гякова Пал Лекай. 
						Той потвърди, че миналата година са построени пет къщи за изселени и завърнали се от Черна гора семейства от общността РАЕ. Тази година за нуждите на такива семейства ще бъдат построени 10 къщи. 
						Според местните власти 604 ромски, 316 ашкалски и 614 египетски деца посещават начално училище.
						При гимназията обаче има драстичен спад на броя им. Едва 31 ромски, 16 ашкалски и 45 египетски средношколци ходят на училище. Броят им е още по-малък при по-високите степени на образование. В университета в Прищина има едва 25 студенти от РАЕ.
						Според властите има само седем деца от общността, който просят по улиците.
						"Специална група, състояща се от представители на общината, косовската полиция, общностите и неправителствени организации, работи, за да реши проблема", уверява Лекай пред SETimes.

Косово се отнася предпазливо към новото сръбско правителство
					14/05/2012
					Косовските албанци следят внимателно събитията в Сърбия след изборите миналата седмица.
					От Мухамет Брайшори за Southeast European Times от Прищина -- 14/05/12
 
					 
						
Лидерът на Социалистическата партия Ивица Дачич, който заплаши с "реципрочни" арести на косовски албанци, когато сърби биват арестувани в Косово, ще играе ключова роля в сформирането на новото сръбско правителство. [Ройтерс]
						Увеличаването на подкрепата за Социалистическата партия на изборите в Сърбия и Северно Косово миналата седмица предизвика безпокойство сред албанците и местните сърби в Косово. 
						Партията, която бе свалена от власт с масови демонстрации само преди 12 години, когато бе под ръководството на Слободан Милошевич, спечели важни позиции за определяне на изхода от президентските и парламентарни избори на 6 май в Сърбия. 
						Социалистите, ръководени от вътрешния министър Ивица Дачич, спечелиха около 16 % от гласовете, което направи невъзможно сформирането на ново правителство без тяхно участие. 
						Дачич е смятан за вдъхновител на неотдавнашните арести на косовари в Сърбия - последният от които бе извършен два дни преди изборите. 
						Себ Бютючи, изпълнителен директор на Института за балканска политика в Прищина (ИПОЛ), каза за SETimes, че резултатът от изборите в Сърбия показва, че Белград не се е променил след 1999 г. 
						"Тези избори бяха важни, защото ДП не спечели повечето гласове. Затова новото правителство не може да използва старата мантра "помогнете ни или националистите ще спечелят", за да получава облаги от международната общност," каза Бютючи. 
						Заместник-министърът на външните работи на Косово Петрит Селими каза за SETimes, че неотдавнашните арести са неприемливи за Косово и показват по-скоро мотив за отмъщение, отколкото съдебни процедури. 
						"Косово е арестувало само членове на сръбските власти, като полицаи, пощенски работници или изборни представители, които са работили на територията на Косово в очебийно незачитане на Резолюция 1244 и законите на Косово, които забраняват всяко присъствие на сръбска власт." 
						"Сърбия, от друга страна, арестува 65-годишен синдикален работник на основание на обвинения от 1999 г. Или австрийски косовар, който е минавал през Сърбия със семейството си, както го е правил пет-шест пъти по-рано. Просто съвсем произволни арести, които подклаждат огъня и имат за цел провокация," каза Селими. 
						Дачич е сключил споразумение за сформиране на коалиция с Демократическата партия на Тадич. 
						Бютючи каза, че настоящите постове на Дачич като вицепремиер и вътрешен министър подсказват какво ще се случи през следващия мандат. 
						"Със сигурност желанието на сръбското правителство да нарушава човешките права на албанците, независимо дали в Прешевската долина, или на онези, които пътуват през Сърбия, не изглеждат като добра поличба. Ред на Сърбия сега е да се доказва, когато става въпрос за ангажименти към демократизацията, зачитането на човешките права и евроинтеграцията - особено след като получи кандидатски статут от ЕС," каза Бютючи за SETimes. 
						Той каза, че Косово би трябвало да издаде предупреждение за онези, които смятат да пътуват през или до Сърбия, защото те може да се окажат в ареста заради етническата си принадлежност. 
						Селими обаче каза, че Косово ще изчака да види сформирането на новото правителство в Белград и позицията му към диалога. "Ще почакаме, докато ЕС отправи окончателно и ясно послание към Сърбия за това, какво можем всички да очакваме от новото правителство - включително пълно приложение на онова, което съгласувахме в Брюксел." 
						Той каза, че Сърбия трябва да гарантира изпълнението на споразуменията, сключени по време на диалога с Косово, проведен с посредничеството на ЕС. 
						"Сърбия трябва да гарантира свободата на движение за всички косовски граждани, които пътуват през Сърбия, и трябва да присъства на регионалните срещи около масата за преговори като равноправен партньор на косоварите. И много скоро след това Сърбия ще трябва също да позволи полети между Прищина и Белград, споразумения за роуминг, пощенски комуникации, банкови трансфери, да играе с Косово в спортове и много други стъпки в процеса на нормализация на Балканите," каза Селими. 
						Хюсен Хасани, на 47 г., лекар от Прищина, каза за SETimes, че не очаква нищо да се промени.
						"Какво можем да очакваме, когато онези хора, които подкрепяха Милошевич да продължава с етническото прочистване в Косово, сега са отново на власт? Те няма да донесат нищо ново; по-скоро е възможно да преживеем по-лоши времена," каза Хасани. 
					
				
			
					 
					
 
 

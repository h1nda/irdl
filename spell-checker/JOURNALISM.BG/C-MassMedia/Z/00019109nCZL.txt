Трибуналът на ООН осъди командир на мюсюлманите от Сребреница
					02/07/2006
					 
						ХАГА, Холандия -- Трибуналът на ООН за военни престъпления осъди в петък (30 юни) Насер Орич, военен командир на босненските мюсюлмани в Сребреница по време на конфликта в Босна и Херцеговина на две години затвор за това, че не е успял да предотврати измъчването и убийството на сръбски затворници в периода 1992-1993 г. Съдът оправда Орич, 39- годишен по всички обвинения за пряко участие в жестокостите, както и за твърденията, че е наредил разрушаването на сръбски села. Тримата съдии заявиха, че Орич е бил абсолютно неопитен и не е бил във връзка с началниците си извън анклава. Съдът взе предвид трите години, през които Орич е бил задържан, и го освободи от ареста.
						Решението на съда бе приветствано в Сараево и остро критикувано в Белград и Баня Лука. В отделни изявления сръбски и босненски ръководители заявиха, че решението отразява двойни стандарти и подкопава авторитета на трибунала. Сръбският президент Борис Тадич нарече присъдата "скандална". Прокурорите бяха поискали 18-годишна присъда.
						Други новини - Съединените щати екстрадираха двама босненски сърби, издирвани от специалния съд за военни престъпления в Сараево. Двамата са "заподозрени в участие в извършването на военни престъпления и геноцид през юли 1995 г. в Сребреница", съобщи федералният прокурор. 
(Независне новине, Дневни аваз - 02/07/06; Ройтерс, ПБС БиХ - 01/07/06; Ройтерс, AП, Уеб-сайт на МНТБЮ, ПБС БиХ, АФП - 30/06/06)

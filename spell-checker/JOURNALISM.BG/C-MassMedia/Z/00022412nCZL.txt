Сръбски политици и медии заклеймиха плановете за косовската милиция
					01/05/2007
					 
						БЕЛГРАД, Сърбия -- Политици, държавни служители и медии изразиха тревогата си по повод съобщения, че две групи планират да създадат сръбска милиция в Косово. Движението на сръбските ветерани и Обединеното движение на сръбския народ заявиха, че доброволческите сили ще се състоят от ветерани от конфликтите през 1990-те години в бивша Югославия и ще бъдат сформирани, за да предотвратят откъсването на провинцията. Желко Василевич, лидер на Движението на ветераните и депутат от парламента, заяви, че първата рота ще положи клетва на църковна служба в събота (5 май). Говорител на вътрешното министерство заяви пред репортери, че сформирането на въоръжена група е незаконно за разлика от провеждането на църковна служба. 
						Сърдан Миливоевич от реформистката Демократическа партия предупреди, че сформирането на милиция ще бъде опасно и незаконно. Дори крайно националистическата Радикална партия изрази възражения, като виден неин член заяви, че макар партията да разбира мотивите на този план, той може да навреди на Сърбия. Междувременно сръбският всекидневник "Данас" съобщи, че Сърбия вече има горчив опит с доброволни милиции през 1990-те години. (Ройтерс - 30/04/07)

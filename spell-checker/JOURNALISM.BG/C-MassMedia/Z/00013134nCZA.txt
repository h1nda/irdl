Експерти се концентрират върху нуждата от повече преки чуждестранни инвестиции в Македония. 
					03/01/2005
					Привличането на преки чуждестранни инвестиции е от решаващо значение за борбата срещу безработицата и бедността в Македония, считат участници в проведен наскоро форум в Скопие. 
					От Мария Лазарова за Southeast European Times в Скопие – 03/01/05
 
					 
						
Форумът, който се фокусира върху привличането на ЧПИ, се проведе в края на декември.[Toмислав Георгиев]
						Привличането на чуждестранни инвеститори в Македония бе темата на специален форум, проведен в края на миналия месец в Скопие. Организирана от Министерството на икономиката и ПРООН, проявата събра македонски и чуждестранни експерти. Участниците достигнаха до заключението, че Македония трябва да направи повече за създаване на необходимите условия за чуждестранни инвестиции, тъй като сегашните нива на местни спестявания не предполагат по-мощно икономическо развитие.
						"Преките чуждестранни инвестиции са важен компонент на икономическото развитие на дадена държава, " каза министърът на икономиката Фатмир Бесими. "Привличането им ще облекчи проблема с безработицата и ще позволи създаване на допълнителни придобивки като пренос на технологии и създаване на капитал под формата на местна експертиза."
						Според Бесими координацията между държавните институции и частния сектор е решаващата стъпка. "Министерството на икономиката призовава към партньорство между страните, заинтересовани от привличането на чуждестранни инвестиции и ускоряване на икономическия растеж," каза той. 
						Постоянният представиел на ПРООН в Македония Фроде Мауринг заяви пред участниците във форума, че безработицата е най-важната причина за бедността в страната, допълвайки, че преките чуждестранни инвестиции са от решаващо значение за преодоляване на липсата на работни места и за стимулиране на икономическия растеж. "Процентът на безработните в Македония е 36,7 % за миналата година, което е катастрофално според които и да са стандарти," каза той. Най-новите доклади на ПРООН показват, че през 2004 г. почти една четвърт от населението живее под линията на бедността. " 
						Според Владимир Глигоров от Виенския институт за международни изследвания има две основни пречки, препятстващи притока на чуждестранни инвестиции към Македония. "Първо, това е прекалено стрикната макроикономическа политика и второ, неадекватната пазарна структура при слаби институции," каза той. 
						Македонският министър на труда и социалното дело Стевчо Якимовски каза, че политическата стабилност, ефикасната съдебна система и по-добрата администрация са ключовите фактори за привличане на преки чуждестранни инвестиции. Процедурите по обявяване на несъстоятелност - които продължават средно между три и пет години - бяха сериозна пречка в миналото, посочи той. 
						Въпреки това Македония отбеляза напредък, допълни Якимовски. "Миналата година преките чуждестранни инвестиции в страната възлизаха на 96 млн. щ.д., докато те надхвърлиха 106 млн. щ.д. към септември тази година," каза той. "Очаквам те да достигнат 130 млн. щ.д. до края на 2004 г."

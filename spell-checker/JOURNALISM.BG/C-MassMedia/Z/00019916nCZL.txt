МНСБЮ отхвърли идеята процесът срещу хърватските генерали да се прехвърли в Загреб
					12/09/2006
					 
						ЗАГРЕБ, Хърватия -- Трибуналът на ООН за военни престъпления в Хага няма намерение да прехвърля процеса срещу обвинените генерали Анте Готовина, Иван Чермак и Младен Маркач на хърватската съдебна система. В интервю за ХРТ ТВ в понеделник (11 септември) говорителят на прокуратурата Антон Никифоров каза, че Трибуналът не може да прехвърли делото на същите власти, които твърдяха, че Готовина и другите обвиняеми не са сторили нищо лошо. Тримата генерали са обвинени във военни престъпления, за които се твърди, че са извършени по време на Операция "Буря" на хърватската армия през 1995 г. 
						Също в понеделник Трибуналът в Хага потвърди, че е издал обвинителен акт срещу хърватския репортер Домагое Маргетич за неуважение към съда. Той е обвинен, че е публикувал имената на свидетели под защита на уеб сайта си по-рано тази година. (Вечерни Лист - 12/09/06; ХРТ - 11/09/06)

Съпругата на Караджич отново го призова да се предаде
					05/10/2007
					Семейството на Радован Караджич иска да се сложи край на "ада", в който живее, каза съпругата му пред седмичник в Сараево. Съпругът й трябва "да се предаде и всичко да свърши", каза тя. 
					(Блиц - 05/10/07; ДПА, АКИ, Б92 - 04/10/07; AФП, ДПА, Макфакс - 03/10/07; СЕНСЕ - 25/07/07)
 
					 
						
Лиляна Караджич (вляво), съпруга на най-издирвания заподозрян във военни престъпления Радован Караджич, призова съпруга си да се предаде. [Гети Имиджис]
						Съпругата на бившия босненски сръбски лидер Радован Караджич отново призова съпруга си да се предаде, съобщи сараевският седмичник "Слободна Босна" в четвъртък (4 октомври). 
						Семейството иска "всичко това да свърши, той да се предаде или да бъде арестуван," каза Лиляна Зелен-Караджич в интервю. "Всичко е в неговите ръце и в ръцете на хората, които го търсят," добави тя. Тя каза това повече от две години след подобен призив, отправен през юли 2005 г. 
						Караджич, заедно с военния командир Ратко Младич, бяха обвинени от Международния наказателен съд за бивша Югославия (МНСБЮ). И двамата са обвинени в геноцид във връзка с клането в Сребреница и 43-месечната обсада на Сараево. 
						Караджич се укрива от 1996 г., но властите в Сърбия и Република Сръбска твърдят, че не знаят къде е. 
						В интервюто си за "Слободна Босна", Зелен-Караджич заяви също, че няма представа къде е съпругът й "или дали е жив". 
						Тя каза, че последните й контакти с него са били през 2002 г. Не са получили никаква вест от него дори когато майка му починала през май 2005 г. или когато синът му Саша е бил задържан, "или когато най-малкият ни внук бе подложен на сложна операция на бедрото", каза тя. 
						Макар съпругът й да не отговори на първия й публичен призив, тя отново го помоли да се предаде, защото семейството му иска да се сложи край на "ада", в който живее през последните десет години, каза Зелен-Караджич. 
						За да заловят този важен беглец, части на НАТО и ЮФОР проведоха многобройни обиски в семейната къща на Караджич в град Пале, бивша босненска сръбска крепост на около 20 км на югоизток от Сараево, и в домовете и работните места на децата му. 
						"Искаме само Радован да се предаде и да се приключи с това," каза Зелен-Караджич. 
						Караджич изглежда е "изчезнал от радара", макар нови книги и стихове, написани от него, да продължават да се публикуват в Сърбия, каза през юни главният прокурор на ООН за военни престъпления Карла дел Понте. 
						Представители на ЕС казаха, че пълното сътрудничество с МНСБЮ остава условие за постигането на напредък в процеса на присъединяването на балканските страни, които искат да влязат в блока. ЕС ще реши дали да финализира Споразумението за стабилизация и асоцииране със Сърбия, след като Дел Понте представи доклад по-късно този месец за отношенията на Белград с Трибунала на ООН. 
						Освен Караджич и Младич се издирват и други двама обвинени от Трибунала: хърватският сръбски военновременен лидер Горан Хаджич и бившият босненски сръбски полицейски началник Стоян Жуплянин. 
						В своя статия в петък белградският ежедневник "Блиц" писа, че Хаджич и Жуплянин могат лесно да бъдат арестувани и изпратени в Хага. Решението да не се екстрадират е тактически ход на сръбските власти, смята вестникът. 
						Като се има предвид, че много държави, членки на ЕС, смятат косовския въпрос за достатъчно голям проблем за Сърбия, Белград се надява, че ще успее да подпише ССА и без да е арестувал останалите обвиняеми, издирвани от съда, предполага вестникът.

Настъпва нова ера за Турция и Европа 
					17/10/2005
					В резултат на историческото споразумение за започване на присъединителни преговори, постигнато този месец, Турция тръгва по един вероятно дълъг и труден път към членство в ЕС. А съюзът се изправя пред някои нови реалности.
					От Алън Коув за Southeast European Times -- 17/10/05
 
					 
						
"Нашият път към ЕС не е лесен. Ще има много трудности, но аз вярвам, че с времето ще ги преодолеем," каза премиерът Реджеп Тайип Ердоган. [АФП]
						Както ЕС, така и Турция се събуди на 4 октомври сутринта в една нова ера. След маратонски единадесетчасови преговори бяха преодолени и последните пречки за започване на присъединителните преговори. В резултат на това Турция тръгва по един вероятно дълъг и труден път към членство в ЕС, а съюзът се изправя пред перспективата за нови граници, като негови съседи ще станат Сирия, Ирак, Иран и Армения. 
						След като Австрия поиска "привилегировано партньорство" вместо пълноправно членство, а Турция се противопостави на условията, свързани с Кипър, не беше ясно дали външният министър Абдула Гюл изобщо ще се качи на самолета за Люксембург. Но в крайна сметка двете страни успяха да се договорят за условията. По силата на споразумението преговорите ще бъдат отворен процес, чийто изход не може предварително да се гарантира. Турция пое и ангажимент изцяло да се обвърже с европейските структури чрез най-силните възможни връзки. 
						Приемането на Турция в ЕС вероятно ще има важни последици за блока. С населението си от 72 милиона души Турция ще бъде най-голямата страна членка, с най-много гласове в Европейския съвет и с най-много депутати от всички останали страни в Европейския парламент. Бюджетът на ЕС ще бъде подложен на значително напрежение при опитите да се издигнат инфраструктурата, земеделието и администрацията на страната до нивата на ЕС. В същото време турското членство ще изгради мост между християнския и мюсюлманския свят. С втората по големина армия в НАТО и стратегическото си съседство с близкоизточния регион Турция ще даде тласък на амбициите на Европа да се превърне в сериозен играч на регионалната и световната сцена. 
						В Турция постигнатото в последната минута споразумение бе посрещнато със смесени чувства. Докато правителството на премиера Реджеп Тайип Ердоган го приветства като "историческа стъпка", опозиционната Републиканска народна партия (РНП) се оплака, че администрацията на Ердоган не е разкрила достатъчно подробности за процеса и е приела по-неблагоприятна рамка за преговорите, отколкото приетата на 17 декември 2004 г. 
						ЕС се отнася към Турция по-различно, отколкото към предишните кандидатки, каза лидерът на РНП Дениз Байкал: "Вече отбелязахме, че преговори с отворен край досега не са били предлагани на никоя друга страна кандидатка. Правителството обаче не направи нищо, за да защити страната от многото несправедливости, наложени на Турция след 17 декември," каза той. 
						От друга страна, лидерът на Отечествената партия Еркан Мумджу изрази задоволство от започването на преговорите, като каза, че партията му е готова да даде своя принос за развитието на процеса. Лидерът на Партията на верния път (ПВП) Мехмет Агар също похвали усилията на правителството, като в същото време припомни турските "ограничения" по отношение на Кипър. 
						За правителството радостта е примесена с предпазливост. "Истинската работа едва сега започва," каза Ердоган. "Нашият път към ЕС не е лесен. Ще има много трудности, но аз вярвам, че с времето ще ги преодолеем."

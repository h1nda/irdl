Сърбия на нов кръстопът?
					17/02/2011
					В притиснатата от икономически проблеми и политически борби страна извънредните избори може би са резервен вариант. 
					От Бояна Милованович за Southeast European Times от Белград -17/02/11
 
					 
						
Сръбският премиер Мирко Цветкович казва, че правителството ще преживее настоящите бури и ще се преструктурира през март. [Ройтерс] 
						През последните 20 години Сърбия преживя войни и международни санкции, авторитарен режим и демократична революция. След като Слободан Милошевич предаде властта през 2000 г., настъпи епоха на мир - прекъсната три години по-късно от покушението над премиера Зоран Джинджич. 
						Оттогава изборите следват едни след други, довели на власт поредица от правителства. Страната обаче остава разделена по основни въпроси - а именно равняване по Европа или по Русия, трънливия косовски въпрос и изискванията за сътрудничество с Трибунала на ООН за военни престъпления в Хага. 
						На Сърбия й липсват "конкретни решения които биха я доближили до евро-атлантическите структури", каза политологът Деян Вук Станкович за SETimes. "Същевременно тя е объркана от някои полуистини за политическо и икономическо сътрудничество с далечни страни, които имат много слаб геополитически и икономически интерес да си сътрудничат със Сърбия." 
						Вътре в страната политическата нестабилност остава голяма и дори управляващата партия далеч не е обединена. Тази седмица икономическият министър Младжан Динкич и други двама членове на кабинета от неговата партия "Г17 Плюс" се оттеглиха след публична кавга с премиера Мирко Цветкович. 
						Цветкович, който настоява, че правителството ще оцелее и че не се очертават предсрочни избори, казва, че преструктурирането на кабинета ще се извърши през март. 
						По мнението на Станкович обаче Сърбия е само на крачка от разпадане на управляващата коалиция и извънредни избори. 
						Сърбите, каза той, могат да очакват "изтощителна и брутална предизборна кампания през идните месеци". 
						Гражданите казват, че се чувстват като кинозрители, чудещи се как ще свърши всичко. 
						"Ако скоро се проведат нови избори, не мисля да гласувам, защото няма за кого да гласувам; всички са еднакво лоши," каза белградчанинът Милош Лазаревич, на 32 г., за SETimes. 
						Икономиката продължава да бъде в окаяно състояние и обикновените хора трудно свързват двата края. Икономистите казват, че покачващите се нива на дълга са първостепенен проблем. 
						"Сърбия е на ръба да се присъедини към групата на силно задлъжнелите страни. Дългът й към този момент възлиза на 78 % от БВП, само на 2 % от прекомерния дълг," обяснява икономистът Саша Джогович, като посочва също растящата инфлация и безработицата. 
						Решението, смята той, се намира в увеличаването на износа и в преструктурирането на публичните предприятия. 
						"Сърбия все още отчаяно се нуждае от подкрепата на Международния валутен фонд, за да си осигури поне крехка макроикономическа стабилност," каза Джогович.

ОССЕ започва обучение на полицията в Черна гора
10/03/2003
Неотдавна полицейските служби в Черна гора получиха подкрепа от ОССЕ, която организира започването на шестмесечна програма за обучение под ръководството на 11 инструктора.
Игор Йованович за Southeast European Times от Белград - 10/03/03
 
 
Програма за обучение на полицаите в Черна гора, организирана от ОССЕ, стартира миналия месец в Даниловград. Програмата ще продължи шест месеца и е предвидено в нея да участват около 720 души, съобщи Маурицио Массари, ръководител на мисията на ОССЕ в Белград.
Патрули, граничари и полицаи ще бъдат обучавани от 11 инструктура на ОССЕ.
"Усъвършенстването на работата на органите на реда е много важна част от усилията за обединяването на институциите в Черна гора", заяви Массари на церемонията по откриването на 17 февруари. Програмата ще бъде полезна и за черногорските, и за международните полицейски служби, допълни той. Тя е съобразена с международните стандарти и инструкторите на ОССЕ вече имат опит с подобни програми, организирани в Белград и южна Сърбия.
Министърът на вътрешните работи на Черна гора Милан Филипович заяви на церемонията, че програмата "е от голямо значение за успешното провеждане на реформите във вътрешното министерство, имащи за цел неговото преструктуриране в модерна държавна институция".
Според Филипович, курсовете по обучение ще бъдат завършени от над 2 000 служители на вътрешното министерство, което е важно условие за успеха на реформите. "Това включва и интензивно международно сътрудничество със съответните институции, включително с ОССЕ", добави той.
"Цялостният процес на реформи във вътрешното министерство изисква и съгласуване със съвременното законодателство в страните от ЕС", каза Филипович. Парламентът на Черна гора скоро ще обсъди проектозакон за полицията и националната сигурност, разработен със съдействието на експерти от ОССЕ, добави министърът.
Като приоритети на вътрешното министерство в близко бъдеще, Филипович посочи сигурността и контрола по границата, както и усилията "за правилната организация на полицейската работа за успешна борба с корупцията и организираната престъпност".

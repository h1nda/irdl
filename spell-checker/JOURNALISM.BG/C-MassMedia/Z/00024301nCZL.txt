Украйна е домакин на среща на министрите на отбраната от Югоизточна Европа.
					22/10/2007
					 
						КИЕВ, Украйна -- Министрите на отбраната на страните от Югоизточна Европа ще проведат своята редовна годишна среща в Киев в понеделник (22 октомври). В срещата ще участват 11-те члена на Съвета на министрите на отбраната от Югоизточна Европа - Албания, България, Хърватия, Гърция, Италия, Македония, Румъния, Словения, Турция, Украйна и Съединените щати, както и членовете наблюдатели Босна и Херцеговина, Грузия, Молдова, Черна гора и Сърбия. Начело в дневния ред е кандидатурата на Украйна за присъединяване към споразумението за регионалните многонационални мироподдържащи сили. Очаква се министрите да обсъдят още бъдещите ангажименти на Многонационалната бригада “Югоизточна Европа”. 
						В кулоарите на срещата американският министър на отбраната Робърт Гейтс насърчи в понеделник страните от т. нар. "Адриатическа харта" - Албания, Хърватия и Македония - да продължат реформите по пътя си на пълноправно членство в НАТО. (MИA, Макфакс, Фокус, ИТАР-ТАСС, РИА Новости - 22/10/07)

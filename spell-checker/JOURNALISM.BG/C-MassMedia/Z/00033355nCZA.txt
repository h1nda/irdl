Телекомуникационна сделка сложи край на държавния монопол на Сърбия във фиксираните телефонни услуги
					10/02/2010
					Сръбските власти предоставиха лиценз за комуникационни услуги на норвежката фирма "Теленор”, с което на практика беше преустановен монополът на държавната “Телеком Сърбия”.
					От Игор Йованович за Southeast European Times от Белград – 10/02/10
 
					 
						
„Теленор” ще бъде вторият доставчик на фиксирани телефонни услуги на сръбския пазар. [Никола Барбутов/SETimes]
						Сръбската агенция по телекомуникации (РАТЕЛ) предостави втория лиценз за "фиксирани" [или неклетъчни] телефонни услуги в Сърбия на норвежката компания „Теленор". Норвежците предложиха малко повече от 1 млн. евро. 
						Сделката задължава „Теленор” да започне да предоставя услугата една година след получаването на лиценза. 
						В момента държавната "Телеком Сърбия” предоставя услуги на около три милиона домашни и бизнес клиенти. Според директора на РАТЕЛ Милан Янкович конкуренцията е в интерес на обществото. 
						"За гражданите на Сърбия това ще бъде възможност през следващия период да избират своя фиксиран телефонен оператор, а също така и за развитие на конкуренцията в областта на услугите и качеството на услугите, които тези оператори ще предлагат," заяви Янкович. 
						"Теленор Сърбия” беше единственият участник в търга за лиценза, който се издава за срок от десет години с възможност за подновяване за още десет години. Съседна Румъния, чието население е около 20 милиона души, има около тридесет доставчици на фиксирани телефонни услуги. 
						„Теленор” ще трябва да наеме телекомуникационната инфраструктура от своя конкурент “Телеком Сърбия”. Представителите на норвежката компания посочиха, че скоро ще изпратят предложение на „Телеком”. Ако двете дружества не могат да постигнат съгласие, РАТЕЛ ще се намеси, за да запази договора. 
						Според генералния директор на "Теленор Сърбия” Кел-Мортен Йонсен успехът на сделката зависи от осигуряването на "равен достъп" и възможности за използване на съществуващата инфраструктура, както и право на частната фирма да изгради своя собствена. 
						"Телеком Сърбия" направи изявление, в което посочи, че репутацията на „Теленор“ в областта на мобилните телефонни услуги "говори, че това е достоен и силен, но също така и лоялен конкурент". 
						През 2006 г. „Теленор” закупи сръбския мобилен телефонен оператор „Моби063” за 1,5 млрд. евро. В момента норвежката компания има около 2,8 млн. потребители на мобилни телефонни услуги. Очаква се дружеството да започне да предоставя фиксирана телефония и интернет услуги до края на годината.

Македонски училища ще получат 150000 компютъра
					21/03/2007
					Македонското правителство иска да засили използването на компютри в училищата, както и да построи стотици нови училища и физкултурни салони.
					От Зоран Николовски за Southeast European Times от Скопие - 21/03/07 
 
					 
						
[Гети Имиджис]
						Македонското правителство предприе действия за осигуряване на компютърен достъп за всеки ученик в основните и средните училища в страната. Чрез два отделни търга то смята да осигури общо 150000 компютъра за развитие на умения за използване на информационни технологии и насърчаване на компютърното образование. 
						Първият търг, за 100000 компютъра, вече е обявен и се очаква оборудването да пристигне тази есен. Средните училища първи ще получат компютрите, следвани от основните училища. Правителството организира специални курсове, за да обучи учителите да ползват компютри в преподавателската дейност. 
						"Целта на проекта е да даде възможност на всеки ученик да има компютър на чина си и достъп до всички предмети, преподавани чрез компютър," каза премиерът Никола Груевски на пресконференция на 13 март. 
						Според статистически данни в македонските училища на 56 ученици се пада един компютър. Макар и да приветстват плановете на правителството да подобри положението в училищата, някои учители се съмняват в приложимостта им. Училищата в селските райони не разполагат с добри чинове и столове и понякога в тях дори няма електричество, смята учител в село Зелениково, близо до Скопие. При такива условия, смята той, май е преждевременно да мислим за компютри. 
						Правителството предприема и нова инициатива за строителство на 100 нови училищни сгради и 100 нови гимнастически салона, които ще бъдат изградени в сътрудничество с частния сектор. 
						"Чрез обяви и търгове частни компании ще бъдат поканени да строят училищни съоръжения на концесия и да бъдат техни собственици за определен брой години. А през това време местните власти ще плащат наем," обясни Груевски. 
						Търг за построяване на училищни сгради и гимнастически салони ще бъде обявен след два месеца. Местните кметове ще трябва да посочат броя на необходимите училища в съответните райони и ще решат къде да бъдат изградени те.
						Отчасти целта на идеята е да се създадат условия за въвеждане на задължително образование -- което администрацията на Груевски категорично подкрепя. Опозиционните партии смятат, че това е невъзможно поради недостатъчния брой училищни сгради. Те обвиняват премиера, че говори празни думи само за да запази обществената си подкрепа. 
						Правителството се надява инициативата за построяване на нови училища и гимнастически салони да помогне за решаване на проблема, като така му даде възможност да премине към задължително образование.

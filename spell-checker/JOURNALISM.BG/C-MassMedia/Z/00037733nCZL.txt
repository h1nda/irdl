Лидерите на БиХ се договориха да проведат консултации за сформирането на правителства 
					10/03/2011
					 
						САРАЕВО, Босна и Херцеговина (БиХ) -- Върховният представител Валентин Инцко ще започне консултации с основните партии във Федерация Босна и Херцеговина (ФБиХ), имащи за цел слагане на край на продължаващата политическа криза и улесняване на сформирането на нови правителства на ниво кантони, автономни области и държава. От провеждането на изборите изминаха вече пет месеца. Лидерите на хърватската партия ХДС БиХ Драган Чович, на Социалдемократическата партия (СДП) Златко Лагумджия, на ХДС 1990 Божо Любич и на Партията на демократичното действие (ПДД) Сюлейман Тихич приеха тази инициатива след отделни срещи с Инцко в сряда (9 март). В началния етап самите лидери няма да участват, а ще оставят преговорите на други партийни функционери. 
						Други новини от сряда -- Депутатите от Камарата на представителите на ФБиХ избраха своето председателство. Бошнакът Дениз Звиздич от ПДД беше избран за председател, а сърбинът Светозар Пударич от СДП и хърватинът Станко Приморац Чане, номиниран от хърватските Партия на правата на БиХ и Демократичен национален съюз, бяха назначени за негови заместници. Маринко Чавара, номиниран от ХДС, не получи необходимата подкрепа, за да бъде избран за заместник-председател. (Фена, БХРТ, Дневни Аваз, Онаса - 09/03/11)

Хага продължава разследването по случая Люботен 
					24/01/2005
					Хагският трибунал планира да разпита още четирима свидетели като част от разследването на убийствата през август 2001 г. на цивилни от силите, които са били под контрола на бившия вътрешен министър Любе Бошковски
					От Мария Лазарова за Southeast European Times в Скопие -- 24/01/05
 
					 
						
Срещу бившия вътрешен министър Любе Бошковски може да бъде повдигнато обвинение от Хагския трибунал за предполагаеми военни престъпления в Люботен през 2001 г. [AФП]
						На фона на ширещи се предположения в медиите, че Трибуналът на ООН за военни престъпления може да повдигне обвинения срещу бившия вътрешен министър Любе Бошковски за военни престъпления, съдът на ООН информира македонското Министерство на правосъдието, че продължава да разследва т. нар. "случай Люботен". Следователи от офиса на Трибунала в Прищина ще пристигнат в Скопие, за да разпитат още четирима свидетели между 8 и 10 февруари. 
						Бившият главен прокурор Ставре Джиков и бившият шеф на сигурността Златко Кешкоски ще бъдат разпитани, докато председателят на Първоинстанционния съд 2 Боян Ефтимов и и.д. председател на Първоинстанционен съд 1 Йованка Никодиновска ще бъдат призовани като свидетели. 
						"Все още не съм получил писмена призовка, " каза Джиков," но ще се явя за разпит." Ефтимов и Никодиновска също заявиха,че ще откликнат на молбата на следователите. 
						Десетима цивилни бяха убити при полицейска операция в село Люботен през август 2001 г. в последните дни на междуетническия конфликт в Македония. Според организацията Human Rights Watch, която посочва "тежки нарушения" от страна на силите под контрола на Бошковски, 22 къщи, плевни и складове са били разрушени по време на офанзивата къща по къща в селото.
						Бившият вътрешен министър е освен това обект на разследване във връзка с организираното убийство на шестима пакистанци и един индиец близо до Скопие на 2 март 2002 г. Действащи по заповед на Бошковски, полицаи вероятно са отвлекли и разстреляли мигрантите, след което са поставили в ръцете им оръжия. Министерството след това излезе с твърдения, че убитите са терористи, вероятно свързани с ал-Кайда. 
						"Ще бъде лошо за всички гарждани на Македония и за бъдещите поколения, ако представим изкривена картина на това, което се случи през 2001 г.," каза премиерът Владо Бучковски в отговор на решението на Трибунала да продължи разследването. Обещавайки пълноценно сътрудничество, той каза, че местните съдилища са подготвени да гледат дела за предполагаеми военни престъпления, ако Трибуналът реши да ги прехвърли към тях. 
						Според него правителството вече съсредоточава вниманието си върху две други дела, които се разследват от Хагския трибунал - едното, касаещо изтезание на строителни работници, а другото - отвличането и екзекуцията на цивилни. 
						Следователите от Хага са разпитали 120 настоящи и бивши длъжностни лица, включително Бучковски, бившия премиер Любчо Георгиевски, бившия началник на ГЩ на македонската армия Методи Стамболиски и генерала от полицията Ристо Галевски.

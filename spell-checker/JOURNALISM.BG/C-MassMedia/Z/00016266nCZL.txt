Наличието на вирус на птичия грип в Турция бе потвърдено 
					14/10/2005
					 
						АНКАРА, Турция -- В четвъртък (13 октомври) еврокомисарят по здравеопазването Маркос Киприану каза, че щамът на вируса, открит в Турция, е смъртоносният H5N1, който уби над 60 души в Азия миналата година. Киприану добави, че той има пряка връзка с вирусите, открити в Русия, Монголия и Китай. ЕС обсъжда предпазните мерки, които ще предприеме, за да предотврати по-нататъшното разпространение на вируса, и ще издаде специално предупреждение за гражданите на ЕС, пътуващи до Турция и други страни с появил се птичи грип, включително Румъния. Засега няма съобщения за предаване на вируса на хора. В България здравните власти съобщиха, че са направили изследвания на 30 различни вида мъртви птици, но не са открили птичи грип. (EU Observer, Блумбърг - 14/10/05; НТВ, TurkishPress.com, Новините, АП, Би Би Си - 13/10/05)

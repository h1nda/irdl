Еврокомисарят Фуеле призова Западните Балкани да продължат реформите
					19/03/2010
					 
						ПОДГОРИЦА, Черна гора -- Обиколката на еврокомисаря по разширяването Щефан Фуеле в Западните Балкани включи посещения в четвъртък (18 март) на Подгорица и Сараево, където той обсъди необходимостта от реформи, които да ускорят процеса на интеграция в ЕС. След срещата му с премиера Мило Джуканович Фуеле призова властите да продължат да се борят срещу корупцията и организираната престъпност. Джуканович заяви, че Черна гора се надява да получи статут на страна кандидат за членство до края на годината.
						В Сараево Фуеле каза, че очаква Европейската комисия (ЕК) да реши до средата на април дали да препоръча премахването на изискванията за визи за босненските граждани. Фуеле похвали страната за напредъка й в изпълнение на критериите за пътната карта на ЕС за либерализиране на визовия режим.
						Фуеле се очаква да посети в петък Косово и Албания. Той бе цитиран от всекидневника в Тирана "Шкип" да казва, че ЕК е започнала да готви мнение по молбата на Албания да получи статут на страна кандидат за членство в ЕС. Той заяви за всекидневника в Прищина "Коха Диторе", че в ЕС съществува консенсус по отношение на бъдещето на Косово в блока и добави, че Съюзът наблюдава институциите, за да се убеди, че те се борят срещу корупцията, организираната престъпност и други проблеми, споменати в доклада на ЕК за напредъка през 2009 г. (Шкип, Toп Ченъл, Toп Нюз, Коха Диторе, Teлеграфи, РТК - 19/03/10; Б92, Taнюг, РТЧГ, Портал Аналитика, Кафемонтенегро, РТРС, Дневни Аваз, Срна, Фена - 18/03/10)

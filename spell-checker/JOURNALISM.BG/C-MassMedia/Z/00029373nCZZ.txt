Бизнес: Турската “Зираат Банк” откри клон в Атина
					20/02/2009
					Турската “Зираат Банк” откри своя първи клон в Атина Още в деловите новини: представители на македонските и словенските делови среди участваха във форум в Скопие; гръцка компания спечели двугодишен договор с Агенцията за поддръжка и доставки на НАТО.
					 
						
[Архив]
						
						Турската държавна “Зираат Банк” откри във вторник (17 февруари) своя първи клон в Атина, като така стана първата турска търговска банка, която започва дейност в Гърция. “Зираат Банк” планира да открие и друг клон в северния град Гюмюрджина. Началният оперативен капитал на двата клона ще бъде почти 18 млн. евро. 
						*** 
						
						Сръбското правителство ще субсидира закупуването на автомобили “Фиат Пунто” от производителя “Застава" със седалище в Крагуевац, съобщи в сряда (18 февруари) министърът на икономиката Младжан Динкич. Той допълни, че правителството ще предостави държавна помощ от 1000 евро на шофьорите, които заменят старите си автомобили за нови с марката “Пунто”. Динкич заяви, че предстои тази мярка да бъде одобрена от кабинета и тя трябва да влезе в сила до март. 
						*** 
						Световната банка прогнозира 1,5 до 2,5 % ръст на БВП в Босна и Херцеговина (БиХ) през 2009 г. и изрази увереност, че страната може да избегне рецесията, ако се възползва от кредитите, които международните финансови институции вече са й предложили, заяви на 11 февруари ръководителят на мисията на банката в БиХ Марко Мантованели за “Ройтерс”. Според оценките на банката дефицитът по текущата сметка на БиХ ще се понижи от 14 % от БВП през 2008 г. до 10 % от БВП през 2009 г. 
						*** 
						“Дженерал Електрик” (GE) проявява интерес към изграждането на вятърен парк в българската община Мирково, съобщи във вторник (17 февруари) министърът на икономиката и енергетиката Петър Димитров. GE е готова да инвестира до 800 млн. евро в проекта, който наблюдателите очакват да има годишна мощност между 120 и 150 mW. 
						*** 
						Представители на македонския и словенския бизнес участваха в бизнес форум, който се проведе във вторник (17 февруари) в Скопие. Организатори на събитието са търговските камари на двете страни и Словенско-македонският бизнес клуб. 
						*** 
						
						Кипърският министър на финансите Харилаос Ставракис потвърди в понеделник (16 февруари) публикуваните неотдавна съобщения в медиите, че руски предприемачи възнамеряват да изградят в село Пила най-големия в Кипър развлекателен парк, подобен на “Дисниленд”. Проектът, който е на стойност 878 млн. евро, ще бъде изграден между гръцката и турската зона, като мястото е избрано, за да спомогне за помиряването на двете общности. 
						*** 
						Договорът за поддръжка на въздушната отбранителна система “Пейтриът” в Европа между “Интраком Дефенс Електроникс”, част от гръцкото дружество “Интраком Холдингс”, и Агенцията за поддръжка и доставки на НАТО е бил подновен за още две години, съобщи компанията във вторник (17 февруари). През последните две години дружеството произведе и интегрира по-голямата част от електронните наземни системи за системата “Пейтриът”. 
						
						(Различни източници - 13/02/09 - 20/02/09)

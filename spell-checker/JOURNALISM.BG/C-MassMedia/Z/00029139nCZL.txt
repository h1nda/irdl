Кипърските лидери обсъждат правата на собственост
					29/01/2009
					 
						НИКОЗИЯ, Кипър -- Президентът Деметрис Христофиас и кипърският турски лидер Мехмет Али Талят се срещнаха в сряда (28 януари), за да обсъдят редица трудни въпроси, свързани със собствеността, като част от преговорите за обединение между двете общности на разделения остров. Спорът за собствеността засяга хиляди кипърски граждани, които са завели искове за къщи, хотели и предприятия, конфискувани от турските сили по време на военните действия през 1974 г., в резултат на които средиземноморският остров беше разделен. Специалният пратеник на ООН Тайе-Брук Зерихун каза след срещата, че двамата лидери са си разменили документи, съдържащи техните виждания за пътищата, по които да бъде решен въпросът, и че те ще се срещнат отново следващата седмица, за да обсъдят своите отговори. Христофиас определи въпроса за собствеността като една от най-сложните теми в преговорите. (ЮПИ, Гласът на Америка, Уебсайт на ООН, Синхуа, МИА, Файненшъл Мирър, АНА-МПА - 28/01/09)

Полицията съобщи, че ПКК планира самоубийствени атентати в големите турски градове
					29/04/2009
					 
						АНКАРА, Турция -- Терористичната Кюрдска работническа партия (ПКК) е изпратила трима атентатори самоубийци да извършат нападения в големи турски градове, цитираха медиите във вторник (28 април) полицейски представители. Източниците са съобщили, че Генералната дирекция по сигурността е предупредила провинциалните полицейски подразделения да засилят мерките за сигурност и да повишат усилията си в разузнаването, за да заловят заподозрените.
						Други новини от вторник -- Валията на Истанбул Муамер Гюлер потвърди съобщенията, че крайнолявата организация "Революционен щаб", чието скривалище в Истанбул полицията атакува в понеделник, предизвиквайки редица критики, има връзки с ПКК. Организацията си сътрудничи с ПКК в обучението на терористи и в други области, каза Гюлер на пресконференция. Акцията от понеделник остави трима души убити и седем ранени. Тя беше част от по-широка антитерористична операция срещу "Революционен щаб" в шест провинции.
						Също във вторник полицейските сили за борба с тероризма заловиха член на ПКК, носещ 35 кг експлозив А-4, в южната провинция Мерсин. Властите смятат, че заподозреният е планирал мащабни бомбени атентати.
						Междувременно кюрдските бунтовници бяха обвинени за мина, която експлодира в сряда, когато бронирана кола е минавала по път в южната провинция Диарбекир. Най-малко девет турски войници са загинали в най-смъртоносното нападение срещу силите за сигурност от месеци насам, както Би Би Си го определи. (Би Би Си, Милиет, Ватан, Йени Шафак - 29/04/09; Си Ен Ен Тюрк, Хюриет, Заман, Анадолска информационна агенция, Ройтерс - 28/04/09)

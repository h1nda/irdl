Македония чества своя Ден на независимостта
					15/09/2005
					Честването на 14-ия поред Ден на независимостта в Македония включваше връчването на първите ордени на републиката и завършването на 63-дневния поход до Брюксел на изтъкнат атлет, имащ за цел да демонстрира волята на страната да извърви докрай своя път към членство в ЕС.
					От Марина Стояновска за Southeast European Times от Скопие -- 15/09/05
 
					 
						
Македонският президент Бранко Цървенковски (вляво), вдовицата на бившия президент Борис Трайковски, Вилма Трайковска, и първият държавен глава на Македония Киро Глигоров присъстваха на почетната церемония по време на тържествата по случай Деня на независимостта на 8 септември. [Томислав Георгиев]
						За първи път от провъзгласяването на независимостта преди 14 години македонският държавен глава връчи ордени на Република Македония. По време на церемонията по отбелязване на Деня на независимостта на 8 септември президентът Бранко Цървенковски удостои с най-високите национални отличия бившия президент Киро Глигоров и -- посмъртно -- втория президент на републиката, Борис Трайковски.
						"Македония имаше шанса да разполага с подходящите хора на подходящото място в решителните моменти по пътя си към независимостта," каза Цървенковски. "Получателите на наградите са хора -- лидери, президенти -- към които сега нацията изказва своята благодарност." 
						"Македония осигури своето оцеляване," каза Цървенковски. "Сега и бъдещето й трябва да бъде осигурено чрез изпълнение на стратегическите цели за интеграция в НАТО и ЕС." 
						Изказвайки благодарност за полученото отличие, Глигоров го окачестви като "мотивация и вдъхновение за всички нас да се стремим още по-силно към развитие и просперитет на нашата Македония, защото тя е всичко, което имаме."
						Вдовицата на Трайковски, Вилма Трайковска, прие ордена от името на съпруга си, който загина в самолетна катастрофа на 26 февруари 2004 г. "Днес, на този ден, щях да се гордея и да бъда щастлива, ако моят съпруг бе тук да получи сам този орден и да го носи на гърдите си," каза тя. "Той вложи цялото си същество в благоденствието на отечеството." 
						Денят на независимостта на Македония бе честван не само в страната, но и в чужбина - в т. ч. в Руската федерация, където в рамките на Дните на македонската култура в Русия се проведоха редица възпоменателни събития. В Москва се състоя галаконцерт, а театралната трупа на изтъкнатия режисьор Байруш Мяку игра пиесата "Баща" в центъра "Майерхолд" в Санкт Петербург.
						Македонският атлет Емил Илич междувременно реши да отбележи националния празник по необичаен начин. Два месеца по-рано той се отправи на път от Скопие пеша, обявявайки, че ще пристигне в централата на ЕС в Брюксел навреме за Деня на независимостта. На 8 септември, след 63-дневен поход, той завърши своето пътуване със среща с директора на Генерална дирекция "Разширяване" на ЕС за Балканите Фабрицио Барбасо. 
						"Символичното значение на постъпката му е много важна в момент, когато македонският народ се стреми да се приближи до ЕС," каза Барбасо. "Надявам се, че македонската администрация ще последва този пример и ще извърви пътя до финала." Илич заяви, че е доказал на езика на спорта способността на Македония да довърши започнатото. 
						Македония получи своята независимост на 8 септември 1991 г., когато убедително мнозинство от гласоподавателите каза "да" на въпроса от референдума: "Подкрепяте ли независима и суверенна Македония с възможност да участва в съюз със други страни или не?"

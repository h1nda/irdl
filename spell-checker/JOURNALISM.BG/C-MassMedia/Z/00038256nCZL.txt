България, Гърция и Румъния обсъдиха полицейското сътрудничество 
					21/04/2011
					
						АТИНА, Гърция -- Международното полицейско сътрудничество, политиките на предоставяне на убежище и миграционните проблеми бяха основните теми, обсъдени по време на среща в Атина на вътрешните министри на България, Гърция и Румъния в сряда (20 април) . Българският вътрешен министър Цветан Цветанов и гръцкият министър за защита на гражданите Христос Папуцис предложиха създаването на тристранен център за контакти на българския ГКПП „Капитан Андреево” заедно с Турция. Те казаха, че са изпратили писмо до турския си колега Осман Гюнеш, в което са предложили идеята. Двамата министри се договориха също да бъдат изпратени български полицейски служители да патрулират в курортите на полуостров Халкидики и в Северна Гърция, които привличат значителен брой български туристи всяка година. Румънският вътрешен министър Траян Игаш благодари на Гърция за подкрепата й за усилията на Румъния за присъединяване към Шенген. Той подчерта необходимостта от по-нататъшно сътрудничество в рамките на ФРОНТЕКС, европейската агенция за граничен контрол, и от оптимизиране на обмена на информация между Гърция, България и Румъния за целите на борбата срещу незаконната миграция и трансграничната престъпност. (Фокус, Грийк Рипортър, АНА-МПА, БНТ - 20/04/11)

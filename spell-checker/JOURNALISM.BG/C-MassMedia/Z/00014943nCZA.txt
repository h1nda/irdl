Лидерите на ЕС обещават да спазят ангажиментите си във връзка с разширяването
					17/06/2005
					ЕС ще спази договорите за присъединяване, които е подписал с България и Румъния, каза люксембургският премиер Жан-Клод Юнкер на срещата на върха на ЕС в четвъртък. Според съобщенията проекторешенията на срещата също потвърждават взетите през декември решения във връзка с разширяването.
					(Различни източници -- 16/06/05 - 17/06/05)
 
					 
						
Люксембургският премиер Жан-Клод Юнкер пристига на работно заседание е петък (17 юни), вторият ден от европейската среща на върха в Брюксел. В четвъртък Юнкер обеща, че съюзът ще изпълни ангажиментите си към България и Румъния. [Гети имиджис]
						В четвъртък (16 юни) ЕС увери България и Румъния, че влизането им в съюза, планирано за 2007 г., няма да бъде застрашено от отложеното ратифициране на конституцията на блока. 
						В края на първия ден на решаващата среща на върха на ЕС в Брюксел, люксембургският премиер Жан-Клод Юнкер, чиято страна на 30 юни ще приключи шестмесечния си мандат като ротационен председател на ЕС, заяви, че съюзът ще се "придържа" към ангажимента си да приеме двете балкански страни, които през април подписаха договори за присъединяване. 
						"Договорите са подписани и те ще бъдат изпълнени изцяло," каза Юнкер в четвъртък, след като лидерите на ЕС решиха да отложат крайния срок за ратифициране на конституцията - ноември 2006 г. - след като тя неотдавна бе отхвърлена от френските и холандските избиратели. Според АФП в проекторешенията на двудневната среща се потвърждава намерението на ЕС да уважи поканата си към България и Румъния и изцяло да изпълни решенията във връзка с разширяването, взети на предишната среща на върха през декември 2004 г. 
						Тогава държавните и правителствени ръководители на 25-те страни членки на ЕС определиха 3 октомври като дата за започване на присъединителни преговори с Турция, като обвързаха това решение с условието страната да изпълни задълженията си за икономически и политически реформи, както и с протокол за разширяване на митническото споразумение със съюза, за да бъдат включени в него десетте нови държави членки, включително Кипър. 
						Те решиха също да започнат преговори за членство с Хърватия, при условие че страната демонстрира пълно сътрудничество с Международния наказателен съд за бивша Югославия. След това преговорите бяха отложени, тъй като Загреб не можа да изпрати в Хага основен обвиняем във военни престъпления, генерала в оставка Анте Готовина. 
						Макар че съобщенията в медиите през последните две седмици посочваха опасенията във връзка с разширяването -- и особено приемането на Турция -- като важен фактор за отхвърлянето на конституцията във Франция и Холандия, двете нови проучвания на "Евробарометър", публикувани в четвъртък, говорят за нещо друго. 
						Проучванията сред френските и холандските граждани установиха, че гласувалите с "не" на референдумите посочват като причина главно вътрешни социални, икономически и политически проблеми. Около 31 % от участвалите в проучването френски граждани са заявили, че се страхуват, че конституцията ще се отрази неблагоприятно на заетостта, а 26 % се тревожат за вътрешния пазар. Осемнадесет процента казват, че са гласували против конституцията, защото са недоволни от лидерите на страната си. 
						Най-честата причина за холандците, гласували с "не" -- посочена от 32 % от участниците в проучването -- е била липсата на информация. Деветнадесет процента са казали, че се тревожат от загубата на суверенитет.

Регионалното сътрудничество затруднява трафика на наркотици по Балканския маршрут
					07/01/2008
					Напредъкът на балканските страни към членство в НАТО и ЕС се отрази значително върху контрабандата на наркотици. Инстутициите укрепват, вземат се нови мерки за регионално сътрудничество и се въвеждат модерни технологии в граничния контрол.
					От Зоран Николовски за Southeast European Times в Скопие - 07/01/08
 
					 
						
Все повече наркотици се конфискуват по контрабандния маршрут в Югоизточна Европа. [Гети Имиджис]
						Известният балкански коридор за пренос на наркотични и психотропни вещества става все по-труден за трафикантите на наркотици поради усилията за борба с незаконната търговия. По време на и след конфликтите в региона, маршрутът предлагаше много вратички, което осигуряваше лесен достъп на криминалните елементи. 
						Напоследък сътрудничеството между страните и обменът на информация се подобриха. Функциите на граничните служби се увеличиха. Тези усилия помагат за затваряне на вратичките и създават бариера след бариера пред трафикантите на наркотици. 
						Балканският маршрут отдавна е определен от анализаторите и потвърден от количествата конфискувани наркотици, както и от точната ститистика на организациите за превенция на трафика на наркотици. Смята се, че напредъкът на балканските страни към членство в НАТО и ЕС обезкуражава престъпните организации. Процесът на присъединяване към НАТО и ЕС има и друга роля - институциите укрепват, вземат се нови мерки за регионално сътрудничество и се въвеждат нови технологии в граничния контрол. 
						Македония например преминава към т.н. интегрирано управление на границите, което означава, че контролът, наблюдението и опазването на границите се прехвърля от армията към полицията. Тази мярка увеличава координацията с полицията на граничнопропускателните пунктове и с граничните части, които охраняват държавните граници. 
						С въвеждането на нови информационно-технологично оборудване се установява връзка между всички гранични пунктове, така че всички страни получават информацията едновременно. Обменът на данни в региона нараства и се прилагат правила за защита на данните според Кооперативната инициатива в Югоизточна Европа. 
						Макодонските митници също въведоха няколко нови техники като мониторинг на транзитните транспортни средства, използващи технология Джи Пи Ес. На граничнопропускателните пунктове са поставени и камери. 
						
В Албания са открити няколко области, произвеждащи опиум и канабис. [Гети Имиджис]
						Документи на Интерпол показват, че за контрабанда на хероин се използват два главни маршрута: Балканския маршрут, който преминава през Югоизточна Европа и Копринения път, който преминава през Централна Азия. 
						Според документите на Интерпол, Балканският маршрут се разделя на три подмаршрута. Южният маршрут преминава през Турция, Гърция, Албания и Италия. Централният маршрут преминава през Турция, България, Македония, Сърбия, Черна гора, Босна и Херцеговина (БиХ), Хърватия, Словения и достига Италия или Австрия. Северният маршрут преминава през Турция, България и Румъния до Австрия, Унгария, Чешката република, Полша или Германия. По-големите количества хероин са определени за Холандия или за Обединеното кралство. Страните от Югоизточна Европа, с изключение на Албания, се смятат главно за транзитни и в по-малка степен за страни, където се продават наркотиците. 
						Някои области за производство на опиум и канабис бяха открити в Албания, вследствие на активната дейност и разрастването на организациите, занимаващи се с трафик на наркотици в Европа. Според Службата на ООН за наркотици и престъпност (СНПООН) положението на Албания не е съвсем ясно. Страната често се споменава като източник на смола от канабис. Това, което обаче е ясно, че ролята на Албания като производител на растението канабис е по-голяма, отколкото като производител на смоли от канабис. 
						Македония, Сърбия и БиХ се смятат за главни транзитни райони; Турция е ключова област за разпределяне; а Гърция, България и Румъния са врата към Европа. 
						По тези маршрути не се пренася само хероин, а също и канабис, хашиш и суров опиум. Разпределителните мрежи за малки количества дрога, пране на пари, корупция и лабораторна преработка изникват като престъпни дейности, съпътстващи незаконния трафик на наркотици. Според някои анализатори, престъпленията, свързани с наркотици, застрашават сигурността на целите Балкани, тъй като част от парите се използват за доставка на незаконно оръжие за радикални групировки. 
						
Полицията и митническите служители в района на Югоизточна Европа са заловили 10,065 кг хероин и морфин през 2005 г. [Гети Имиджис]
						Само търговията с дрога, отглеждана в Афганистан, носи печалба от 2 милиарда евро за картелите, опериращи по т.н. Балкански маршрут, според изпълнителния директор на СНПООН Антонио Мария Кошта. Тези незаконни пари увеличават бедността, престъпността и подпомагат радикалните групировки. 
						Новото е, че Балканите се превръщат в кръстопът за разпределяне не само на хероин, но и на кокаин от страните в Южна и Централна Америка. Последният случай с конфискуването на 486 кг венецуелски кокаин на македонската граница, потвърждава този маршрут, който досега не е използван за контрабанда на такива количества. 
						В Световния доклад за наркотиците за 2007 г., публикуван от СНПООН, се изразява загриженост за кокаина, пренасян по Балканския маршрут. Въпреки че 99% от доставките на кокаин от страни от Южна Америка продължават да се насочват към Западна Европа, забелязва се също, че някои доставки са предназначени за Източна Европа и балканските страни. 
						Това предизвиква тревога, свързана със създаването на нови маршрути за трафик и включване на кокаина в номенклатурата от продукти, предлагани от традиционните групировки за трафик на хероин, действащи по Балканския маршрут. Установени са някои случаи с доставки на кокаин през Черно море до Румъния и през Адриатическо море до Черна гора. 
						Увеличаването на заловените количества през Балканите отговарят на световните тенденции. През последното десетилетие, годишният ръст по отношение на конфискуването на опиати достигна средно 6%, което надвиши глобалното производство на опиум и доведе до увеличаване на глобалното залавяне на незаконно пренасяни опиати от 15% през 1995 г. до 26% през 2006 г.. 
						Макар че данните за конфискуване и разузнавателната информация говорят, че маршрутът през Западните Балкани е придобил значение в периода между 2000 и 2004 г., тази тенденция, изглежда, че не продължава през 2005 г. Нещо повече, случаите на конфискуване на дрога по Източнобалканския маршрут са нараснали, което главно отразява случаите на конфискувани наркотици в Румъния и Унгария, докато подобни случаи в България и Турция са намалели. В Турция обаче случаите на заловени количества опиум през 2006 г. са се увеличили почти с 25%, което предполага, че "традиционният" маршрут през Пакистан, Иран, Турция и Балканските страни отново е придобил значение.

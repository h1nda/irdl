Реформите в университетите създадоха конфликт между обремененото с проблеми правителство, университетските преподаватели и студентските съюзи
					06/09/2011
					Новото законодателство означава, че за пръв път от десетилетия е свалена забраната за полицията да влиза в университетските кампуси, което осигуряваше на организаторите на протести защита от арести.
					От ХК Цанис за Southeast European Times в Атина - 06/09/11
 
					 
						
Демонстранти вървят по централен булевард в Атина на 1 септември, за да протестират срещу неотдавна ратифициран проектозакон за реформи във висшето образование за университетите в Гърция и техническите училища. [СТР]
						Големите реформи в скърцащата система на висшето образование в Гърция в края на миналия месец (24 август) включват ефективно премахване на всеобхватния "статут на убежище", на който се радват образователните институции, след като безпрецедентно парламентарно мнозинство - 250 от общо 300 депутати - ратифицираха рамковия закон. 
						Освен последиците за сектора на висшето образование в страната, одобрението на двете основни партии - управляващата ПАСОК и главната опозиционна дясноцентристка партия "Нова демокрация" - увеличи предположенията за дискретен "консенсус" между двете големи партии на фона на продължаващата икономическа и финансова криза. 
						Министърът на образованието Ана Диамантопулу, бивш еврокомисар, смятана за една от малкото вероятни наследници на сегашния премиер Георгиос Папандреу като лидер на управляващата партия, нарече вота на парламента "исторически" и подчерта, че подобен консенсус може да се постигне и в други области. 
						Въпреки това главната опозиционна партия, въодушевена от нарасналия си рейтинг при неотдавнашните проучвания на общественото мнение и от неуспешните опити на правителството да подобри икономическите прогнози, изключи възможността за сътрудничество в предстоящите трудни месеци. 
						"НД никога няма да предложи консенсус, а още по-малко участие в погрешната [политика на правителството] ... Нека то [правителството] продължи да търси спасителна жилетка за собствената си некомпетентност и неефективност", каза говорителят на НД Янис Михелакис на 30 август. 
						Въпреки широкия политически консенсус за образователните реформи, целящи осъвременяване на остарелите академични стандарти както на студентите, така и на преподавателите, миналата седмица бяха окупирани училища и се проведоха улични протести, подкрепени от профсъюзите на университетските преподаватели и студенски групи, свързани с леви партии. Така например "първоначалната" мобилизация в четвъртък (1 септември) привлече около 5 000 протестиращи младежи в центъра на Атина. 
						Помолен да определи защо той и други ректори се противопоставят на реформите, Янис Милопулос, ръководител на университета "Аристотел" в Солун, посочи "следващия ден". 
						"Това е истинският и нерешен въпрос: дали университетите ще работят по-добре", каза Милопулос за SETimes. 
						"Никой не поставя под въпрос осъществяването на [мерките]; ние сме гаранти на законността и конституционалността", добави той, но независимо от това отбеляза "аргумента за конституционалността", повдигнат от опонентите. 
						Той също отхвърли критиките, че университетския "режим на убежище" е уникален. 
						Василис Зотос, известен архитект и председател на местното Общество на завършилите образованието си във Великобритания, не е съгласен и критикува системата. "За съжаление единственият начин за подобряване и промяна на висшето образование в тази страна е да се затворят университетите за пет години и после отново да се отворят; като тогава да се разреши на чужди университети да отворят филиали в страната." 
						Той каза за SETimes, че е избягвал да работи като преподаватал в гръцки университети, откакто се е върнал от Лондон преди повече от 40 години. Що се отнася до сегашната му критика към профсъюзите на университетските преподаватели, той казва, че " Съществуват 65 000 гръцки студенти в колежи по света сега, като повечето учат при системи, които сегашното правителство иска да учреди, а по-голямата част от академичната общност тук е срещу това... повечето хора в страната са разумни, но са управлявани от малцинство; същото [положение] съществува в университетите." 
						Освен че премахват "закона за убежище" от началото на 1980-те години, одобрен от новоизбраното социалистическо правителство по онова време, други реформи включват елиминирането на партийни вотове в студенски избори; промени в избора на ректори, за да се намали влиянието на студенски групировки, свързани с партии; задължително регистриране на студентите всеки семестър; ограничеване на времето за придобиване на степен; оценяване и сертифициране на курсови работи; онлайн публикуване на учебници и лекционни бележки и създаване на унифицирано обучение на докторанти. 
						Рамковият закон ще се приложи на два етапа, смята Диамантопулу. Първият ще приключи след една година.

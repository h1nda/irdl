Представителят на ЕС Лайчак разкритикува предложения от РС референдум като безотговорен 
					29/04/2011
					
						САРАЕВО, Босна и Херцеговина (БиХ) - Мирослав Лайчак, изпълнителният директор за Европа и Централна Азия на Европейската служба за външни действия, заяви в четвъртък (28 април), че решението на Република Сръбска (РС) за провеждане на референдум за наложените от върховния представител закони и по-специално тези за съда и прокуратурата на БиХ е безотговорно. Той добави, че това не решава никакви проблеми и само ще допринесе за по-нататъшно разделение. Лайчак добави, че ЕС очаква върховния представител Валентин Инцко да представи план в отговор на решението на босненските сърби. Лайчак е в Сараево за разговори в петък по политическата ситуация и евроинтеграционния процес на БиХ. (Независне Новине, СРНА, РТРС, Фена, БХРТ - 28/04/11)

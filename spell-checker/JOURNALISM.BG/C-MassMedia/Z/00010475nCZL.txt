Демонстрации на кипърските турци в подкрепа на мирния план на ООН
15/04/2004
Хиляди кипърски турци участваха в демонстрация в сряда (14 април) в подкрепа на плана на ООН за обединение, който ще бъде гласуван на отделни референдуми в двете части на разделения остров по-късно този месец. Но дали наистина гласуването ще се състои, както е планирано?
(ФТ - 15/04/04; АП, Ройтерс, АФП, Би Би Си, Анадолска агенция - 14/04/04)
 
 
Десетки хиляди кипърски турци участваха в демонстрация в Никозия в сряда (14 април) в подкрепа на плана на ООН за слагане край на 30-годишното разделение на острова. Кипърските гърци и турци трябва да гласуват относно плана на отделни референдуми на 24 април, преди приемането на острова в ЕС на 1 май. Споразумението ще влезе в сила само ако бъде одобрено и от двете страни. В противен случай само кипърските гърци ще влязат в съюза.
Според съобщенията около 40 000 кипърски турци са участвали в демонстрацията в северната част на разделената столица, като са скандирали "'Да' на референдума, 'да' на мира" и са носили плакати с надписи "Мирът в Кипър не може да бъде спрян", "'Да' за бъдещето на нашите деца" и "Трябва ни два пъти 'да' за мира". Демонстрантите размахвали маслинови клонки и знамена на ЕС, а някои и трикольора на обединен Кипър, който ще стане новият символ на страната, ако бъде одобрен планът за обединение.
Това е четвъртата демонстрация, организирана от кипърските турци в подкрепа на предложението на генералния секретар на ООН Кофи Анан след представянето на плана през ноември 2002 г.
Според последния вариант на плана Кипър трябва да стане слабо обвързана федерация, в която двете държави на кипърските гърци и турци ще имат широка автономия при управлението на вътрешните си работи.
В писма до Анан миналата седмица Гърция и Турция изразиха пълната си подкрепа за плана за Кипър, който се поддържа както от Великобритания така и от Съединените щати.
Но лидерите на кипърските гърци и турци, Тасос Пападопулос и Рауф Денкташ, се противопоставиха на предложеното споразумение и призоваха съгражданите си да го отхвърлят по време на референдумите.
Като цитира резултатите от проучванията на общественото мнение, агенция АП съобщава, че 70 % от кипърските гърци са против плана, докато 60 % от кипърските турци го одобряват.
Предполага се, че кипърските гърци са против плана на Анан поради текстовете, ограничаващи правото на избягалите кипърски гърци да се завърнат по домовете си в управляваната от кипърските турци част на острова.
Часове след демонстрацията на кипърските турци в сряда най-голямата политическа партия на кипърските гърци, АКЕЛ, прие решение, призоваващо за отлагане на референдумите. Лидерът на АКЕЛ Димитрис Кристофиас каза, че отлагането е необходимо, "за да се даде възможност да се проведе сериозен дебат върху предимствата и недостатъците на плана, което в момента е невъзможно".
Във вторник Анан каза, че ще разгледа възможността за отлагане на референдумите, ако и четирите страни, включително Гърция и Турция като гаранти, поискат това.
Представители на Турция и на кипърските турци, които настояват за споразумение, искат референдумите да се проведат според плана. Турският външен министър Абдула Гюл каза в сряда, че отлагането на процеса ще го върне в изходната му точка.
"Ако кипърските гърци отложат референдума, това ще означава, че те ще станат член на ЕС и ние ще бъдем представлявани от кипърските гърци", каза премиерът на кипърските турци Али Талат, като нарече всякакви предложения за отлагане на референдумите неприемливи и необосновани. Ако референдумите бъдат отложени, каза той, трябва да се отложи и влизането на Кипър в ЕС.
Дипломати от ЕС обаче отхвърлиха тази възможност, като цитираха договора за присъединяване, подписан с кипърските гърци през 2003 г. Файненшъл таймс цитира дипломатически източник от Брюксел, който казал, че когато ръководителите на ЕС са решили през 1999 г. да започнат преговори с Кипър, те са приели, че страната може да се присъедини към ЕС независимо дали кипърският въпрос е разрешен или не. "Изглежда г-н Пападопулос не е преговарял съвсем добросъвестно с ООН", е казал дипломатът.

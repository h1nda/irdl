Бизнес: Сръбският телеком спечели търга за "Телеком Сръпске" в РС 
					08/12/2006
					Сръбската компания "Телеком Сърбия" предложи печелившата оферта в продажбата на "Телеком Сръпске" в РС. Още от седмицата: Албания подписа споразумение за внос на електричество през зимата; дълговият рейтинг на Хърватия се повиши.
					 
						
Сръбската компания "Телеком Сърбия" ще плати 646 млн. евро за дял от 65 % в "Телеком Сръпске". [Архив] 
						
Сръбската компания "Телеком Сърбия" спечели търга за приватизация на 65 % от оператора на фиксирани телефонни мрежи в Република Сръбска (РС) "Телеком Сръпске" с оферта от 646 млн. евро. "Телеком Сърбия" победи австрийската компания "Телеком Аустрия", която предложи да плати 467 млн. евро. 
						 *** 
						Електрическата компания на Албания КЕШ съобщи, че е постигнала споразумение с три чуждестранни фирми - гръцката "Паблик Пауър Корпорейшън", словенската "Истрабенс Горене" и швейцарската ЕФТ - за доставка на електричество за Албания от настоящия месец до февруари 2007 г. включително. Планирано е всяка компания да доставя по 2,32 млн. квтч на ден. 
						 *** 
						Международната рейтингова агенция "Дън енд Брадстрийт" повиши дълговия рейтинг на Хърватия на DB3 - първото ниво на страната от инвестиционен клас. Агенцията се позова на продължаващата финансова консолидация на Хърватия, благоразумната й парична политика, строгия надзор във финансовия сектор, намаляването на участието на държавата в икономиката и структурните реформи. 
						*** 
						
Република Сръбска подписа споразумение с чешката електрическа компания ЧЕЗ за модернизация на босненската сръбска топлоелектрическа централа "Гачко". Договорът предоставя на ЧЕЗ дял от 51 % в централата. Сделката включва модернизация на сегашната 300-мегаватова електростанция "Гачко 1", изграждане на нов 660-мегаватов блок и откриване на нов рудник. ЧЕЗ смята да инвестира 1,5 млрд. евро в проекта, който трябва да бъде завършен през следващите четири години. 
						*** 
						Група международни бизнесмени реши миналата седмица да създаде организация с идеална цел - "Македония 2025". Целта на организацията ще бъде да изравни македонската икономика с тези на страните, членки на ЕС, като определи кои са перспективните промишлени подсектори и инвестира в тях. 
						
(Различни източници -- 01/12/06-08/12/06)

ООН разследва заместик-ръководителя на мисията в Косово
					28/09/2007
					По време на пресконференция тази седмица Стивън Шук каза, че е разследван за недопустимо близки отношения с косовски ръководители -- в т. ч. с обвиняемия във военни престъпления на ООН Рамуш Харадинай -- и за друго неуместно поведение.
					От Блерта Фоничи-Кабаши за Southeast European Times от Прищина - 28/09/07
 
					 
						
Заместник-ръководителят на ЮНМИК Стивън Шук. [Архив]
						Заместник-ръководителят на ЮНМИК Стивън Шук потвърди в сряда (26 септември), че срещу него се води разследване за евентуално неуместно поведение от Службата за вътрешен контрол на ООН. Той каза, че въпреки че службата не го е уведомила лично за разследването, той е научил за него от разговори с членове на своя екип. 
						"Според информацията, която успях да събера до момента, разследването е свързано с мое предполагемо агресивно поведение, непрофесионализъм и близки отношения с енергийния министър Етем Чеку и бившия косовски премиер Рамуш Харадинай и включва отношения, които според разследващите съм имал с някои жени от Косово и със служителки от мисията на ЮНМИК," каза Шук пред репортери. 
						Той направи този коментар в т. нар. от него "лична пресконференция". Шук подчерта, че не представя официалната позиция на ЮНМИК. 
						"Първото, в което съм виновен, е, че обичам работата си," каза Шук. "Второто е, че върша всичко с голяма страст и полагам всички усилия, не се държа като дипломат, настоявам работата да се свърши, печеля приятели и неприятели, имам слаба търпимост към всичко, което пречи на Косово да върви напред, подкрепям изборите и откритите листи, подкрепям Проект С като ключов за бъдещия икономически просперитет на Косово и в частност подкрепям всички от управителния съвет на проекта, включително неговия председател, министър Етем Чеку." 
						Той заяви, че е изпитвал голямо уважение към работата на Харадинай като премиер и "отличното му сътрудничество" с Трибунала на ООН за военни престъпления, който повдигна обвинение срещу него през март 2005 г. Шук отхвърли възможността да се оттегли и настоя, че няма да позволи обвиненията срещу него да повлияят на задълженията му и на процеса за статута. 
						Реакциите в Косово бяха смесени. В уводната си статия в четвъртък местният всекидневник "Експрес" нарече пресконференцията на Шук обидна. "Може би той смята, че сме повярвали на това, което заяви пред десетки журналисти," писа главният редактор Берат Бужала. 
						В дописка в "Зери" обаче министърът на околната среда и териториалното планиране Ардиан Джини обвини медиите, че са обявили Шук за виновен, без да изчакат да видят дали обвиненията срещу него са основателни.

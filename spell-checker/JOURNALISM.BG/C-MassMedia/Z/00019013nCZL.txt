ООН потвърди плановете си да организира среща между премиерите на Сърбия и Косово
					22/06/2006
					 
						БЕЛГРАД, Сърбия -- Специалният пратеник на ООН Марти Ахтисаари ще организира среща между премиера на Сърбия Воислав Кощуница и косовския му колега Агим Чеку по въпроса за статута, съобщи говорителят на Ахтисаари в сряда (21 юни). Очаква се срещата да се състои в края на юли. 
						Също в сряда сърбите в западния косовски регион Клина протестираха срещу убийството на 68-годишния Драган Попович, който бе застрелян в дома си от неизвестни извършители по-рано тази седмица. Демонстрантите, които смятат, че убийството е извършено по етнически подбуди, призоваха ЮНМИК и КФОР да открият и накажат извършителите. 
						Други новини -- Германският генерал Роланд Катхер ще смени италианския генерал-лейтенант Джузепе Валото начело на командването на КФОР на 1 септември, се казва в съобщение на Министерството на отбраната на Германия. Катхер е служил в КФОР от декември 1999 г. до юни 2000 г. (Ди Велт, Блиц, Политика - 22/06/06; ДПА, Танюг, Б92, Бета, ЮПИ - 21/06/06)

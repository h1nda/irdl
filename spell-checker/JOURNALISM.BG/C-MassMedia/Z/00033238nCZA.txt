Генералният секретар на ООН посети Кипър, за да подкрепи усилията за обединение
					01/02/2010
					"Не храня никакви илюзии, че кипърският проблем е лесен за решаване, или по отношение на трудностите, с които се сблъсквате", заяви генералният секретар на ООН Бан Ки Мун в началото на тридневното си посещение на средиземноморския остров в неделя. Той обаче беше уверен, че „в близко бъдеще” ще бъде постигнато споразумение.
					(ДПА, Евронюз, Файненшъл Мирър, Фамагуста Газет - 01/02/10; АФП, АП, Ройтерс, ДПА, ФТ, Би Би Си, Си Ен Ей, Информационен център на ООН - 31/01/10; ДПА - 29/01/10; Информационен център на ООН - 27/01/10)
 
					 
						
"Посещението ми отразява значението, което отдавам на настоящите усилия", заяви генералният секретар на ООН Бан Ки Мун пред репортери при пристигането си на летище Ларнака в неделя (31 януари). [Гети Имиджис]
						Генералният секретар на ООН Бан Ки Мун пристигна късно в неделя (31 януари) на тридневно посещение в Кипър, за да насърчи мирните преговори, които имат за цел прекратяване на продължаващото повече от 35 години етническо разделение на средиземноморския остров. 
						"Тук съм, за да покажа своята лична подкрепа за кипърските преговори за обединението на страната", каза Бан пред репортери на летище Ларнака. 
						Кипърският президент Деметрис Христофиас и лидерът на кипърските турци Мехмет Али Талят започнаха през септември 2008 г. нов кръг от преки преговори, на които се възлагат големи надежди. 
						Двете страни се споразумяха да работят за "двуобщностна, двузонова федерация, в която има политическо равенство, съгласно съответните резолюции на Съвета за сигурност". Проведените повече от 60 срещи до началото на тази година не помогнаха за изглаждане на различията по редица трудни въпроси, като собствеността, сигурността и териториалното устройство. 
						Миналия месец Христофиас и Талят започнаха поредица от интензивни преговори в рамките на продължаващата инициатива с посредничеството на ООН. Специалният пратеник на ООН за Кипър Александър Даунър заяви в изказване в петък след втория кръг на интензивни преговори, че двете страни са постигнали значителен напредък в областта на управлението и участието във властта. 
						Като похвали Христофиас и Талят за усилията им в мирния процес, Бан ги насърчи да продължат да работят за постигането на споразумение, заявявайки пред репортери, че "намирането на взаимно приемливо решение ще изисква смелост, гъвкавост и визия, както и готовност за компромис". 
						Последният опит за решаване на кипърския въпрос завърши с неуспех през април 2004 г., когато по-голямата част от кипърските турци подкрепиха предложения от ООН план за споразумение, докато кипърските гръцки гласоподаватели го отхвърлиха с голямо мнозинство. Накрая само признатата от международната общност гръцка част на острова се присъедини към ЕС, представлявайки цялата страна. Кипърските турци, които са признати единствено от Анкара, бяха изключени от предимствата на членството в ЕС. 
						"Не храня никакви илюзии, че кипърският проблем е лесен за решаване, или по отношение на трудностите, с които се сблъсквате", заяви Бан. "Същевременно съм уверен, че постигането на решение е възможно и това може да стане в близко бъдеще." 
						Всяко споразумение между Христофиас и Талят ще бъде подложено на референдум от двете страни на 180-километровата охранявана от ООН "зелена линия", преминаваща от изток на запад. Линията разделя и столицата Никозия. 
						Наближаването на президентските избори през април в контролираната от кипърските турци част на острова поражда усещане за неотложност на постигането на споразумение. Според последните проучвания на общественото мнение Талят изостава след хардлайнера Дервиш Ероглу. Наблюдателите се страхуват, че ако Ероглу спечели, мирният процес може да спре. 
						"Съдбата ви е във вашите ръце", заяви Бан. „Вие сте поели отговорността за намирането на решение. Вие сте тези, които движат процеса, и тези, които ще се възползват от огромните предимства и възможности, които постигането на споразумение ще донесе на този остров." 
						Генералният секретар на ООН трябваше да се срещне поотделно с Христофиас и Талят в понеделник, преди да председателства съвместно заседание. "Решаването на кипърския проблем", заяви Бан, "ще вдъхнови всички, които се опитват да решат други на пръв поглед нерешими конфликти по цял свят".

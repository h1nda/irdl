Облекчаване на визовия режим и зона за свободна търговия са сред предложенията на ЕК за ЮИЕ
					07/02/2006
					Облекчаване на процедурите и изискванията за издаване на визи, установяване на местен режим за граничния трафик и създаване на зона за свободна търговия на мястото на ЦЕФТА са сред идеите, очертани от Европейската комисия в януарския й доклад.
					От Зоран Николовски за Southeast European Times от Скопие – 07/02/06
 
					 
						
ЕС възприе идеята за разширяване на Централноевропейското споразумение за свободна търговия (ЦЕФТА), което в момента включва България, Хърватия и Румъния. [Архив]
						Облекчаване на визовия режим, повече стипендии за студенти, регионално висше училище по публична администрация и зона за свободна търговия в Югоизточна Европа (ЮИЕ) са сред предложенията, представени от Европейската комисия в доклад, публикуван на 27 януари. Макар че страните от ЮИЕ приветстваха повечето от идеите, предвижданата зона за свободна търговия предизвика смесени отзиви. 
						Облекчаването на визовия режим -- основна грижа за много балкански страни -- ще се договаря с всяка страна поотделно, като се започне с Македония, се казва в доклада на ЕК, озаглавен "Западните Балкани по пътя към ЕС: укрепване на стабилността и повишаване на благосъстоянието". 
						Първоначалните стъпки според ЕК ще включат облекчени процедури за подаване на заявления, премахване на таксите за издаване на визи и разрешаване на многократни влизания. През първата фаза тези привилегии ще се предлагат за студенти и учени. 
						ЕК призовава също и за създаване на местен режим на граничния трафик по външните граници на страните членки на ЕС. Жителите в граничните зони, в т. ч. и край границите на ЕС със Западните Балкани, може да получат възможността да пресичат границата с местен граничен пропуск, без да е необходима виза. Официалното одобрение на предложението от Европейския парламент и от Съвета се очаква този месец.
						Друго важно предложение -- установяването на зона за свободна търговия -- бе критикувано от Хърватия, която твърди, че то би довело до възстановяването на Югославия без Словения, но с Албания. 
						Предложеното Търговско споразумение за Югоизточна Европа би заместило съществуващото Централноевропейско споразумение за свободна търговия (ЦЕФТА), което включва България, Хърватия и Румъния. Две от страните членки, България и Румъния, ще напуснат организацията, щом се присъединят към ЕС. Македония е в последната фаза на присъединяването си към ЦЕФТА. 
						Като алтернатива на създаването на нова зона Хърватия предложи възможността за разширяване на ЦЕФТА. ЕС и Пактът за стабилност възприемат идеята, но предупреждават, че търговските правила на ЦЕФТА, които са отпреди 15 години, ще трябва да бъдат осъвременени.
						Смисълът на предложението на ЕК, според вицепремиера на Македония Радмила Шекеринска, не е в създаването на митнически съюз, а на условия за насърчаване на свободната търговия. Независимо дали това ще стане чрез ЦЕФТА или чрез някакво друго споразумение, то ще бъде от полза за всички, добави тя. 
						В доклада на ЕК се предлагат и други мерки за подпомагане. Комисията удължи процеса на управление на малки предприятия съгласно Европейската харта с три години -- тази година се очаква то да донесе 60 млн. евро. Средствата ще бъдат насочени към неотдавна основания Европейски фонд за Югоизточна Европа. 
						Освен това броят на стипендиите за студенти, дипломирани висшисти и учени ще се увеличи и ще бъде открито регионално висше училище по публична администрация.

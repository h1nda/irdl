ЕС призова Турция да отвори пристанищата и летищата си за кипърските гърци 
					27/11/2009
					 
						АНКАРА, Турция -- ЕС призова в четвъртък (26 ноември) Турция да отвори пристанищата и летищата си за кипърските гърци преди срещата на върха на ЕС през декември. Тройка на ЕС, оглавявана от шведския външен министър Карл Билд, се срещна с турския външен министър Ахмет Давутоглу и с главния преговарящ на страната в преговорите за членство със Съюза, Егемен Багъш, за да обсъди напредъка на Анкара в интеграционния процес. Турция отказа да приложи напълно търговския договор, разширяващ митническия съюз между Турция и ЕС, така че да включва и Кипър, докато ЕС не изпълни обещанието си да облекчи изолацията на кипърските турци. Давутоглу заяви, че проблемът би се решил "не чрез упражняване на едностранен натиск върху Турция, а чрез намиране на цялостно, справедливо и трайно решение на кипърския конфликт". 
						В очакване на срещата на върха на Съвета на Европа следващия месец кипърският президент Деметрис Христофиас е изпратил писмо до всички страни, членки на ЕС, предупреждавайки, че Кипър ще бъде принуден да блокира кандидатурата на Турция, ако Анкара не изпълни всичките си ангажименти към Никозия. (AФП, Синхуа, Анадолска информационна агенция - 26/11/09)

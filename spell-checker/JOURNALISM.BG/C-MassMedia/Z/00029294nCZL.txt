Кипърските лидери обсъдиха въпроси за собствеността
					13/02/2009
					 
						НИКОЗИЯ, Кипър -- В четвъртък (12 февруари) президентът Деметрис Христофиас и кипърският турски лидер Мехмет Али Талят представиха позициите на своите общности относно критериите за решаване на деликатния въпрос за собствеността, съобщи специалният пратеник на ООН Александър Даунър. Двамата лидери проведоха 19-ия кръг от преките си преговори за обединение на разделения остров. Попитан дали има някакво споразумение по критериите, Даунър отбеляза, че обсъжданията са на много ранен етап. "Те трябва да извървят определен път. Това са трудни проблеми и те няма да бъдат решени в рамките на една среща", каза той пред репортерите. (Си Ен Ей, Фамагуста Газет, Филелефтерос, iKypros - 12/02/09)

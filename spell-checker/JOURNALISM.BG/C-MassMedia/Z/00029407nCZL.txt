Лидерът на кипърските турци заяви, че въпросът за изчезналите лица не трябва да се политизира
					24/02/2009
					 
						НИКОЗИЯ, Кипър -- Кипърският турски лидер Мехмет Али Талят заяви в понеделник (23 февруари), че въпросът за изчезналите лица в Кипър е хуманитарен, и разкритикува всякакви опити за политизирането му. "[Самопровъзгласилата се "Севернокипърска турска република"] СКТР ще продължи своята финансова и морална подкрепа за продължаващите усилия за откриване на изчезналите лица", каза Талят по време на посещение в буферната зона на острова. През януари Гърция заплаши да постави въпроса в Съвета по правата на човека на ООН в Женева, след като турският актьор Атила Олгач каза по телевизията, че самият той е разстрелял десет кипърски гърци, докато е бил военнослужещ по време на военната интервенция през 1974 г. в Кипър. Гърция заяви, че ще настоява Турция да съдейства за изясняването на съдбата на около 1 500 души, обявени за изчезнали по същото време. (Анадолска информационна агенция, Хюриет, Си Ен Ей, Файненшъл Мирър - 23/02/09)

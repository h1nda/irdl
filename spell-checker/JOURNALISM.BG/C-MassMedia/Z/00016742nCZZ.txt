Делова хроника
					25/11/2005
					Преглед на деловите и икономическите новини от Балканите след 18 ноември.
					(Различни източници – 18/11/05 - 25/11/05)
 
					 
						
Вторият министерски форум по здравеопазване и финанси, проведен в Скопие в петък (25 ноември), привлече министри от региона, както и официални представители на СЗО и Съвета на Европа. [Томислав Георгиев]
						Най-големият производител на мед в света, американската компания "Фелпс Додж", спечели лиценз за извършване на проучвания за разработване на мини в Koсово, потвърдиха от ЮНМИК. Компанията трябва да започне работа до 90 дни. Международен официален представител нарече договора "значимо събитие и първото по рода си в Косово". Смята се, че в провинцията има залежи на полезни изкопаеми и метали на стойност минимум 13,5 милиарда евро, в т. ч. мед, цинк и олово. 
						*** 
						Служители от гръцките медии проведоха 24-часова стачка в четвъртък (24 ноември), настоявайки за нов колективен трудов договор, по-добри условия на труд и по-високи заплати. Освен няколкото репортажа за стачката, през деня не бяха излъчвани други новини, а сутрешните вестници не бяха отпечатани. 
						*** 
						
						Aлбанското правителство одобри покупката на 20000 Мвтч електроенергия от България по пряка процедура за доставка. Количеството ще помогне за решаването на острата енергийна криза в Албания. 
						*** 
						
						Tурското правителство възнамерява през следващата година да намали размера на корпоративния данък от 30 % на 25 %, като в рамките на четири години, считано от 2007 г., се очаква да бъде направено допълнително намаление от 10 %. Турските лидери сега са изправени пред задачата да убедят МВФ да приеме плана за намаляване на данъка, целящ насърчаване на чуждите инвестиции. 
						*** 
						Минималната работна заплата в Черна гора ще се увеличи от 50 евро на 52 евро, считано от 1 декември, и с още 1 евро не по-късно от август 2006 г., съгласно ново споразумение между правителството, профсъюзите и служителите. Споразумението трябва да бъде официално подписано през идните дни. 
						 *** 
						
						Maкедонското правителство прие държавния проектобюджет за 2006 г. Той предвижда бюджетен дефицит от близо 28 млн. евро, който ще бъде покрит основно с външни кредити. Проектът трябва да бъде внесен в парламента за гласуване до края на годината. 
						*** 
						Кабинетът на Република Сръбска удължи крайния срок за предаване на оферти за търга за "Босански брод" от 24 ноември на 8 декември. Правителството заяви, че иска да даде възможност на повече компании, проявили интерес към рафинерията, да участват в търга. 
						*** 
						
						Гръцката държавна енергийна корпорация обяви, че нетните й печалби са спаднали с 39,5 % до 155 млн. евро между януари и септември. Тя посочи като причини за спада скоковете в цените на суровия нефт и природния газ, както и нарастващите екологични разходи. 
						*** 
						
						Румъния постигна споразумение с "Винтерсхал ердгаз ханделсхаус Цуг", съвместно предприятие между руския "Газпром" и немския "Винтерсхал", за продължаване на договора за доставка на природен газ до 2030 г. В първоначалния си вид споразумението, което е в сила от 1993 г., трябваше да изтече през 2012 г.

Командващият ЮФОР и представители на службите за сигурност на БиХ обсъждат борбата с организираната престъпност
					22/05/2005
					 
						САРАЕВО, Босна и Херцеговина (БиХ) -- Командващият ЮФОР генерал-майор Дейвид Лийки се срещна с ръководителите на органите на реда на БиХ в петък (20 май), за да обсъдят въпроси, свързани с борбата с организираната престъпност. В заявление на ЮФОР се казва, че участниците в срещата изтъкнаха, че организираната престъпност създава пречки пред развитието на БиХ и кандидатурата й за интеграция с ЕС.
						Междувременно премиерът на БиХ Аднан Терзич, който бе на двудневно посещение във Вашингтон, призова за продължаване на участието на САЩ в решаването на проблемите на страната. След среща с помощник-държавния секретар на САЩ Николас Бърнс Терзич каза, че бъдещето на Балканите ще зависи в голяма степен от продължаването на ролята на САЩ в региона. Той също така се срещна с новия президент на Световната банка Пол Улфовиц, който потвърди подкрепата на бакната за реформите в БиХ. (Независне новине, РТРС, ПБС БиХ - 21/05/05; НТВ Хаят, Фена, voanews.com - 20/05/05)

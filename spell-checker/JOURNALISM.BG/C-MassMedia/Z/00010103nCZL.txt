Новото гръцко правителство се концентрира върху Олимпиадата
10/03/2004
 
АТИНА, Гърция -- Костас Караманлис положи клетва като премиер в сряда (10 март), три дни след като партията "Нова демокрация" спечели парламентарните избори. Обявявайки кабинета си във вторник, той даде сигнал, че предстоящите Летни олимпийски игри в Атина ще бъдат неговият висш приоритет. Той пое и портфейла на министър на културата, а с това и пряката отговорност за подготовката на Игрите, което изненада наблюдателите. Йоргос Суфлиас, главният стратег на партията, бе назначен за министър на строителството и благоустройството. Йоргос Вулгаракис е новият министър на обществения ред, докато Спилиос Спилиотопулос ще бъде министър на отбраната.
Други новини: Около 400 американски военнослужещи участват от сряда заедно с 2 000 гръцки служители по сигурността в двуседмично учение, което ще отработва различни катастрофични сценарии като отвличане на самолети и употреба на радиационни бомби. Междувременно кметът на Атина Дора Бакуяни заяви пред Си Ен Ен във вторник, че властите правят "всичко, което е в човешките възможности", за да гарантират безопасността на Олимпийските игри. ( АП, АФП, Ройтърс, АНА, МПА - 09/03/04)

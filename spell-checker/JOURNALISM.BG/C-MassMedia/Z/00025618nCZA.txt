Съветът за сътрудничество заменя Пакта за стабилност
					28/02/2008
					Пактът за стабилност за Югоизточна Европа проведе своята заключителна среща в София в сряда, като предаде щафетата на Съвета за регионално сътрудничество. 
					(АФП, АП, БТА, СНА, БНН, Бета, Пакт за стабилност за Югоизточна Европа, Министерство на външните работи на България - 27/02/08)
 
					 
						
Специалният координатор на Пакта за стабилност за Югоизточна Европа Ерхард Бусек. [Гети Имиджис]
						Почти девет години след своето създаване Пактът за стабилност за Югоизточна Европа бе преобразуван в Съвет за регионално сътрудничество (СРС) на среща на министрите на външните работи от Процеса за сътрудничество в Югоизточна Европа (ПСЮИЕ) в София в сряда (27 февруари). 
						Пактът за стабилност бе създаден по инициатива на ЕС през юни 1999 г. с цел повишаване на усилията на страните от Югоизточна Европа (ЮИЕ) в подкрепа на мира, демокрацията и икономическия просперитет след косовския конфликт. 
						Опирайки се на постиженията на пакта, СРС има за цел да подпомогне постигането на допълнителен напредък в различните сфери на сътрудничество, като същевременно ще продължи да осигурява основа за европейската и евро-атлантическата интеграция на държавите от ЮИЕ. 
						В приетата в сряда съвместна декларация като участници в новата инициатива се посочват всички държави от ЮИЕ, много други европейски държави, Канада, САЩ и ключови международни организации -- включително ООН, ЕС, ПРООН и Световната банка. 
						Хидает Бишчевич от Хърватия бе избран за генерален секретар на СРС, чиято централа ще бъде в Сараево, а в Брюксел ще има бюро за връзка. 
						"Бъдещето на регионалното сътрудничество в Югоизточна Европа започва тук, днес," каза специалният координатор на Пакта за стабилност Ерхард Бусек при откриването на срещата. "Подходът и успехът на Пакта за стабилност бяха добре известни със своята гъвкавост, постоянство и упоритост. Затова ви насърчавам да постоянствате и да бъдете упорити в усилията си за продължаване по пътя на сътрудничеството и интеграцията." 
						Форумът, който се проведе десет дни след обявяването на независимостта на Косово, за първи път събра на едно място представители на Белград и Прищина. 
						Сръбският външен министър Вук Йеремич повтори, че Белград се противопоставя на отделянето на Косово. Като увери участниците, че Белград "не възнамерява да пречи на важната работа" на СРС, той отбеляза също, че "минималното изискване", за да продължи Сърбия напред, е "запазване не процедурното статуткво". 
						Както и на предишни срещи на Пакта за стабилност, Косово бе представлявано от служители на ЮНМИК. В делегацията участваха трима от членовете на администрацията на ООН, както и председателят на Косовската търговска камара Бесим Бечай, който отговаря и за регионалното сътрудничество. 
						"Отнасяме се към Сърбия като към съседна държава," каза пред репортери Бечай в кулоарите на срещата. "Много скоро президентът и премиерът на нашата страна ще изпратят писмо до правителството на Сърбия за признаване и от тяхна страна." 
						Според Бечай колкото по-скоро Белград "подходи реалистично" по въпроса за статута на Косово, толкова по-добре ще бъде това и за Сърбия, и за региона. 
						В обръщение към срещата словенският външен министър Димитрий Рупел, чиято страна понастоящем заема ротационното председателство на ЕС, призова държавите от ЮИЕ да "погледнат в бъдещето", вместо да живеят със събитията от миналото. 
						Българският министър на външните работи Ивайло Калфин, чиято страна в момента е председател на ПСЮИЕ, повтори призива на Рупел за взаимна подкрепа.

Фотографи от Сърбия и Косово си сътрудничат
		28/02/2012
		Нова изложба поставя акцент върху сътрудничеството между млади творци, възпитавани исторически във взаимно недоверие.
		От Ивана Йованович и Линда Карадаку за Southeast European Times от Белград и Прищина – 28/02/12
 
		 
			
Фотографите бяха избрани заради уменията им и осъзнаването на необходимостта от сътрудничество. [Архив на SETimes]
			Общо десет млади фотографи – петима от Сърбия и петима от Косово – представят своите творби на тема ЕС, еврото и европейските ценности. Изложбата беше открита в Националната библиотека в Прищина по-рано този месец и ще се премести в Белград по-късно през годината, въпреки че датата все още не е потвърдена. В края на август изложбата ще излезе извън региона и ще посети Тирол, Австрия, за ежегодния европейски форум „Алпбах“. 
			Изложбата, замислена от белградската НПО „Клуб Алпбах“ и инициативните групи „Алпбах“ в Косово, иска да напомни, че хората в този регион имат много общи черти въпреки политическите и етническите различия, които ги разделят. 
			Участниците от Прищина и Белград бяха избрани заради уменията им, но и заради осъзнаването на необходимостта от сътрудничество и социална отговорност. 
			Всяка група опакова багажа си и отпътува за столицата на другата страна, за да участва в задължителните семинари, на които участниците разговаряха за реални фотографски техники, но също така и по отвлечени въпроси, като например ролята на културата, културните различия като движеща сила в конфликтите и начините за преодоляване на конфликтите. След проведените семинари всеки участник беше помолен да направи снимки на своята среда, като улови символично използване на еврото или на ЕС. 
			Това беше уникален шанс, който ни предостави безпрецедентна възможност да експонираме, каза за SETimes белградската фотографка и студентка по право Милена Гушевски, чийто творби са представени в изложбата в Прищина. „През целия си 26-годишен живот не съм срещала някого, който да е албанец. Исках да отида там и да видя дали някой ще ми направи нещо, но видях, че и те са същите като нас и че дори имаме еднакви страхове. Ние… си приличаме повече, отколкото се различаваме.“ 
			
Арбен Лапащица от Прищина предостави тази снимка за изложбата. [Алпах Ковово]
			Филип Нарвал, който работи по външно проучване за влиянието на Европейския форум, присъства на откриването в Прищина. Той сравни положения тежък труд, свидетелство за който са резултатите показани в изложбата, и тежкия в буквален смисъл път заради силния снеговалеж и опасните пътни условия. 
			„Това пътуване до Прищина имаше почти символично значение, като показа колко трудно трябва да е било за всички тях да направят голямата крачка и да излязат извън своята версия на събитията, да чуят другата страна и дори нещо повече, да изградят мостове в реалния живот“, каза Нарвал за SETimes. 
			Таулант Ходай, председател на инициативната група „Алпбах Косово“, е доволен от резултатите и реакциите. „Всички мнения на посетителите за сътрудничеството и посланията на снимките принципно бяха положителни и обнадеждаващи“, каза той за SETimes. 
			Ходай посочи, че организирането на подобна изложба е било съпроводено от редица трудности, от избирането и убеждаването на фотографите да си сътрудничат в съвместен проект с фотографи от Сърбия до организирането на пътуването на косовските фотографи в Сърбия. Необходимо е било специално разрешение за тях, защото Сърбия не приема косовски документи. 
			„Основната цел на изложбата е да покаже, че сътрудничеството между някои части на косовското и сръбското общество е възможно. Тук имам предвид сътрудничеството между младите хора от тези държави чрез посланията на фотографиите, които показват, че освен идеологически и политически различия, тези общества се изправят пред еднакви проблеми и имат едни и същи цели. Следователно сътрудничеството е възможно“, каза Ходай за SETimes. 
			Арбен Лапащица, фотограф от Косово, каза за SETimes: „Фотографиите показват двете страни на монетата, положителните и критичните елементи, като дават възможност на зрителя да помисли и да реши за себе си къде се намира Косово сега – по-близо или по-далеч от Европа.“ 
			Кораб Мушколай от Прищина е един от посетителите. Трийсетте фотографии показват реалността в двете държави, Косово и Сърбия, две реалности в две балкански страни, каза Мушколай за SETimes. 
			
Тази снимка е направена от белградската фотографка Милена Гушевски. [Алпах Ковово]
			„Има различия, например културата, начина на мислене, миналото и други елементи, но също и общото намерение - и двете страни възнамеряват да се присъединят към ЕС. Фотографите се опитват да покажат и двете - допирните точки и разликите между Косово и Сърбия“, каза Мушколай. 
			Две снимки по-специално са привлекли вниманието му. „Имаше снимка на сръбски фотограф, на която е фотографиран сръбски гражданин, който протестира от другата страна, а не е при останалите протестиращи, които са против Косово. Този единствен демонстрант е сам и държи плакат „Албанците са наши братя“. 
			„Друга снимка, която също ми направи впечатление, е на косовския фотограф Берат Морина. На нея е заснет един полицай, застанал пред сградата на косовското правителство. Цялото пространство около него и около сградата на правителството е покрита с неща, хвърлени от протестиращите срещу посещението на ръководителя на сръбския екип за преговори Борислав Стефанович“, допълни Мушколай. 
			Според Лапащица изложбата е уникална. „Прищина и Белград на едно място, но сега представени в различен ракурс, който не е политически. Когато политиците не се месят, сътрудничеството на културно и художествено ниво дава резултати, както свидетелства този проект.“ 
			Той добави, че проектът е помогнал на фотографите от Косово и Сърбия да разбият старите предразсъдъци и да обменят професионален опит. „Взаимните посещения в Белград и Прищина и общата тема, върху която се фокусирахме, изиграха ключова роля“, посочи той. 
			„Бяхме се концентрирали върху нещо, което е общо и за двете общества, и това е стремежът към интеграция в ЕС,“ каза за SETimes Милан Средоевич, председател на белградския „Клуб Алпбах“.

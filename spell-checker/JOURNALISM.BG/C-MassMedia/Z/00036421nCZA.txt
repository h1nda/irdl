Европейският съд притисна Румъния за реституцията на имоти
					20/10/2010
					Може да има последствия, ако Румъния скоро не промени и не приложи законите за имотите, конфискувани при комунизма. 
					От Пол Чокою за Southeast European Times в Букурещ – 20/10/10
 
					 
						
Конфискувана къща в Букурещ. [Виктор Барбу/SETimes]
						Европейският съд за човешки права даде ултиматум на Румъния миналата седмица да внесе поправки в закона за реституцията или за компенсацията за конфискувани имоти през комунистическата епоха в рамките на 18 месеца, след разпоредба на съда в първото пилотно решение по въпроса в две отделни дела. 
						Пилотно решение се взема след повторно нарушаване на фундаментални права и автоматично води до преустановяване на всички подобни дела пред съда, докато проблемът бъде решен. 
						Съдът след това проверява мерките, взети от държавата, и ако ги одобри, отнася преустановените дела обратно до националн. 
						"Ние ще анализираме това решение заедно с Министерството на правосъдието и след това ще съобщим за всички мерки, които ще вземем в този случай", заяви премиерът Емил Бок. 
						Бок също поиска да бъде създадена междуведомствена работна група за намиране на ефективни решения на проблема с реституцията. 
						Отсъствието на кохерентин механизъм за реституция или компенсация е проблем от 20 години и отразява прекалената бюрокрация, неясните закони и спрените съдебни дела. 
						За сега разглеждането на всички висящи дела в съда в Страсбург е отложено, докато Румъния не измени сегашното законодателство и не създаде ефективна компенсаторна система. 
						Съдът също разпореди, че Румъния трябва да плати 180 000 евро като компенсации по две разгледани от съда дела - "Мария Атанасиу и Илеану Поенару срещу Румъния" и "Флорица Солон срещу Румъния". 
						Безпрецедентното решение на Европейския съд е много важно, защото макар че той и преди е искал от Румъния да реши въпроса с национализацията, този път несъобразяването с решението му може да доведе до изключването на Румъния от Съвета на Европа. 
						До месец май Националната агенция за реституция на имоти е получила повече от 63 000 искове за връщане на имоти, но само по около 4 000 е взето решение досега. 
						Според експерти правителството ще трябва да плати около 21 милиарда евро като компенсации на собствениците на конфискувани имоти. Доклад на съда за 2009 г. показва, че почти 9% от делата му са свързани с Румъния, като повечето от тях са за невърнати имоти. 
						Анализаторите твърдят, че решението от миналата седмица показва, че съдът в Страсбург е загубил търпение. 
						"Решението не трябва да бъде смятано за изненада... Онова, което изненадва е, че подобно решение не бе взето по-рано, тъй като ние говорим за около 1 500 подобни висящи случаи", каза за SETimes Виктол Лупу, заместник-главен редактор на всекидневника на английски език "Найн О'Клок". 
						 "Управниците на страната отлагат вземането на ясно решение вече повече от десетилетие, от 1990-години, като удължават с три, после с пет години договорите с наемателите, докато собствениците просто трябва да чакат. Същата процедура бе повтаряна отново и отново", добавя той. 
						Коментаторите са единодушни, че различни интереси са свързани с възстановяването на собствеността, което може да застраши самия дух на законовата рамка. Досега правителството обикновено решава случаите в полза на ищците. 
						"За съжаление нищо не се случва след това, тъй като те не получават имотите си обратно. Много вероятно е след 18 месеца Румъния да се окаже в същото положение, а съдът да трябва да реши 1 500-те дела", казва Лупу.

Главният прокурор на Хага Брамерц е на посещение в Белград за обсъждане на проблема с укриващите се военнопрестъпници
					27/03/2009
					 
						БЕЛГРАД, Сърбия -- Главният прокурор на Трибунала на ООН за военни престъпления Серж Брамерц пристигна в Белград в четвъртък (26 март), за да направи преглед на усилията за издирване на оставащите на свобода бегълци. Той се срещна с президента Борис Тадич и министъра на вътрешните работи Ивица Дачич преди разговорите си в петък с прокурора за военни престъпления Владимир Вукчевич. Една от точките в разговорите ще бъде неотдавнашното предложение на Белград да се разреши на осъдените сръбски военнопрестъпници да излежават присъдите си в сръбски затвори. В последния си доклад Брамерц призна напредъка, постигнат в нивото на сътрудничество на Сърбия с Хага, но отказа да го определи като пълно, настоявайки, че сръбските власти трябва да арестуват оставащите на свобода бегълци Ратко Младич и Горан Хаджич. Арестът на Младич е основно условие, поставено от ЕС, за да се деблокира ратифицирането на неговото предприсъединително споразумение със Сърбия. (Ройтерс, Телеграф - 27/03/09; Б92, Бета, Танюг, Радио Сърбия - 26/03/09)

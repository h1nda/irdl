Кметът на Букурещ Сорин Опреску ще участва в президентската надпревара
					06/10/2009
					 
						БУКУРЕЩ, Румъния – Кметът на Букурещ Сорин Опреску съобщи в понеделник (5 октомври), че ще се кандидатира за президент на предстоящите избори на 22 ноември. Заради миналото си на член на висшето ръководство на Социалдемократическата партия (СДП) Опреску няма да се стреми да получи подкрепа от никоя партия. Той напусна СДП миналата година и спечели местните изборите в Букурещ през юни 2008 г. като независим кандидат. Евентуалната кандидатура на Опреску се коментира отдавна, тъй като той се ползва с популярност и може да привлече гласове не само от СДП, но и от много по-широка маса гласоподаватели. Опреску често е сравняван с президента Траян Бъсеску заради подобния му стил на „човек от народа”.
						Междувременно друг кандидат за президент - лидерът на СДП Мирча Джоана - съобщи в понеделник, че неговата партия е готова да подкрепи вот на недоверие срещу бившия й партньор в управляващата коалиция - Либералдемократическата партия (ЛДП). Лидерът на Националлибералната партия (НЛП) Крин Антонеску вече съобщи миналата седмица, че неговата партия ще внесе вот на недоверие срещу кабинета.
						СДП излезе от управляващата коалиция миналата седмица, след като президентът Траян Бъсеску потвърди решението на премиера Емил Бок от ЛДП за уволнението на министъра на вътрешните работи Дан Ника. В резултат на това министри от ЛДП заеха освободените от СДП места. (Агерпрес, Hotnews.ro, АП, Ройтерс - 05/10/09)

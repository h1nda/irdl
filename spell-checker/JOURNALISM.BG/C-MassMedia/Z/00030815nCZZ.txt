Бизнес: ЮАТ възобнови полетите си до Дубровник
					03/07/2009
					Сръбската авиокомпания ЮАТ ще лети до хърватското крайбрежие два пъти седмично това лято. Още в деловите новини: Кипър регистрира най-голямо увеличение на данъците от държавите в ЕС; фондовият пазар в Хърватия реагира на оставката на премиера Иво Санадер.
					 
						
Сръбският авиопревозвач не е летял до Дубровник от 18 години. [Гети Имиджис]
						
						Сръбският национален въздушен превозвач ЮАТ откри в четвъртък (2 юли) сезонна линия между Белград и Дубровник след 18-годишно прекъсване. Полетите между двете дестинации ще се извършват два пъти седмично до края на август - в понеделник и четвъртък. След полетите до Пула, които започнаха миналото лято, Дубровник ще бъде второто обслужвано от ЮАТ хърватско летище. 
						*** 
						
						Кипър регистрира най-голямото повишение на данъците за физически и юридически лица от 27-те държави, членки на ЕС, съобщи на 26 юни всекидневникът “Сайпръс Мейл” , позовавайки се на публикувани от Евростат статистически данни. Държавата също така е отчела най-високия косвен данък върху капитала и най-ниския корпоративен данък. 
						*** 
						Новият терминал на Летище Пловдив в България беше официално открит в сряда (1 юли), съобщиха местните медии. Новият терминал ще започне да обслужва полети на 1 август, съобщи министърът на транспорта Петър Мутафчиев. 
						*** 
						Изненадващата оставка на хърватския премиер Иво Санадер в сряда (1 юли) доведе до 4-процентно намаление на основния индекс на Загребската фондова борса. В даден момент спадът достигна 6,07 %. В края на деня понижението на индекса бе 3,93 %. 
						*** 
						
						Македонският министър на финансите Трайко Славески отхвърли в сряда (1 юли) слуховете, че може да бъде сменен. Според министъра медийните слухове, че може да бъде сменен, са започнали от уебсайта за социални контакти “Фейсбук”. 
						*** 
						Европейската комисия одобри в сряда (1 юли) Индикативния документ за многогодишно планиране за Босна и Херцеговина (БиХ) за периода 2009-2012 г. Политическите и икономическите реформи, изграждането на институции и засилването на възможностите на БиХ да изпълни своите задължения и да стане член на ЕС ще бъдат подкрепени с приблизително 303,2 млн. евро финансова помощ по Инструмента за предприсъединителна помощ. 
						*** 
						Министърът на финансите Драган Вранкич и германският посланик в Босна и Херцеговина Йоахим Шмид подписаха в четвъртък (2 юли) споразумение за финансово сътрудничество, което ще осигури около 53,5 млн. евро финансова помощ за страната. Средствата ще бъдат използвани, за да бъдат подкрепени проекти в енергийния сектор, управлението на отпадните води и изграждането на вятърен парк. 
						
						(Различни източници - 26/06/09 - 03/07/09)

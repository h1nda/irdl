Делова хроника
					06/05/2005
					Преглед на деловите и икономическите новини от Балканите след 29 април:
					(Различни източници – 29/04/05 - 06/05/05)
 
					 
						
Президентът на "Ейжън дивелъпмънт банк" Харухико Курода говори по време на 38-ото годишно събрание на управителния съвет, проведено в Истанбул в сряда (4 май). [АФП]
						Гръцкият министър на развитието Димитрис Сиуфас обяви, че строителството на нов тръбопровод за природен газ, свързащ Tурция и Гърция, ще започне през следващите няколко седмици. Трансевропейският проект ще улесни преноса на каспийски газ до Западна Европа. 
						*** 
						Кабинетът на Федерация Босна и Херцеговина (ФБиХ) одобри проектозакон за създаване на банка за развитие на ФБиХ. Институцията ще бъде 100 % държавна собственост и е предназначена да подпомага най-важните сектори на икономиката. 
						*** 
						
Aлбанското правителство одобри промени в закона за управление на националната и извънградска пътна мрежа, като добави нова пътна отсечка от 30 км към съществуващия списък на националните пътища. Разширението свързва южните окръзи Делвина и Саранда с главния път Тепелена-Гирокастра. 
						 *** 
						Сдружението на частните търговци на петрол в Сърбия съобщи, че планира нови протести срещу политиката на правителството в сектора. Търговците искат увеличение на цените на горивата. 
						*** 
						Унгарската OTП води преговори за евентуално закупуване на малка хърватска банка, обяви главният изпълнителен директор на компанията Шандор Чани миналата седмица. Той не разкри името на тази банка, но каза, че ОТП -- която миналата година закупи хърватската "Нова банка" -- иска да засили позициите си в района на Загреб. 
						*** 
						Водещата телекомуникационна компания на Босна и Херцеговина, "БХ телеком", обяви чиста печалба от 89,4 млн. евро за 2004 г., каза главният изпълнителен директор Хамдо Катица. Миналата година инвестициите на компанията достигнаха приблизително 80 млн. евро. 
						*** 
						Нов доклад на "Фич рейтингс" заключава, че турският банков сектор е станал по-печеливш поради неотдавнашните структурни реформи и прогнозира продължаване на положителната тенденция. Дялът на чуждите капитали в сектора се е увеличил на 5,5 % през 2004 г. от 3,8 % през 2003 г., се казва в доклада. 
						*** 
						Агенцията за икономически прогнози и анализи към българското министерство на финансите очаква растеж на БВП от 5,2 % тази година. Агенцията прогнозира, че инфлацията ще остане малко по-висока от първоначалните предвиждания заради по-високите цени на нефта на международните пазари. 
						*** 
						Правителствени представители в Скопие обявиха, че турско-американската компания "Есбас" се интересува от възможността да влезе в най-голямата свободна икономическа зона на Maкедония - Бунарджик. Очаква се делегация на "Есбас" да посети Македония в края на месеца.

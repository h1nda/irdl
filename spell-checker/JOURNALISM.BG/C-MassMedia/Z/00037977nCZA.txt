Косовски съд анулира избора на Пацоли
					30/03/2011
					Съдиите постановиха, че по време на избора на Беджет Пацоли за държавен глава на Косово е била нарушена конституцията.
					От Линда Карадаку за Southeast European Times от Прищина -- 30/03/11
 
					 
						
Изборът на Беджет Пацоли бе оспорен в съда. [Лаура Хасани/SETimes]
						Новоизбраният президент на Косово Беджет Пацоли е подложен на изпитание подобно на своя предшественик Фатмир Сейдиу. Последният бе принуден да подаде оставка, след като Конституционния съд излезе с решение срещу него. 
						Сега и Пацоли може да получи неблагоприятно съдебно решение. В понеделник (28 март) съдът постанови единодушно, че неговият избор е бил противоконституционен. Въпросът бе поставен пред съда от основната опозиционна Демократична лига на Косово (ДЛК) с подкрепата на още една партия, Алианса за бъдещето на Косово (АБК). 
						Член 86 на Конституцията е бил нарушен по време на процеса на избиране на Пацоли, заяви съдът. 
						Президентът отговори във вторник вечерта в интервю за националното радио и телевизия РТК. "Както съм заявявал по-рано, аз ще уважа решението на Конституционния съд... Конституционният съд е свещен и решението му трябва да се уважава," каза той. 
						Въпросните нарушения са свързани с липсата на задължителния кворум от две трети в парламента по времето, когато е гласувана кандидатурата на Пацоли за поста. Само 67 от всичко 120 депутати са присъствали на заседанието. 
						Пацоли си осигури 62 гласа на третия тур от гласуването, проведен след обявената пауза след първите два тура. 
						Във вторник той се срещна с премиера Хашим Тачи, но местните медии предадоха, че не е било постигнато споразумение как да се процедира по-нататък. Съдът не определи конкретно как трябва да бъде решен проблемът, а и няма ограничение във времето за избор на нов президент. 
						Неговата партия АНК, която е в коалиция с ДПК на Тачи, не е коментирала по случая. 
						Местната медия "Клан Косова" обаче предаде във вторник, че нов президент трябва да бъде избран до петък или понеделник, защото държавният бюджет - заплануван за разглеждане на петъчното парламентарно заседание - трябва да бъде узаконен с подписа на държавния глава. 
						"Не вярвам че решенето на Конституционния съд може да дестабилизира управляващата коалиция," е заявил министърът на земеделието Блеранд Ставилеци, член на ДПК, цитиран от "Коха Диторе". Ние обаче чакаме следващите събития и решението на парламента." 
						"Не знам каква е позицията на президента: ще подаде ли оставка, или ще остави на парламента да се занимае с този въпрос," каза Джавит Халити, друг член на ДПК. 
						В коментар за косовските медии заместник-посланикът на САЩ Майкъл Мърфи призова всички страни да уважат решението на Конституционния съд. Междувременно еврокомисарите Катрин Аштън и Щефан Фюле посочиха в общо изявление, че ЕС уважава решението на най-висшия съд на Косово и очаква всички страни да работят за намиране на конструктивно решение.

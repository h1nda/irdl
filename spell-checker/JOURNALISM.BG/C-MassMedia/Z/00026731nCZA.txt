Македонската полиция арестува заподозрени в измами с кредитни карти
					11/06/2008
					Полицията арестува трима души за предполагаема кражба на 25 000 евро за три месеца.
					От Горан Трайков за Southeast European Times от Скопие - 11/06/08
 
					 
						
Смята се, че заподозрените са фалшифицирали кредитни карти, принадлежащи на чужденци. [Архив]
						В края на миналия месец македонската полиция арестува трима заподозрени за измама с кредитни карти. По съдебно разпореждане полицията арестува триото на 22 май и претърси домовете им, като откри мобилни телефони, СИМ карти за мобилни телефони и компютър. Вещите са били задържани за допълнителни разследвания.
						Според министерство на вътрешните работи заподозрените са извършвали сложна форма на измама, като са фалшифицирали кредитни карти, свързани със сметки на различни чужденци. Предполага се, че единият от заподозрените е регистрирал всички карти на свое име, след като ги е закупил за по 50 евро от друг заподозрян. Следователите твърдят, че след като са изтегляли пари от сметките на жертвите, те са закупували стоки и са ги пренасяли с колата на третия заподозрян.
						Полицията започна операция “Банкомат” миналата година. До тогава повече от 400 германски граждани съобщиха за парични липси в размер на 1,3 млн. евро. Германското подразделение на Интерпол информира македонското министерство на вътрешните работи за участието на македонски граждани в престъпната група, която към този момент извършваше дейност в много държави.
						Това не е първото предполагаемо участие на македонски граждани в международно престъпление с кредитни карти. Полицията смята, че тримата заподозрени принадлежат към групата, чиито други членове бяха арестувани през април в Гърция, включително Сашо Кайновски-Панки, известен македонски певец от попгрупата “Куку Леле”.
						Гръцката полиция арестува Кайновски-Панки при опит да влезе в Македония от Гърция. След няколко дни в ареста той бе екстрадиран в Италия. Смята се, че певецът, заедно с други членове на престъпната група, е откраднал няколко милиона евро от собственици на кредитни карти в Германия, Франция, Италия, Гърция и други европейски държави. Министерствата на вътрешните работи на няколко държави си сътрудничат за разбиването на престъпната банда.
						Предполага се, че заподозрените са притежавали така наречените “скимери” за кражба на лични данни от кредитни карти. Следователите твърдят, че те са пътували в западни държави с фалшиви документи, като са крадели лични данни и са ги използвали за създаването на кредитни карти, свързани със сметките на нищо неподозиращите собственици. Жертвите са разбирали за престъплението едва след загубата на няколко хиляди евро.
						Говорителят на министерство на вътрешните работи Иво Котевски заяви, че операция “Банкомат” ще продължи до приключването на случая от властите.

Шварц-Шилинг: "Тук съм за да помогна, да съветвам и насърчавам "
					12/06/2006
					Реформите в конституцията и в полицията са приоритет на Босна и Херцеговина по пътя към присъединяването й към Европа. В същото време сътрудничеството с трибунала на ООН за военни престъпления остава непълно, политическата воля за осъществяване на реформите – слаба и страната е изправена пред задачата да убеди инвеститорите, че предлага стабилна търговска среда. В интервю пред кореспондента на Southeast European Times Антонио Пърленда, Върховният представител Кристиян-Шварц Шилинг очерта ролята си на международен пратеник в БиХ и стъпките, които трябва да придвижат страната напред.
					Oт Антонио Пърленда за Southeast European Times – 12/06/06
 
					 
						
"Това е различна страна в сравнение с това, което беше преди пет години. Това, от което тя се нуждае и което заслужава, е доверието на международната общност”, заявява Върховният представител на БиХ Кристиян Шварц-Шилинг. [Гети Имиджис]
						Решаването на въпросите, свързани с конституционната реформа, със сътрудничеството с МНТБЮ и с реформата в полицията са задължителни за бъдещия напредък на Босна и Херцеговина, заяви пратеникът на международната общност, Върховният представител Кристиян Шварц-Шилинг в интервю пред кореспондента на Southeast European Times Антонио Пърленда.
						
Southeast European Times: Осъществяването на конституционната реформа в Босна и Херцеговина (БиХ) предпоставка ли е за процеса на преговори по Споразумението за стабилизация и асоцииране с ЕС?
						
High Representative Christian Schwarz-Schilling: Съществува общо широко обществено и политическо разбиране, че БиХ се нуждае от конституционна реформа, за да бъдат по-функционални държавните структури, докато съществуващата система дублира ресурсите и е ненужно скъпа и е определено неефективна. Първо, конституционната реформа ще направи държавната структура по-ефективна. Тя също ще осигури на властите необходимия капацитет, за да изпълнят изискванията за интеграция в ЕС. Конституционната реформа не е сама по себе си изискване на ССА, но е задължителна, ако БиХ желае да се движи напред по пътя към интеграция с ЕС след като приключат преговорите по ССА, може би до края на годината, и е задължителна, ако БиХ желае да има функционална и ефективна държавна структура, която отговаря на европейските норми и каквато желаят повечето от нейните граждани. 
						
SETimes: Смятате ли, че използването на Правомощията от Бон ще бъдат достатъчни, за да накарат политиците в Република Сръбска (РС) да сътрудничат изцяло на Международнитя наказателен трибунал за бивша Югославия (МНТБЮ)? 
						
Schwarz-Schilling: Сътрудничеството с МНТБЮ е задължително условие за напредъка на страните в Западните Балкани. ЕС е дал ясно да се разбере, че неуспехът да се сътрудничи на МНТБЮ ще бъде възприет като основание за прекъсване на процеса на интеграция, както бе в случая със Сърбия. От съществено значение е да не гледаме на процеса на МНТБЮ като на упражняване на принуда - това е въпрос на правосъдие, на законност, на възтържествуване на истината чрез съдебния процес. Смятам,че политиците на РС ще разберат това. Дал съм ясно да се разбере, че сътрудничеството с МНТБЮ е област, в която си запазвам правото да използвам Правомощията от Бон и ще го направя когато и където смятам за необходимо. 
						
SETimes: Какво ще стане, ако представителите на РС поискат независимост? 
						
Schwarz-Schilling: РС е неразделна част от БиХ, което е факт, залегнал в Дейтънското споразумение, подписано от съседните страни и гарантирано от международната общност. 
						
Реформата в полицията ще облагодетелства честните, спазващи закона граждани, на които е омръзнала корупцията и престъпленията и които искат да пътуват без визи до Европа и другаде, смята Шварц-Шилинг. [Гети Имиджис]
						
SETimes: Смятате ли, че навременното и ефективно осъществяване на реформа в полицията е възможно в годината на избори в БиХ? 
						
Schwarz-Schilling: При всяка реформа трябва да си задаваме основния въпрос – кой има полза от нея? Е, не е никаква тайна кой ще има полза от реформата в полицията – честните, спазващи законите граждани, на които е омръзнала корупцията и престъпността и които искат да пътуват без визи в Европа и другаде. А кой ще има полза, ако не се осъществи реформата в полицията? Корумпираните политици, дискредитираните полицейски служители и престъпниците. Работил съм 26 години в германския парламент. Участвал съм в безброй избори, и то успешно. Не смятам, че политиците в БиХ могат да изгубят подкрепа, като предложат на своите избиратели въвеждането на система, която ще направи полицията по-независима, по-ефективна и отговорна пред общностите, на които служи. 
						И както заявих в своята реч пред парламента на БиХ на 24 май – не хранете никакви илюзии. Отхвърлянето на реформите в медиите и в полицията ще спре напредъка към Европа. Избори или не, моментът не е подходящ да се напредва бавно по отношение на реформите или да се поставя на изпитание търпението на ЕС. 
						
SETimes: Как може Зоната на свободна търговия в Западните Балкани да помогне на БиХ да подобри конкурентноспособността си на свободния пазар? 
						
Schwarz-Schilling: Процесът на свободна търговия започна да създава значителна икономическа общност в Югоизточна Европа. БиХ е в центъра на регионален пазар от 55 милиона души. Този пазар ще се развива и БиХ може да бъде част от новата вълна на просперитет. Вече наблюдаваме значителен напредък в развитието на бизнес средата тук – инвестициите растат, лихвените проценти намаляват, държавните приходи се увеличават след успешното въвеждане на ДДС; в БиХ инфлацията е все още една от най-ниските в региона и от средата на май Международната рейтингова агенция Мууди’с актуализира кредитния рейтинг на страната от B3 to B2 – така че ставаме по-конкурентноспособни. 
						Регионалната свободна търговия не означава налагане на либерален търговски режим на Югоизточна Европа; тя означава реагиране на възможностите, създадени от успешното либерализиране на вътрешните пазари. Пазарът в БиХ започва да реагира позитивно на годините от реформи. Едно от нещата, които трябва да направим сега е да дадем нов облик на страната и да убедим международните инвеститори, че икономическата и физическа пустош отпреди едно десетилетие се е превърнала в стабилна търговска среда. Започваме да напредваме в това отношение. 
						БиХ отдавна вече не е синоним на хаос и все повече се възприема като модел на следвоенно възстановяване. Смятам, че сме способни да се конкурираме успешно с нашите съседи на един оживен регионален пазар и да отидем дори по-далеч и да станем конкурентен партньор в глобалната икономика.
						
SETimes: Обществеността в БиХ критикува [бившия Върховен представител] лорд Пади Ашдаун за сътрудничеството му с управляващите националистически партии в БиХ. Вие как ще действате? 
						
 Schwarz-Schilling: Всеки от моите предшественици е работил в различно време, при различни обстоятелства и при различни предизвикателства. Сега сме постигнали нова фаза на преход. Работата ми днес като Върховен представител и специален представител на ЕС трябва да отразява това. 
						Дадах ясно да се разбере в деня, когато поех задълженията си тук, че идвам, за да помагам, съветвам и насърчавам. Спазих това обещание. Няма да вземам решения вместо онези, които нямат куража да ги вземат; няма да се намесвам всеки път, когато властите не успеят да поемат своите отговорности; няма да върша работата на институциите и избраните лидери на тази страна. Трябва да добавя, че докато призовавам политиците на БиХ да направят това, което техните избиратели желаят и да започнат да осъществяват реформи, които ще подобрят живота на хората, искам също така да продължа да призовавам международната общност да признае огромния напредък, постигнат от БиХ. 
						Страната е различна от това, което беше преди пет години – това, от което се нуждае и заслужава, е доверието на международната общност; тя се нуждае от строги търговски критерии, от инвестиции; тя се нуждае и заслужава облекчения във визовия режим. Ще използвам службата си, когато и където е възможно, за да работя за защита на интересите на тази страна в международните кръгове.

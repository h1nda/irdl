Премиерът на БиХ подаде оставка 
					05/11/2004
					В знак на протест срещу решението на парламента да отхвърли препоръките на Министерсткия съвет и да приеме закон за данък добавена стойност с диференцирани ставки премиерът на Босна и Херцеговина Аднан Терзич подаде оставката си.
					(Служба на върховния представител - 05/11/04; АФП, Фена 04/11/04)
 
					 
						
В петък (5 ноември) премиерът на Босна и Херцеговина Аднан Терзич подаде оставката си. [Архив]
						В петък (5 ноември) премиерът на Босна и Херцеговина (БиХ) Аднан Терзич връчи оставката си на тричленното председателство на страната, като посочи за причина решението на парламента да приеме закон за данък добавена стойност (ДДС), който предвижда две различни данъчни ставки. Терзич и Министерският съвет искаха да бъде определена единна ставка. 
						"Помолих председателството на БиХ да ме освободи от длъжността министър-председател, тъй като не съм готов да поема отговорността да продължа да ръководя процеса на реформи, като се има предвид отношението на парламентарното мнозинство към Министерския съвет", каза Терзич пред ежедневника, излизащ в БиХ, "Дневни аваз".
						В четвъртък законодателите от Камарата на представителите в парламента на БиХ приеха закон, който определя диференцирани ставки за ДДС от нула и 17 % за различните стоки. Той предвижда нулева ставка за всички видове хляб, мляко и млечни продукти, готварско олио и маргарин, както и за книги, учебници, вестници и списания. С ДДС от 17 % ще се облагат всички останали продукти. 
						Освен от правителството идеята за единна ставка бе подкрепяна и от МВФ и Службата на върховния представител (СВП). 
						"Управителният съвет на Дирекция "Непряко данъчно облагане", институцията, която ще управлява ДДС, проведе консултации с парламентарни и правителствени представители в БиХ и с местни и чуждестранни икономисти, и стигна до заключението, че най-подходящата система за страната е тази с прилагане на единна ставка", каза главният заместник-върховен представител Доналд Хейс през септември. 
						"Така ще се намали до минимум бюрокрацията, ще се сведат до минимум възможностите за измами и укриване на данъци, като в същото време ще се намалят до минимум и трудностите за бизнесмените при плащането на ДДС. Така също ще се увеличат максимално постъпленията, които правителствата ще получават, и това ще им помогне да реализират по-добри социални програми", добави Хейс. 
						Законодателите "не са готови да подкрепят радикалните реформи, предлагани от Министерския съвет (МС)", каза Терзич след гласуването в парламента. Той каза, че и други важни закони, изготвени в съответствие с европейските стандарти, са били изменени от парламента, включително законите за общественото радио и обществената телевизия. 
						"Аз просто не разбирам защо представителите на парламентарното мнозинство в много случаи променят неща, които са били решени с консенсус в МС", отбеляза премиерът, като подчерта, че неговият кабинет включва лидерите на три партии. Терзич е заместник-председател на Партията за демократично действие. 
						Председателството на БиХ потвърди, че е получило оставката на Терзич, но каза, че смята този ход на премиера за предложение, а не за окончателно решение. Съветникът към председателството Драго Вукович каза, че въпросът ще бъде обсъждан в понеделник следобед, тъй като един от членовете на председателството -- Драган Чович -- в момента е извън страната.

Янкович: Човешките права не могат да бъдат поставяни под въпрос
		06/07/2009
		Икономическите и социални проблеми са на челно място в списъка на сърбите, според омбудсмана Саша Янкович.
		От Бояна Милованович за Southeast European Times в Белград -- 06/07/09 Снимки от Никола Барбутов 
 
		 
			
Омбудсманът Саша Янкович даде интервю за Southeast European Times по-рано този месец, в което говори за човешките права в Сърбия. 
			Сърбия е смятана за "свободна" страна според доклада на "Фрийдъм хаус", публикуван миналата година и правителството й продължава да прави усилия за решаване на проблеми, свързани с човешките права. Проблеми обаче все още съществуват като дискриминацията срещу етническите и религиозни малцинства като ромите, неравенството между половете и недостъпността на почти половината от държавните институции в Сърбия за инвалидите. 
			Омбудсманът Саша Янкович е на предна линия, когато трябва да се огласят нарушения на човешките права. Омбудсманът реагира, когато съдебни процедури не успяват да защитят, а държавни органи застрашават самите човешки права, които те се предполага, че трябва да защитят. 
			Янкович наскоро разговаря с Бояна Милованович от Southeast European Times за онова, което се прави за защита на човешките права в страната. 
			
				Southeast European Times: Какви са най-често проблемите, които сръбските граждани изнасят пред вас? 
			
				Саша Янкович: Повечето граждани идват с икономически и социални проблеми, а именно правата им в областта на трудовата и социална защита. Голям брой оплаквания се отнасят до лошата администрация, бавната работа и ненужните административни процедури на упълномощените органи. Ние попадаме на много случаи, в които, когато един съд стигне до решение, административният орган, който трябва да приведе присъдата в действие, не успява да го направи. 
			
"Ромите са най-застрашени във всички аспекти – от процента на смъртност до здравеопазването и прилагането на статута и политическите права," заяви Янкович. 
			
				SETimes: Какво смятате, че прави Сърбия по отношение на защитата на човешките права? Има ли напредък от 2000 г. насам, когато демократичните партии поеха властта? 
			
				Янкович: Макар че формално ние всички имаме еднакви права, факт е, че някои слоеве от населението като например ромите се намират в много по-различно положение, когато стане дума за достъпа до правата. Този достъп варира силно в зависимост дали човек принадлежи към една от уязвимите групи. Има сръбски граждани, чиито права са защитени и до голяма степен се осъществяват, но съществуват също и други, които се борят за осъществяването на основни човешки права като правото на дом или на работа. 
			Мисля, че Сърбия е направила много от 2000 г. насам по отношение на повишаване на гражданското съзнание за значението на осъществяването на човешките права, особено на уязвимите групи от населението. 
			
				SETimes: Кой е най-големият проблем, свързан с човешките права, пред който е изправена Сърбия днес и в бъдеще? 
			
				Янкович: Мисля, че като държава ние трябва да решаваме проблемите, свързани с човешките права, които не трябва да бъдат поставяни под въпрос, колкото се може по-скоро - арестуването на обвинените във военни престъпления и в реч на омразата. Докато решаваме въпроси, които не трябва да бъдат спорни, проблеми като правото на образование или здравеопазване остават на заден план. Ще бъда много щастлив, когато проблемите, свързани с дискриминацията няма повече да изискват [доказателства]. 
			
				SETimes: Кои са главните групи в Сърбия, засегнати от нарушаване на човешките права? 
			
"В Сърбия няма закони, които да създават основания за дискриминация или да противоречат на стандартите за основните права на човека," заяви Янкович. 
			
				Янкович: Най-застрашените са ромите във всички аспекти - от смъртността до здравеопазването и осъществяването на статута и политическите им права. Като група, те заслужават специално внимение. Инвалидите също имат проблеми с осъществяването на техните права като група, която традиционно е пренебрегвана. Днес те трябва да се борят за основни права като достъпа до институциите. Прикованите в инвалидни колички и хората с нарушено зрение не могат да постъпват на работа в 50% от държавните институции в Сърбия. Държавата също трябва да реши и принципа на осъществяване на равенството на половете. Голяма стъпка напред в това отношение бе направена, но все още има много ситуации, при които жените не можат да упражнят правата си по същия начин както мъжете. 
			
				SETimes: Какво е мнението ви за осъществяването на човешките права в Сърбия в сравнение с другите балкански страни? 
			
				Янкович: Не мисля, че Сърбия изостава от другите страни в региона по отношение на осъществяването на човешките права в момента. Една от трудностите, пред които сме изправени обаче е постоянното сравняване и пропагандиране на идеята, че ние правим нещо, което трябва да бъде по-добро от онова, което правят другите, или да се присъединим към онези, които може би са по-добри от нас в нещо. Човешките права съществуват, за да може всеки един гражданин да ги упражнява, а не за да бъдем по-добри от съседите си или за да се присъединим към ЕС. 
			
				SETimes: Доволен ли сте от сръбското законодателство в областта на човешките права и прилагането им и какво мислите, че трябва да се направи в съдебния сектор в Сърбия? 
			
				Янкович: Ние имаме солидно законодателство, когато става въпрос за човешки права. Проблемът е, че има голяма разлика между онова, което е на хартия, което обещават политиците и онова, което става на практика. Нито един закон в Сърбия не дава основания за дискриминация, нито е в разрез със стандартите за основните човешки права. Едно от нещата, които липсват в нашето законодателство, което е важно за защитата на правата на гражданите, е принципът на защита на онези, които с добри намерения разкриват незаконни действия пред обществото. Почти всеки, който някога е разкрил някакви незаконни действия в Сърбия е трябвало да преживее негативни, а това е лош сигнал за всички граждани. 
			
				SETimes: Какво влияние имате в решаването на проблемите на гражданите и осъществяването на техните права? 
			
				Янкович: Бих излъгал, ако кажа, че не желая това влияние да бъде по-голямо. Човек трябва да има предвид, че омбудсманът е нова институция в Сърбия и че аз съм първият защитник на граждани, назначен едва преди две години. Необходимо бе време, за да се приеме факта, че съществува омбудсман. Повече от 90% от препоръките на омбудсмана за решаване на открити нередности се прилагат и аз съм много доволен от този факт.

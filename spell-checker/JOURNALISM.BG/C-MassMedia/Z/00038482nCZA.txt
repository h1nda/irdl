В Истанбул се проведе"Давос за жени" 
					11/05/2011
					Годишното събитие осветлява икономическия, социален и образователен статут на жените.
					От Чигдем Будайчъ за Southeast European Times в Истанбул -- 11/05/11
 
					 
						
Генералният секретар на ООН Бан Ки Мун (в средата) също присъства на срещата на високо равнище за жени. [Ройтерс]
						Двадесет и първата Глобална среща на високо равнище на жените се проведе в Истанбул миналата седмица и привлече около 1 000 участници от 81 страни, за да споделят стратегии за подобряване на икономическото положение на жените. 
						Във форума, който бе наречен "Давос за жени", участват представители на частния, държавния и нестопанския сектори. Организаторите твърдят, че в центъра на вниманието на форума е "драматичното увеличаване на икономическите възможности за жените в световен мащаб чрез обмен на работни решения и творчески стратегии, разработени от жени лидерки в различни части на света". 
						По отношение на Турция разговорите се съсредоточиха върху икономическите, социалните и образователни възможности и бариери, пред които са изправени жените. 
						"През последните години се наблюдава напредък в социалното развитие и участието на жени в икономическия и обществен живот все повече се насърчава", каза турският държавен министър Селма Алие Каваф, която отговаря за проблемите на жените и семейството. 
						Тя подчерта, че участието на жените в бизнеса и в обществения живот е изключително важно за социалната справедливост и развитието. Турция е осигурила много и различни стимули, както и подкрепа за заетостта на жените, каза тя и добави, че това може да помогне за укрепване на основите на едно силно семейство. 
						Тя посочи увеличаването на броя на жените на високопоставени управленски позиции в Турция, като цитира доклад за 2010 г. за глобалната несправедливост по полов признак. Според него около 12% от директорите в Турция са жени, в сравнение със средно 5% в света. 
						"Това увеличение на броя на жените на директорски постове в Турция е знак за резултатите, постигнати от жени в света на бизнеса, тъй като висопоставените позиции изискват много упорита работа, труд и себеотрицание", каза председателят на Асоциацията на жените предприемачи на Турция (КАГИДЕР) Гюлден Тюрктан. Увеличението, добави тя, показва, че неравнопоставеността на образованите жени в Турция намалява. 
						Според доклад за 2010 г. за глобалната равнопоставеност на половете, публикуван от Световния икономически форум (СИФ) Турция заема незавидното 126 място сред 134 страни, когато става въпрос за равенство между половете. 
						Според доклада в Турция жените представляват 26% от работната сила, заплатите им са едва една четвърт от тези на мъжете и само 10% са жените в законодателния орган, в правителството и в управлението на компании. 
						Според друго проучване, публикувано миналия месец от Генералната дирекция за статута на жените (ГДСЖ) 9,9% от жените и 2,2% от мъжете в Турция са неграмотни. 
						Макар че законът предвижда равенство на половете, ГДСЖ установи, че все още съществува дискриминация поради традиционното разделение на труда и професиите и несправедливото разпределение на работата. Според проучването жените са уволнявани по-често в период на финансова криза. 
						Липсата на детски заведения е допълнителна пречка, се казва в доклада. 
						Нурдан Сахин, председател на Фондацията на доброволци в образованието на Турция (ТЕГВ) каза, че присъствието в началното училище на момчета и момичета значително се е увеличило през последните години и е достигнало близо 98%. 
						Тя обаче добави, че "повече момичета напускат училище на ниво средно и висше образование, а участието на жени в живота на бизнеса също е много слабо." 
						Макар че тя е съгласна, че се наблюдава увеличение на броя на жените в света на бизнеса, Сахин посочи, че "онези, които са на второстепенни позиции са повече от онези, които са на високопоставени позиции." 
						Тя добави, че образованието е инструмент за промяна на положението, но не е задължително решаващ фактор. По-скоро, каза тя, "от по-голямо значение са социално-икономическата компетентност на жените и самооценката им."

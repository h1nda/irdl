Израел поиска от Турция да блокира доставките на оръжие за "Хизбула"
					18/08/2006
					Израел поиска от турските въоръжени сили да гарантират, че територията на страната няма да се използва от Иран за нови доставки на оръжие за "Хизбула", се казва в съобщения от четвъртък. 
					(Търкиш Дейли Нюз, Джуиш Телеграфик Ейджънси - 18/08/06; Ройтерс, AФП, AП, Фокс Нюз, НТВ МСНБC - 17/08/06)
 
					 
						
Турският външен министър Абдула Гюл (в средата) се ръкува с ливанския премиер Фуад Синьора (вляво) в сряда (16 август) в Бейрут в присъствието на ливанският външен министър Фаузи Салух. [Гети Имиджис] 
						Израел призова Турция да гарантира, че територията й няма да се използва за пренасяне на оръжия от Иран до Сирия, а после за "Хизбула", е казал старши служител от израелските служби за сигурност според съобщения от четвъртък (17 август). 
						Анонимен източник е казал пред "Ройтерс", че Израел иска от турските въоръжени сили да наложат ембарго по въздух и по земя, за да предотвратят това, и вече са започнали преговори с Анкара. 
						Израел смята, че повечето от ракетите с далечен обсег и другите тежки оръжия, които "Хизбула" е получила от Иран, са преминали през турска територия или през турското въздушно пространство, а след това през Сирия, преди да достигнат до ливанската екстремистка групировка по земя, море или въздух. Другите маршрути на доставките -- през Ирак или Йордания -- вече са блокирани. 
						Резолюция 1701, приета от Съвета за сигурност на ООН на 11 август, призова за "разоръжаване на всички въоръжени групировки в Ливан". 
						"Успешното прилагане на международното ембарго върху оръжията е тест за успеха на действията на ООН в Ливан," каза говорителят на израелското външно министерство Марк Регев пред "Ройтерс". Той обаче не пожела да коментира конкретната роля, която се очаква да играе Турция в този процес. 
						Неназован старши служител на израелските служби за сигурност каза, че "бъдещето на ембаргото лежи на нейните [на Турция] рамене." 
						Единствената мюсюлманска страна, член на НАТО, Турция, е в приятелски отношения както с Израел, така и с Ливан, и се стреми да подобри връзките си със Сирия и Иран. 
						Турският ежедневник "Хюриет" съобщи в сряда, че Турция е принудила два ирански самолета, пътуващи към Сирия, да се приземят на летище в югоизточния град Диарбекир на 27 юли и 8 август, за да бъдат претърсени за оръжие. Според съобщенията тези действия са били предприети по израелски сигнал, че на борда на самолетите е имало ракети, предназначени за "Хизбула". 
						Като потвърди съобщенията във вестника от четвъртък, говорителят на турското външно министерство Намик Тан нарече операциите "рутинна процедура," която "отговаря на международните правила". 
						Не е било открито военно оборудване на борда на никой от двата самолета, пише "Хюриет".

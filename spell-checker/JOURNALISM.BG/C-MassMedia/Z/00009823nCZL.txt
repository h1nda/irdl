СФОР получава помощ от бивши сподвижници на Караджич
13/02/2004
 
САРАЕВО, Босна и Херцеговина (БиХ) -- Двама души, арестувани наскоро за предполагаемо подпомагане на бившия босненски военен лидер Радован Караджич да се укрива от правосъдието, са започнали да оказват съдействие на СФОР в усилията за проследяване на беглеца, по думите на Дейв Съливан, който е говорител на миротворците. Той заяви в четвъртък (12 февруари), че следователите са "извънредно доволни" от съдействието и сведенията, получени от Душан Тесич и Желко Йованович. И двамата някога са били членове на босненско-сръбските специални полицейски сили.
Междувременно в ООН в петък ще бъдат подновени преговорите по кипърския въпрос след продължилото до късно вечерта заседание. Лидерът на кипърските турци Рауф Денкташ заяви, че от двете страни ще бъде поискано по-късно днес да приемат или да отхвърлят изявление, предложено от генералния секретар на ООН Кофи Анан, с което да се установят основните правила за по-нататъшните преговори в Кипър. (Ройтерс - 13/02/04; AФП, AП - 12/02/04)

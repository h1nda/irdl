СЕ разследва трафик на човешки органи в Косово
					04/08/2009
					 
						БЕЛГРАД, Сърбия -- Дик Марти, специалният докладчик на Съвета на Европа (СЕ), се срещна с министъра на правосъдието Снежана Малович в понеделник (3 август) във връзка със сръбските обвинения в трафик на човешки органи преди години. Белград твърди, че членове на сега разпуснатата "Армия за освобождение на Косово" са отвличали сръбски цивилни граждани по време на конфликта в Косово и са ги отвеждали в лагери в Северна Албания, където органите им са били вземани за продажба на черния пазар. Малович каза, че нейното министерство ще предостави всякаква помощ в рамките на своите възможности за разкриването на този случай. Марти ще се срещне във вторник със сръбския прокурор за военни престъпления Владимир Вукчевич, роднини на отвлечени и изчезнали граждани от Косово и с председателя на правителствената комисия за изчезналите лица Велко Одалович. В сряда той ще отпътува за Албания за допълнително разследване на фактите. Говорителят на правителството на Косово Мемли Красничи заяви в понеделник, че властите в Прищина приветстват "всяко разследване във връзка с военните престъпления, извършени в Косово". (РТС, Б92, Танюг, АП - 03/08/09)

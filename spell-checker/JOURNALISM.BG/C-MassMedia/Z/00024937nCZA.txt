Русия обеща да блокира всяко одобрение от страна на ООН на независимостта на Косово
					21/12/2007
					Настоявайки за продължаване на преговорите между Белград и Прищина, Русия заяви, че ще обяви вето на всяко решение на Съвета за сигурност на ООН, което подкрепя независимостта на Косово.
					(Ройтерс, АФП, Синхуа, Блиц, Б92, Найн O’Kлок - 21/12/07; АП, ДПА, Файненшъл Таймс, Интърнешънъл Хералд Трибюн, Евронюз, РСЕ/РС, БМРР, Б92, Бета - 20/12/07)
 
					 
						
Руският външен министър Сергей Лавров (вдясно) разговаря с върховният представител на ЕС по сигурността Хавиер Солана по-рано този месец. В четвъртък (20 декември) Лавров каза, че Русия ще обяви ново предложение за статута на Косово, ако Западът се съгласи на още преговори. [Гети Имиджис]
						Русия ще блокира всяко решение на Съвета за сигурност на ООН, одобряващо независимостта на Косово, предупреди външният министър Сергей Лавров в интервю за руски вестник, публикувано в петък (21 декември). 
						"Ако се предложи решение, одобряващо едностранното обявяване на независимост от Косово (в Съвета за сигурност), със сигурност ще има вето," каза министърът пред всекидневника "Время Новостей". 
						Коментарът му бе публикуван два дни след закритото заседание на Съвета за сигурност относно Косово, което приключи, без да се постигне съгласие. 
						Макар и формално да е все още част от Сърбия, етническото албанско мнозинство в Косово, което съствлява 90 % от населението, се стреми към независимост, докато Белград предлага широка автономия в рамките на Сърбия. 
						Твърдейки, че Косово не може да остане в това неустановено положение, САЩ и повечето държави от ЕС подкрепят предложението на бившия специален пратеник на ООН Марти Ахтисаари, което препоръчва на провинцията да се предостави независимост под контрола на международната общност. 
						След неуспеха да се постигне споразумение при последвалите преговори, водени с посредничеството на "тройката" на ЕС-САЩ-Русия, лидерите в Прищина сега очакват да вземат нещата в свои ръце. Западните държави дадоха сигнали за готовността си да признаят едностранна декларация за независимост, която Косово вероятно ще обяви до няколко седмици. 
						Подкрепяйки Сърбия обаче, Русия настоява, че преговорите трябва да продължат до постигането на споразумение. 
						"Ако партньорите от Запада приемат продължаване на преговорите, Русия вече е подготвила план, съдържащ следващите стъпки, които биха направили възможно постигането на общоприемливо решение за статута на Косово," цитира в петък думите на руския представител в "тройката" Александър Боцан-Харченко белградският всекидневник "Блиц". Той обаче не даде повече подробности за "конкретните мерки", които се съдържат в плана.
						При разцеплението в позициите на членовете на Съвета за сигурност за бъдещето на Косово ЕС ясно обяви своите намерения да играе водеща роля в усилията за решаване на проблема и предприе стъпки за изпълнение на плана на Ахтисаари. Лидерите на блока от 27 държави постигнаха съгласие миналата седмица да изпратят в Косово 1 800-членна административна, съдебна и полицейска мисия на ЕС, която да замени настоящата ЮНМИК. 
						Някои държави членки на ЕС обаче изразиха несъгласие с признаването на Косово без одобрението на ООН. 
						Румънският парламент одобри в четвъртък декларация, в която призовава за продължаване на преговорите между Белград и Прищина и за среща на върха на ЕС по въпроса за статута на Косово и евро-атлантическата интеграция на Западните Балкани. 
						Междувременно словенският външен министър Димитрий Рупел, чиято страна ще поеме ротационното председателство на ЕС от Португалия на 1 януари, посочи Косово като един от основните приоритети в предстоящото шестмесечно председателство на Съюза. 
						Рупел подчерта необходимостта ЕС и Косово "да се споразумеят каква да бъде следващата стъпка". Според него външните министри от ЕС ще се срещнат на 28 януари, за да обсъдят "плана за действие" за съдебната и полицейска мисия на Съюза в Косово. Ако те не постигнат консенсус, въпросът ще бъде поставен отново на извънредна среща на министрите от ЕС. 
						"Ако [Резолюция на Съвета за сигурност на ООН] 1244 дава достатъчно основания за военно присъствие, то тя би следвало да служи и като достатъчно основание за гражданска мисия," каза Рупел, явно визирайки твърденията на Сърбия и Русия, че една мисия на ЕС в Косово би била незаконна.

Солана призовава за приемане на конституционните промени в БиХ
					18/04/2006
					Върховният представител на ЕС по въпросите на сигурността Хавиер Солана призова в понеделник парламента на Босна и Херцеговина да приеме съгласувания миналия месец пакет от промени в конституцията. 
					(ДТТ-НЕТ, ЕС, ФЕНА, Служба на върховния представител - 17/04/06)
 
					 
						
"Тази седмица босненските парламентаристи имат възможността да отправят положителен сигнал към Европа, че страната е готова и способна да се реформира," каза върховният представител на ЕС по сигурността Хавиер Солана. [Гети Имиджис]
						Върховният представител на ЕС по въпросите на сигурността Хавиер Солана призова в понеделник (17 април) депутатите в парламента на Босна и Херцеговина (БиХ) да подкрепят важните поправки в конституцията, целящи заздравяване на централните институции и повишаване на ефективността им. Очаква се промените, съгласувани между седемте основни управляващи и опозиционни партии в БиХ миналия месец, да улеснят и напредъка на страната към интеграция в ЕС. 
						"Приветствам напредъка, отбелязан в Босна и Херцеговина по посока на реформиране на конституцията," каза Солана в изявление преди дебата във вторник в комисията на долната камара на парламента по законодателния пакет, който включва и предложените конституционни промени. "Тези промени представляват важна стъпка към гарантирането на по-ефективно функциониране на централните институции на страната с цел изпълнение на европейските стандарти." 
						Предложените мерки предвиждат замяна на сегашното тричленно председателство с един ротационен президент и двама вицепрезиденти. Тримата -- всеки представляващ една от трите основни етнически групи в страната (мюсюлмани, хървати и сърби) -- ще бъдат избирани от парламента, а не пряко, както в досегашната практика, за четиригодишен мандат на длъжността. 
						Съгласно споразумението броят на депутатите в долната камара на парламента, Камарата на представителите, ще нарасне значително -- от сегашните 42 на 87 депутати. 15-местната горна камара, Камарата на народите, ще увеличи числеността си на 21 депутати с равностойно представителство на трите основни етнически общности. Нейните правомощия обаче може да бъдат ограничени. 
						Лидерите на седемте политически партии се договориха също да засилят централното управление на страната, като добавят две нови министерски кресла към кабинета, който понастоящем се състои от девет министри, както и да разширят правомощията на премиера, като му позволят да назначава и уволнява министри. 
						"Тази седмица босненските парламентаристи имат възможността да отправят положителен сигнал към Европа, че страната е готова и способна да се реформира", каза Солана в понеделник, присъединявайки се към други международни представители, които призоваха за по-бързо приемане на предложените промени. 
						Общите избори в БиХ са насрочени за октомври. По закон поправките трябва да бъдат приети най-малко шест месеца по-рано, като в противен случай няма да влязат в сила до изборите през 2010 г. 
						Преди дебата във вторник в Комисията по конституционно-правни въпроси към Камарата на представителите (ККПВ) правителството на БиХ одобри в понеделник предложените промени и призова за подготовка на законодателство, което да гарантира прилагането на разпоредбите от споразумението за реформа в конституцията. 
						"Смятам, че въпросът е толкова важен, че следва да се даде възможност за пълни и открити дебати в пленарно заседание на Камарата на представителите," каза Кристиан Шварц-Шилинг, върховният международен представител в БиХ. "Предвид графиците, свързани с крайните срокове за изборите, това трябва да се случи незабавно." 
						Съобщения в босненските медии цитираха представителя на ККПВ Мисрад Чеман, който е заявил, че теоретично има шанс предложените изменения да бъдат приети от Камарата на представителите на 25 април. 
						Както Солана, така и Шварц-Шилинг отбелязаха в понеделник, че промените, изготвени миналия месец, представляват първата стъпка от по-дълъг процес, както и че след октомврийските избори ще бъдат обсъждани по-нататъшни конституционни промени. 
						"Ангажирам се да поема активна роля в тази втора фаза на конституционната реформа, но една втора фаза може да се гради единствено на основата на успешна първа фаза," каза Шварц-Шилинг.

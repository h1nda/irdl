Според гръцкия премиер решението за Косово трябва да се постигне чрез преговори, а не да се налага
					01/11/2005
					 
						АТИНА, Гърция -- Премиерът Костас Караманлис се срещна със сръбския си колега Воислав Кощуница в понеделник (31 октомври). След срещата той каза, че решението за статута на Косово не трябва да се налага, а трябва да бъде резултат от задълбочени преговори. Караманлис подчерта също, че е много важно изцяло да бъдат изпълнени определените от международната общност стандарти за Косово, особено по отношение на правата на малцинствата. Кощуница е на двудневно посещение в Гърция. 
						Други новини -- Сръбските медии съобщават, че генералният секретар на ООН Кофи Анан е изпратил писмо до Съвета за сигурност на ООН, в което официално предлага бившият финландски президент Марти Ахтисаари да бъде назначен за специален пратеник на ООН на преговорите за Косово. (АНА, МПА, Бета, РТС, Танюг - 31/10/05)

Силите за сигурност си сътрудничат за овладяване на междуетническите напрежения в Митровица
					10/02/2009
					Кметът на Митровица Байрам Реджепи каза, че многоетническите патрули, които започнаха работа в северния разделен град миналия месец, „будят доверие у населението”.
					От Беса Бечири за Southeast European Times от Прищина -- 10/02/09
 
					 
						
Италиански членове на КФОР патрулират в етнически разделения град Митровица. [Гети Имиджис]
						Две къщи са кацнали на върха на хълм в Северно Косово. Тези иначе обикновени домове представляват границата между албанското и сръбското население в село Сухадол, в северната част на р. Ибер в разделения град Митровица.
						Албанският собственик на едната къща не е в състояние да я построи наново, тъй като местните сърби възразяват срещу неговите планове. Неведнъж се е налагало полицията и КФОР да предотвратяват сблъсъци между тях.
						Продължаващата конфронтация заради една-единствена къща олицетворява нестабилността и напрежението, обхванали цяла Митровица, където в края на 2008 г. започна поредица от междуетнически инциденти, като подпалването на албански магазини и раняването с нож на един сърбин.
						Премиерът Хашим Тачи обеща, че законът и редът ще възтържествуват във всяка част на Косово, като изрично включи Митровица в своето обещание. 
						Кметът на Митровица Байрам Реджепи казва, че напълно одобрява по-строгите мерки на полицията, ЮЛЕКС и КФОР. Според него многоетническите патрули, които бяха създадени преди няколко седмици, „будят доверие у населението”. Като такива ние ги подкрепяме, за да се създаде безопасна и сигурна среда за всички”. Вътрешният министър Зенун Паязити също похвали патрулите за повишената сигурност.
						На 23 януари говорителят на областната полиция в Митровица Бесим Хоти обяви известен напредък, като заяви пред прищинския всекидневник „Експрес”, че полицията е арестувала двама местни сърби за вандализъм. „Полицията [ги] арестува за чупене на прозорци на автомобили”, каза Хоти, имайки предвид масова вандалска проява, при която бяха нанесени щети на над 50 автомобила, собственост на етнически албанци.
						Макар и Северно Косово да остава взривоопасно място, някои виждат основания за предпазлив оптимизъм, като например Елизабет Понд от „Крисчън Сайънс Монитор”. Тя твърди, че Сърбия и ЕС са започнали да умиротворяват Северно Косово в „мълчаливо сътрудничество”, тъй като Белград силно желае членство в Съюза.
						Според Понд сръбските агенти са предотвратили ескалацията на действията на „сръбските размирници”, докато Косовската полиция, полицията на ЮЛЕКС и мироподдъжащите сили на КФОР на свой ред са удържали „албанските луди глави”. 
						Друг признак за известен напредък е, че някои журналисти в Сърбия и Косово, както и представители на властите, като Паязити, виждат повече от обикновена етническа омраза като мотив за безредиците и започват да забелязват интереса на сръбски и албански престъпни групи от продължаването им. 
						Опозиционният Алианс за бъдещето на Косово (АБК) обаче обвинява правителството, че не прави достатъчно за обсадените на север етнически албанци. Председателят на АБК и бивш премиер Рамуш Харадинай заяви в неделя (8 февруари), че ако вземе властта, той би могъл да интегрира разделения град Митровица само за три месеца. В Косово ще се проведат местни избори през ноември.

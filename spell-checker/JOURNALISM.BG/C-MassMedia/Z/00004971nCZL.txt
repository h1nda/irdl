Дел Понте иска от ООН строги мерки срещу Югославия
01/11/2002
 
НЮ ЙОРК, САЩ -- Главният прокурор на трибунала на ООН за военни престъпления Карла дел Понте настоя Съвета за сигурност към ООН да принуди Югославия да арестува 11-те заподозрени, за които се смята, че се укриват на нейна територия. В обръщението си към върховния орган на ООН в четвъртък (31 октомври), тя призова ЕС да направи сътрудничеството с трибунала условие за присъединяването на Югославия и поиска от НАТО да не приемат страната в програмата Партньорство за мир, докато не изпълни разпорежданията на съда. Дел Понте настоя също НАТО да сформира специална военна част за преследването и задържането на Радован Караджич в Босна и Херцеговина. Тя описа отговора на Съвета като "недвусмислен". Резолюция срещу Югославия, обаче, не е вероятно да се появи в близкото бъдеще, тъй като и руският и китайският посланик изразиха резервите си. (AП, Б92, Tанюг - 31/10/02)

Гърция получи ново предупреждение от ЕС относно хазартния си пазар
					29/02/2008
					 
						БРЮКСЕЛ, Белгия -- Гърция и Холандия получиха в четвъртък (28 февруари) нови предупреждения от Европейската комисия (ЕК) относно ограниченията на хазартните им пазари. Еврокомисарят за вътрешния пазар Чарли Маккрийви обясни, че ЕК е предупредила Атина за ограниченията, които пречат на компаниите за спортни залагания със законен лиценз в друга страна, членка на ЕС, да влязат на хазартния пазар в Гърция. ЕК даде двумесечен срок на Гърция да направи необходимите корекции.
						Други новини -- Земетресение с магнитут от 5.0 по скалата на Рихтер по предварителни оценки разтърси Южна Гърция в четвъртък. Епицентърът е бил близо до южния град Каламата. Не се съобщава за пострадали и щети. (Ройтерс, Блумбърг, АП - 28/02/08)

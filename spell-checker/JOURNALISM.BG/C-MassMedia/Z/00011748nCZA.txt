Агенция на ООН: “Малцинствата в Косово се нуждаят от постоянна защита” 
					25/08/2004
					Като предупреди, че междуетническите отношения остават напрегнати, върховният комисар на ООН призова за постоянна международна защита на малцинствените групи в Косово.
					(Информационен център на ООН, ВКБ - 24/08/04)
 
					 
						
Като предупреди, че междуетническите отношения остават напрегнати, върховният комисар на ООН призова за постоянна международна защита на малцинствените групи в Косово
						Върховният комисар на ООН за бежанците (ВКБ) изрази тревогата си за безопасността на малцинствените групи в Косово, като каза, че ситуацията в провинцията остава несигурна. Във вторник (24 август) Агенцията публикува три свързани доклада, в които се казва, че малцинствата в Косово, особено сърби, роми, ашкали и цигани, самоопределили се като “египтяни”, се нуждаят от постоянна международна защита. 
						Един от докладите – подробен документ от 62 страници за ситуацията с малцинствата в Косово между януари 2003 г. и април 2004 г. – посочва, че през този период е имало най-малко 145 отделни инцидента, като се изключат етническите сблъсъци в средата на март тази година. 
						Макар че през 2003 г. е имало общо подобрение по отношение на сигурността, свободата на придвижване и достъпа до услуги, членове на малцинствени общности пак са били обекти на различни нападения по етнически подбуди.
						"Инцидентите, които явно са насочени срещу представители на малцинствата, варират от обикновено хвърляне на камъни до няколко брутални убийства и други изключително жестоки нападения, включително стрелба с огнестрелно оръжие, хвърляне на гранати и палежи", каза на пресконференция във вторник в Женева говорителят на ВКБ Рон Редмонд. 
						Тридневните сблъсъци, които избухнаха на 17 март и се разпространиха бързо във всички области на провинцията, доведоха до смъртта на 19 души от различни етноси и до повече от 950 ранени. Около 730 къщи, собственост на малцинства, бяха разрушени или унищожени, заедно с 36 църкви, други религиозни обекти и обществени сгради. Жестоките сблъсъци принудиха повече от 4 100 сърби, роми, ашкали, “египтяни” и албанци да напуснат домовете си, се казва в един от докладите. Около 2 300 не са се върнали по родните си места, каза Редмонд.
						Внезапно пламналите жестокости и явно координираният избор на целите, каза ВКБ, са създали в много малцинствени общности изострено чувство на страх и изолация. Сериозно засегната е свободата на придвижване, като много хора вече не желаят да пътуват без ескорт на КФОР. Подобни ограничения се отразяват на икономическото им положение, защото им пречат да получават доставки и да пътуват по работа. 
						Макар и в някои области да са възстановени ограничените свободи, на които са се радвали косовските сърби, роми, ашкали, “египтяни” и други малцинствени групи преди сблъсъците в средата на март, говори се, че много членове на тези общности се подготвят усилено за евентуални нови инциденти.
						"В светлината на цялата тази информация ВКБ стигна до заключението, че явно все още е необходима международна защита за хората, търсещи убежище, които принадлежат към малцинствените групи в Косово, особено сърби, роми, ашкали и “египтяни”, каза Редмонд, както и някои отделни групи косовски албанци, включително тези, които живеят като малцинства в някои части на Северно Косово. 
						Освен това ВКБ препоръча хората в особено неизгодно положение – например хора с тежки заболявания, някои категории възрастни хора и разделени от семействата си деца – да не бъдат принуждават да се връщат, като се имат предвид ниските стандарти на здравеопазване и социални грижи в Косово.

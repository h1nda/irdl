Според Симитис има напредък в изпълнението на гръцкия план за възстановяване на Балканите
25/11/2003
 
АТИНА, Гърция -- Премиерът Костас Симитис направи преглед на напредъка през последните 18 месеца в изпълнението на плана на неговото правителство за възстановяване на Балканите. В реч от понеделник (24 ноември) пред солунската Търговско-промишлена камара Симитис изрази задоволство от прилагането на плана, който се базира върху три инициативи - инфраструктура, частни инвестиции и нискоразходни строителни проекти.
Други новини: осеммесечният процес срещу предполагаемите членове на терористичната група "17 ноември" приключи в понеделник. Според председателя на съдебния състав присъдата ще бъде произнесена на 8 декември.
Също в понеделник министърът на отбраната Янос Папандониу каза, че 10 000 военнослужещи и 40 000 полицаи ще отговарят за сигурността по време на Лятната олимпиада в Атина. Гръцките сили ще си сътрудничат с чужди служби и сили, вкл. НАТО, за защита срещу възможни терористични нападения. (АНА, МПА, А1 ТВ - 24/11/03)

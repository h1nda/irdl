Хърватия ще продължи да разрушава незаконните строежи въпреки туристическия сезон
11/06/2004
Въпреки предупрежденията, че подобен ход ще отблъсне туристите, правителството смята да продължи разрушаването на незаконни строежи по адриатическото крайбрежие на Хърватия.
От Миранда Новак за Southeast European Times от Загреб - 11/06/04
 
 
Хърватската туристическа асоциация заяви, че единственото, което може да направи, е да проследява какъв е броят на туристите и колко дни прекарват в Хърватия. [croatia.hr]
Мнозина очакваха, че разрушаването на незаконно построените сгради по адриатическата Ривиера ще бъде временно спряно с пристигането на чуждестранните туристи през летния сезон. Но министърът на туризма Божидар Калмета реши да продължи процеса въпреки наплива от туристи.
Ако разрушаването на строежите бъде преустановено, казват някои наблюдатели, това ще подкопае кампанията, като в същото време ще окуражи инвеститорите в незаконни строежи и бюрократите, които също носят част от отговорността за проблема.
Но други твърдят, че събарянето на сградите ще е свързано с шум, прахоляк и други неудобства, като така се създаде отрицателно впечатление за Хърватия и се подкопае туристическата индустрия.
Всъщност шумът от булдозери и бетонобъркачки вече от дълги години е част от ваканцията в Хърватия, защото обикновено туристическият и строителният сезон съвпадат по време. Строителството, голяма част от което неразрешено, избуя през последните няколко лета. Единствено в Истрия, която привлича богати клиенти, има спокойствие и тишина.
Някои туристи реагират с недоволство и решават в бъдеще да отидат на почивка другаде. Но мнозина се примиряват с шума и продължават да идват тук.
Хърватската туристическа асоциация каза, че единственото, което може да направи, е да проследява какъв е броят на туристите и колко дни прекарват в Хърватия. Тя няма контрол върху финансовите показатели.
Според критиците решението на правителството не е достатъчно, за да бъде спряна вълната от незаконни строежи и да се попречи на съсипването на красивото хърватско крайбрежие. Вместо това, казват те, правителствените ръководители трябва да участват активно в планирането и подготовката на туристическия сезон.

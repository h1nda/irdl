Нов петролопровод ще доставя каспийски петрол до Средиземно море
					09/04/2007
					Пет държави от Югоизточна Европа подписаха министерска декларация за построяването на паневропейски петролопровод, свързващ румънското черноморско пристанище Констанца с италианското пристанище Триест. 
					От Габриела Преда за Southeast European Times– 09/04/07 
 
					 
						
"Този проект е добър пример за засиленото сътрудничество между членовете на Енергийната общност", заяви еврокомисарят Андрис Пиебалгс. [Гети Имиджис]
						Пет държави от Югоизточна Европа обещаха да укрепят сътрудничеството с план за строежа на нов петролопровод, който ще свърже Черно море с Италия и ще доставя петрол от Каспийския регион до европейския пазар. 
						Министрите на икономиката и държавни секретари на Хърватия, Италия, Румъния, Сърбия и Словения изразиха подкрепата си за Паневропейския петролопровод (ПЕОП) в декларация, подписана в Загреб на 3 април. Петролопроводът с дължина 1 856 км, който ще преминава през всичките пет страни, ще пренася 40 милиона тона петрол годишно през първата фаза от своето функциониране, като капацитетът му се предвижда да нарасне до 90 милиона тона. 
						Еврокомисарят за енергетиката Андрис Пиебалгс също подписа декларацията. "Паневропейският петролопровод до голяма степен съответства на критериите на ЕС," заяви той. 
						Високопоставени служители от блока твърдят, че построяването на необходимата инфраструктура за свързване на пазарите с богатите на петрол региони ще се окаже от съществено значение, ако глобалното търсене на петрол се увеличи с очакваните 41 % през следващите 25 години. 
						Петролопроводът се очаква да влезе в действие между 2011 и 2013 г., като общата стойност на строителството се предвижда да достигне 2,62 милиарда долара при годишен капацитет от 60 милиона тона или 3,96 милиарда долара за капацитет от 90 милиона тона. Той ще намали броя на петролните танкери в турските протоци и северната част на Адриатическо море. 
						Проектът е от "стратегическо значение" за страните от Югоизточна Европа, които участват в неговото разработване, тъй като регионалната икономика се очаква да има голяма полза от него, заяви хърватският премиер Иво Санадер при подписването миналата седмица. 
						Досега правителствата на Румъния, Сърбия и Хърватия подкрепят проекта най-активно. Румънският президент Траян Бъсеску е най-големият поддръжник на проекта, цитирайки проучване, което предвижда, че страната му може да получи между 2,27 милиарда долара и 4,39 милиарда долара придобивки за 20 години действие на петролопровода. 
						От друга страна правителството на Словения изразява колебания, базиращи се на загриженост за околната среда и липса на интерес вътре в страната. 
						По отношение на декларацията на Загреб, проектът изглежда вече е задействан. Компании, които желаят да изнасят петрол от Каспийския регион по този маршрут и потенциални купувачи могат сега да бъдат официално идентифицирани. При достатъчен интерес, ще трябва да се изготви необходимата документация като проучвания за приложимост и влияние върху околната среда.
						Според министъра на икономиката на Словения Андрей Визак декларацията не трябва да бъде задължаваща, а да изразява политическа воля. 
						Подписването миналата седмица се състоя в сложния контекст на регионалната енергетика. Само няколко седмици преди това бе подписано споразумение за конкурентен петролопровод, свързващ Бургас и Александруполис, от Русия, България и Гърция. 
						За разлика от декларацията Триест-Констанца, предишното споразумение е истински план за действие, установяващ четиригодишен срок за стоежа на петролопровода. 
						Според анализатори с нарастването на конкуренцията на енергийния пазар, следващите месеци се очаква да бъдат по-напрегнати отвсякога.

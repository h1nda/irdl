Косово привлече над 1 милиард евро на донорска конференция
					15/07/2008
					Международни донори обещаха в петък 1,2 милиарда евро за Косово. Средствата ще отидат за социално и икономическо развитие и за покриване на външния дълг на добилата неотдавна независимост държава.
					От Блерта Фоничи-Кабаши за Southeast European Times от Косово -- 15/07/08
 
					 
						
Повечето пари ще бъдат за подкрепа на социалното и икономическо развитие. [AФП]
						Международната общност обеща в петък (11 юли) 1,2 милиарда евро за Косово по време на донорска конференция в Брюксел. Средствата ще подпомогнат през следващите три години изграждането на Косово, най-младата държава, обособила се след разпадането на Югославия. 
						Повечето от обещаните в петък пари ще бъдат в подкрепа на социалното и икономическо развитие, като изграждане на пътища и училища. Около 100 млн. евро ще бъдат отделени за обслужване на дълга на Косово. 
						Близо 40 страни изпратиха свои представители на организирана от Европейската комисия конференция, на която присъства косовският премиер Хашим Тачи. Сред присъстващите международни институции бе и Световната банка. 
						Тачи заяви пред участниците в конференцията, че събитието представлява начало на нова фаза от развитието и че властите в Прищина ще съдействат на международните донори, когато дойде ред за изразходване на средствата. 
						"Ние добре осъзнаваме отговорностите си,” каза Тачи. „Няма да ви разочароваме.” 
						Европейската комисия се очерта като най-големия самостоятелен донор, обещавайки 500 млн. евро, следвана от Съединените щати с 256 млн. евро. 
						"Донорската конференция за подпомагане на Косово бе много важно събитие," заяви заместник помощник държавният секретар на САЩ, Розмари Дикарло. 
						Европейската комисия и други донори показаха готовност да подкрепят икономическото и демократичното развитие на Косово, каза Дикарло, но донорите имат очаквания, които Прищина трябва да изпълни. 
						"Много сме доволни, защото ... повечето европейски държави решиха да подкрепят Косово в бъдеще. Ние смятаме, че това е абсолютно важно за стабилността на региона,” каза Дикарло. 
						Еврокомисарят по разширяването Оли Рен, който също присъства на конференцията, каза, че Косово е „по същество европейски въпрос” и че като е обещал половин милиард евро, „ЕС ясно е демонстрирал това.” 
						"Това не е просто дипломатическа лексика; това е най-конкретното, най-осезаемото доказателство за нашия ангажимент към Косово и стабилността и напредъка на целите Западни Балкани,” каза Рен. 
						На практика всички 20 страни от ЕС, които вече са признали Косово за независима държава, са обещали средства. Но сумите, с които се ангажираха страните от "тежката категория” в ЕС, варираха от 100 млн. от Германия до 2 млн. евро, обещани от заемащата понастоящем председателството на ЕС Франция. 
						Страни извън ЕС, като Норвегия, Швейцария, Саудитска Арабия и Турция, също допринесоха със значителни суми.

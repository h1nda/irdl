Наука и технологии: В Гърция бе отрито праисторическо селище
					05/10/2009
					Археолози откриха предмети от неолита. Още новини от областта на науката и технологиите: американският археолог Джордж Бас кандидатства за турско гражданство; София е на десето място по достъп до интернет.
					 
						
Археолози откриха праисторически находки. [Гети Имиджис]
						Археолози откриха сечива, керамика, готварски съдове, статуетки и малки предмети от праисторическата епоха по време на разкопки в селище в Сикеона, Гърция. Според експертите селището е играело важна роля в епохата на неолита, като е свързвало Тесалийската равнина, Волоския залив и планината Пинд. 
						*** 
						 Американският археолог Джордж Бас е подал заявление за турско гражданство. Бас, който е провел множество подводни разкопки в Турция и по цял свят, казва, че работи в Бодрум и околностите от 50 години, има много приятели в страната и се чувства част от нея. Бас е започнал работа в Турция през 1957 г. Той беше обявен за почетен гражданин на Бодрум през 1985 г. 
						*** 
						
						Българската столица е на десето място сред световните столици по висококачествен интернет достъп. Второто проучване на качеството на широколентовия интернет тази година беше изготвено от Оксфордския университет и Университета в Овиедо и се спонсорира от “Сиско”. София е получила 56 от 100 точки, класирайки се сред лидери в технологиите като Сеул и Осака. 
						*** 
						
						Хърватските изобретатели спечелиха два златни, един сребърен и два бронзови медала, както и пет специални награди, на Международното изложение на изобретенията INST 2009, което се проведе от 24 до 27 септември в Тайпе. На изложението бяха представени шест хърватски изобретения. В изложението участваха повече от 600 участници от 16 страни, като бяха показани 2 000 изобретения. 
						*** 
						
						Македонският академик Момир Поленакович стана лауреат на държавната награда "11 октомври" за 2009 г. за дългогодишни постижения в областта на науката и образованието, съобщи на 25 септември министерството на културата. Поленакович ще получи наградата в парламента на 11 октомври. 
						*** 
						16-ият фестивал на постиженията в областта на информационните технологии ИНФОФЕСТ се проведе в Будва, Черна гора, от 27 септември до събота (3 октомври). Участваха представители на водещи местни и международни дружества в сферата на информационните технологии. 
						*** 
						При разкопки в манастира „Свето Преображение Господне” край село Зързе, Македония, бяха открити базилика от 5-и в. и гроб на мъченик от 4-ти век. Разкопките потвърждават, че християнството е съществувало в този район от 4-ти век, съобщи пред репортери археологът Бранко Ристески на 26 септември. 
						
						(Различни източници - 30/09/09-05/10/09)

Косово и Македония уредиха граничния си спор и установиха дипломатически отношения
					20/10/2009
					Близо година след като Македония призна независимостта на Косово, дипломацията между двете страни получи сериозен положителен импулс.
					От Беса Бечири за Southeast European Times от Прищина – 20/10/09
 
					 
						
Косовският външен министър Скендер Хюсени. [Гети Имиджис]
						Македония и Косово официално установиха късно в събота (17 октомври) дипломатически отношения на ниво посланици. Ходът открива пътя за подписването и ратифицирането на споразумения, които се бавеха поради липсата на официални отношения. 
						В документ, подписан от външните министри, двете страни обещаха да укрепват приятелските си отношения въз основа на взаимното уважение към националния им суверенитет, независимост и териториална цялост. 
						Споразумението бе приветствано от международната общност, но получи и остри критики от Сърбия, която ревностно се противопоставя на претенциите за независимост на бившата си провинция. 
						Председателството на ЕС излезе с декларация, в която приветства "развитието на добросъседските отношения между Скопие и Прищина". Междувременно Албания оцени високо установяването на дипломатически отношения като важен принос към дългосрочната стабилност в региона. Албанският външен министър Илир Мета телефонира на колегата си от косовска страна, Скендер Хюсени, за да го поздрави. 
						В противовес на това сръбският външен министър Вук Йеремич остро порица решението на Скопие да признае Косово, заявявайки, че това подкопава отношенията на Македония със Сърбия в момент, когато те тъкмо са започнали да бележат възход. 
						Решението ще има последици, предупреди Йеремич. 
						Признанието дойде само часове след като косовският парламент ратифицира споразумението за определяне на границата с Македония. Йеремич бе недоволен и от това споразумение, заявявайки, че Македония е трябвало най-напред да се консултира с Белград. Македонският парламент бе ратифицирал споразумението по-рано. 
						Споразумението има за цел да реши дългогодишния спор за точното очертаване на 260-километровата гранична линия. По силата му сега Македония ще спечели 160 м в Луково поле в Шар планина, а Косово ще получи 155 м в Дебалде, близо до стратегическата точка Кодра Фура. 
						Въпросът бе свързан с много емоции, а ратифицирането стана факт след две гласувания в косовския 120-местен парламент. Първият път необходимото мнозинство от две трети не бе постигнато. Председателят на парламента Якуп Красничи тогава призова лидерите на косовските политически партии за единен фронт и успя да събере нужните 81 гласа. 
						Косовското правителство придава специално значение на граничното споразумение. В свое изявление то заяви, че споразумението "потвърждава още веднъж международната репутация на Република Косово" и ще засили позициите на страната в заведеното от Сърбия дело в Международния съд.

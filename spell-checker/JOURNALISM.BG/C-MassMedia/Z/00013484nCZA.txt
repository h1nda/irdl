Бъсеску и Блеър ще работят за укрепване на партньорството 
					04/02/2005
					По време на официална среща в Лондон румънският президент Траян Бъсеску и британският премиер Тони Блеър са подчертали важността на стратегическото партньорство между Обединеното кралство и Румъния.
					От Гелу Трандафир за Southeast European Times -- 04/02/05
 
					 
						
Румънският президент Траян Бъсеску се срещна с британския премиер Тони Блеър в понеделник (31 януари) в Лондон. [АФП]
						Румънският президент Траян Бъсеску се срещна с британския премиер Тони Блеър в понеделник (31 януари), като това е първата визита на Бъсеску на Запад след встъпването му в длъжност през декември. Решението за посещение в Лондон бе взето с цел да се изпрати недвусмислен "политически сигнал", е казал Бъсеску, цитиран от АП. По време на изборната си кампания той обеща, че отношенията със Съединените щати и Великобритания ще бъдат с висок приоритет. 
						След срещата Бъсеску и Блеър потвърдиха отново намерението си да развиват стратегическото партньорство -- съществуващо от 2003 г. -- между двете страни. "Двамата ръководители решиха да работят за успешната интеграция на Румъния в ЕС на 1 януари 2007 г. на базата на изпълнението на договорените задължения от страна на Румъния. Премиерът Блеър потвърди неотменната силна подкрепа на Обединеното кралство", се казва в изявление след срещата. 
						Блеър бе един от най-важните поддръжници на интеграцията на Румъния в ЕС. Той изигра важна роля през 1999 г., когато Европейският съвет в Хелзинки реши да открие присъединителните преговори с Букурещ. 
						Двамата ръководители "подчертаха, че е важно да се подобри деловият климат в Румъния, особено чрез всеобхватна и безпристрастна кампания за борба с корупцията на всички нива". Великобритания предложи да подкрепи усилията за борба с корупцията, като изпрати британски правителствени съветници да работят с румънското правителство. 
						В областта на външната политика двамата ръководители обсъдиха стратегическата важност на Румъния на източната граница на НАТО и се договориха да "работят в тясно сътрудничество, за да бъде включен въпросът за широкия Черноморски регион в евроатлантическия дневен ред". Бъсеску нееднократно е казвал, че разработването на стратегия за интегриране на региона е един от приоритетите на неговата политика, въпреки критиките на политическите му опоненти, които твърдят, че това е отклонение от основната цел на външната политика на Румъния за присъединяване към ЕС. 
						Бъсеску и Блеър потвърдиха, че е необходимо демокрацията, стабилността, сигурността и благополучието да се развиват не само във връзка с бъдещото приемане в ЕС, и казаха, че ще обединят усилията си с тези на другите сегашни и потенциални държави членки на ЕС, за да подкрепят реализирането на плановете за действие на ЕС в Молдова и Украйна. Те обещаха да спомагат за стабилността, сигурността и по-нататъшната европейска интеграция на Западните Балкани. 
						Румънският президент потвърди и ангажимента на страната си да остави своите 730 военнослужещи в Ирак "докато новите иракски институции не започнат ефикасно да управляват страната и не гарантират мирен климат, за да може да започне стабилен процес на възстановяване".

Началникът на хърватската полиция потвърди уволнението си
					19/06/2009
					 
						ЗАГРЕБ, Хърватия -- Началникът на полицията Владимир Фабер потвърди в четвъртък (18 юни) съобщенията, че е бил отстранен от поста заради неуспеха си да предотврати протеста на фермерите миналата седмица в центъра на Загреб. Очаква се официално съобщение да бъде направено, след като премиерът Иво Санадер се завърне от срещата на ЕС в Брюксел. 
						Други новини -- В четвъртък бизнесменът Мирослав Кутле бе арестуван близо до границата с Босна и Херцеговина. Местните медии спекулираха, че той се е опитал да избяга от страната, след като Загребският окръжен съд го е осъдил на три години лишаване от свобода за корупция във връзка с незаконни приватизационни сделки, от които според твърденията той е спечелил милиони евро. (ХРТ, РТС, ФоНет, Пословни Дневник, Б92, Дневник, Вечерни Лист, Нови Лист, ХИНА - 18/06/09)

Германия подкрепя кандидатурата на БиХ за членство в ПзМ
					19/11/2004
					 
						БЕРЛИН, Германия -- Канцлерът Герхард Шрьодер се срещна с босненския премиер Аднан Терзич в четвъртък (18 ноември) и го увери, че Германия подкрепя кандидатурата на Босна и Херцеговина (БиХ) за членство в програмата на НАТО "Партньорство за мир" и ще подпомогне страната по пътя й към евроинтеграцията. Посочва се, че Шрьодер е дал висока оценка на общия напредък, постигнат от БиХ в сътрудничеството й с Трибунала на ООН за военни престъпления, но е призовал за конктретни и решителни действия за задържане на укриващите се от правосъдието. 
						Други новини: Върховният представител Пади Ашдаун е в Лондон за разговори с високопоставени британски представители. Говорител на службата му заяви, че основна тема на разговорите ще бъде сътрудничеството на БиХ с Хагския трибунал. 
						Междувременно двудневното заседание на Комисията за преустройство на полицията на БиХ в Мостар приключи в четвъртък без конкретно споразумение за единна полицейска структура в БиХ. Според съобщения в пресата от петък представители на Република Сръбска отново са осуетили постигането на споразумение. (Дневни аваз - 19/11/04; ПБС БиХ, Pincom.info - 18/11/04)

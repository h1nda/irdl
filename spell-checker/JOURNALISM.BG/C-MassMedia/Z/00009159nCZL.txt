Трафикът на хора остава проблем в Сърбия
24/11/2003
Според някои източници трафикът на хора е станал най-разпространената престъпна дейност в ЮИЕ. Макар че се полагат усилия за справяне с този проблем, предстои още много работа.
От Давор Коникушич за Southeast European Times в Белград - 24/11/03
 
 
Трафикът на хора се превърна в най-разпространената престъпна дейност в ЮИЕ, заяви заместник-началникът на сръбската гранична полиция по време на кръгла маса, организирана от Института за мира и войната (ИМВ). Душан Йолтас каза, че сръбското МВР е създало 33 звена за противодействие на този проблем.
Дискусията за трафика на Балканите се проведе в белградския "Медиа център". Според представители на белградската НПО "Астра", която оказва помощ на жертви, броят на нелегално прехвърляните и експлоатирани жени и деца в региона е между 400 000 и 7 млн.
Според Йолтас неговото министерство е постигнало значителни резултати при няколко големи операции. Няколко полицейски служители са били арестувани за участие в трафика. Като част от операцията " Мираж" през септември 2002 г. са били отрязани много трафикантски канали от Белград до Черна гора, а оттам за Италия. По време на извънредното положение, въведено след убийството на Зоран Джинджич през март, 30 души са били арестувани във връзка с този вид престъпление.
Сандра Слепчевич, представител на Международната организация по миграция (МОМ), каза, че от лятото на 2001 г. до април 2003 г. нейната организация е успяла да помогне на 127 души от Сърбия-Черна Гора, които са били жертви на трафика на хора. Най-много от тях са произхождали от Румъния, а гражданите на Сърбия-Черна Гора са възлизали на 11 %.
Повече от 51% от хората, потърсили помощта на МОМ, са били жертви на сексуална експлоатация, посочи Слепчевич. Около 48 % от жертвите са били на възраст от 18 до 24 години.
Представителят на Съвета за предотвратяване на семейното насилие Весна Станоевич изтъкна, че от миналата година са отворени центрове в Сърбия-Черна Гора, в които се полагат грижи за жертвите. Съгласно новата програма за борба срещу трафика на хора са създадени екипи, които включват представители на сръбското правителство, НПО, МОМ и ОССЕ.
Според доклади на Международната хелзинкска федерация за човешки права този проблем е бил напълно пренебрегван в Сърбия по време на режима на Слободан Милошевич както от съдилищата, така и от полицията. Въпреки че Наказателният кодекс предвижда лишаване от свобода от 6 месеца до 10 години за престъпления, свързани с транспортиране на заробени лица, прокурорите никога не са се позовавали на закона.
След падането на режима през декември 2000 г. Белград подписа международната Конвенция за борба срещу транснационалната и организирана престъпност. Независимо от това Сърбия-Черна Гора продължава да бъде международен кръстопът за трафиканти и основен доставчик за страните от региона.
Според официални източници, близки до организациите, които се борят с трафика на хора, в предградията на Белград живеят поне трима трафиканти на хора, които държат в частни затвори до 15 жени за препродажба.

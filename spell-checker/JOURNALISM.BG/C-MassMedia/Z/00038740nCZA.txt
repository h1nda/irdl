Училищното насилие в Косово става смъртоносно
					08/06/2011
					Според експерти насилието в училищната система на Косово достига тревожни нива.
					От Мухамет Брайшори за Southeast European Times от Прищина – 08/06/11
 
					 
						
Бедността и травмите от войната допринасят за насилието в косовските училища. [Мухамет Брайшори/SETimes]
						Убийството на 19-годишния Мухамет Цакай от гимназия „Сами Фрашери” в Прищина от негови съученици е само последният от редица получили широка гласност инциденти, които подчертават нарастващия проблем с публичното насилие в косовските училища. Въпросът възбуди общественото мнение. 
						 „Този случай, както и други, е доказателство за липсата на сигурност за учениците в училищата и базата около тях. Преди всичко, той е показателен за провала на образователните институции и органите за сигурност да се справят с този сериозен проблем, който започва да придобива тревожни размери”, коментира Авни Бютючи от НПО ИНПО, една от малкото организации, които работят по въпроса. 
						Данните подкрепят загрижеността на ИНПО: през първата половина на 2011 г. са регистрирани повече от 210 инцидента с участието на ученици, много от които са довели до тежки наранявания. 
						Ситуацията е по-тежка, отколкото през 2010 г., когато според полицията е имало 37 случая на тежки телесни повреди, 36 случая на материални щети, 15 грабежа и неопределен брой леки наранявания. Експертите се опитват да обяснят нарастването на насилието, но Афердита Спахиу от офиса на УНИЦЕФ в Косово твърди: „Проведените в Косово проучвания показват, че насилието се проявява заради бедност или други фактори, които създават висок риск за развитието на децата.” 
						 Освен насилието между ученици, младежите съобщават и за случаи на насилие от учители към ученици. Шпенд, на 18 г., ученик от Прищина, казва, че учителите изливат безпричинно своето чувство на неудовлетвореност върху учениците и често ги нападат физически. 
						 „Миналия месец един учител заяви, че не харесва ризата на едно момиче, и й каза, че ако я носи следващия път, да забрави, че ще вземе този предмет. Също така един ученик гледаше нещо на мобилния си телефон и учителят дойде и го зашлеви”, казва Шпенд. 
						 Пенсионираният учител Реджеп Гаши от Прищина признава, че понякога учителите прекрачват границата, за да покажат властта си над учениците. 
						„Много учители преди 1999 г. се възползваха [от своето положение] като средство да покажат властта си и биеха децата, гонеха ги от клас или използваха оценките, а това не е правилно и трябва да се избягва”, казва Гаши. 
						Гаши обаче също така твърди, че понякога и работата с учениците може да е трудна, защото много от тях все още страдат от травмите от войната и бедността – и нито родителите, нито правителството работят по този проблем. „Те четат новини, че дори и с добро образование е трудно да се намери работа, и това ги обърква и ги тласка в грешна посока”, казва Гаши. Учителят от Прищина Агрон Исмайли е съгласен, че в днешно време е трудно да се преподава, защото учениците непрекъснато рушат и са много груби, но побоите са намалели през последните години. 
						 „Спомням си годините, когато да се набие дете, защото е направило нещо, беше училищна практика, но днес нещата са 90 % различни. И въобще не става въпрос за бой; тези, които правят това, най-много да ги шляпнат по дупето или да им дръпнат ухото”, казва Исмайли. 
						В опит да реши проблема косовското министерство на образованието обяви, че работи с училищата и с обществото, за да създаде политика на осведоменост за опасностите и последиците от физическото насилие. Приносът на семейството, училищата и обществото обаче са незаменими, посочва министерството. 
						 „Обръщам се преди всичко към родителите и другите компетентни институции в страната, но също така и към цялото общество, да упражняват влиянието си върху своите деца всеки ден, за де се предотврати насилието в училищата и около тях”, каза министърът на образованието Раме Буя за SETimes.

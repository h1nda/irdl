Делова хроника
					18/11/2005
					Преглед на деловите и икономическите новини от Балканите след 11 ноември.
					(Различни източници – 11/11/05 - 18/11/05)
 
					 
						
Председателят на сръбско-черногорския парламент Зоран Шами произнася реч по време на пленарното заседание на Световната среща на високо равнище по въпросите на информационното общество на 16 ноември (сряда) в Крам, Тунис. Генералният секретар на ООН Кофи Анан призова Интернет и информационните технологии да се използват за създаване на по-добър живот на хората в някои от най-бедните страни в света. "За твърде много хора ползите остават недостъпни," каза Анан. [AФП]
						Безработицата в България спадна на 10,43 % през октомври, достигайки най-ниските си стойности от девет години насам, според официални данни. Процентът на хората без работа спадна с 0,06 % спрямо предходния месец и с 1,38 % спрямо септември 2004 г. 
						*** 
						Енергийният министър на Република Сръбска Миладин Глигорович заяви, че търсеният бъдещ стратегически партньор за съвместно предприятие с "Босански брод" ще трябва да инвестира около 80 млн. евро за оздравяването на нефтената рафинерия. ЕБВР е дала обещание за помощ за възстановяването на фирмата. 
						*** 
						
Гръцкият държавен телеком ОТЕ обяви плановете си за съкращаване на персонала с 36 % и освобождаване на близо 6000 служители през 2006 г. Телекомуникационната компания заяви, че 5500 служители ще излязат в преждевременна пенсия. Мярката ще има за цел да намали разходите и увеличи ефективността. 
						*** 
						
Хърватският кабинет одобри проектозакона за бюджета за 2006 г. и го внесе за одобрение в парламента. Според финансовия министър Иван Шукер в проектодокумента се предвижда дефицит в публичния сектор от 3,3 % от БВП, което е спад в сравнение с предвидения за тази година дефицит от 4,2 %. Бюджетните изчисления се базират на ръст на БВП от 4 % и годишна инфлация от 3,2 % за 2006 г. 
						*** 
						Представители на турската компания "Чалък енержи" са в Тирана за разговори с албанското правителство по преустановената процедура за приватизация на държавната фирма "Албтелеком". Администрацията на премиера Сали Бериша спря продажбата на "Албтелеком" миналия месец, заявявайки, че ще разследва сделката, подписана от предишното правителство. 
						*** 
						СЗО дари 450000 щатски долара за реализацията на здравни проекти в Aлбания. Споразумението за безвъзмездна помощ бе подписано по време на среща между здравния министър Максим Цикули и ръководителя на офиса на СЗО в Тирана, Сантино Северони. 
						*** 
						Немската верига за продажба на дребно "Метро" възнамерява да отвори два нови обекта в Сърбия и Черна гора, според съобщение на компанията за пресата. Те ще бъдат разположени в Белград и Крагуевац. С това разрастване общият размер на инвестициите на "Метро" в Сърбия и Черна гора ще достигне 60 млн. евро.

ЕС и САЩ съставят обща стратегия за борба с тероризма
					04/06/2010
					ЕС и САЩ обещаха в четвъртък да съчетаят борбата срещу тероризма с пълното зачитане на правата на човека.
					(РСЕ/РС, Синхуа - 04/06/10; АФП, Ройтерс, ДПА, ЕС, Държавен департамент на САЩ - 03/06/10)
 
					 
						
„Ще защитаваме твърдо нашите ценности, но ще проявяваме и толерантността си към другите култури“, заяви испанският министър на вътрешните работи Алфредо Рубалкаба. [АФП]
						ЕС и САЩ публикуваха в четвъртък (3 юни) съвместна декларация, в която обещаха да продължат сътрудничеството си в борбата срещу тероризма, основавайки се на споделените ценности и принципи и пълното зачитане на правата на човека, религиозните различия и принципите на правовата държава. 
						Министрите на вътрешните работи на 27-членния блок одобриха документа на среща в Люксембург в навечерието на срещата на високо равнище ЕС–Пакистан в Брюксел. 
						Заседанието в четвъртък се проведе под председателството на испанския министър на вътрешните работи Алфредо Перес Рубалкаба, чиято държава в момента е ротационен шестмесечен председател на Европейския съюз. Той определи декларацията като „послание към мюсюлманския свят”. 
						 „Ще защитаваме твърдо нашите ценности, но ще покажем и толерантността си към другите култури”, каза той пред репортери. „Това е послание към онези, които искат насилието да надделее... Важно е мюсюлманските държави да знаят, че ние зачитаме техните ценности, а терористите знаят, че трябва да се противопоставяме на тяхната дейност.” 
						Декларацията от четвъртък „осигурява рамка за задълбочаване на нашите вече близки и ефективни отношения в борбата с тероризма”, заяви американският помощник държавен секретар Филип Кроули. 
						Подчертавайки, че никакви обстоятелства не могат да оправдаят терористични актове, двете страни потвърдиха ангажимента си да спазват международното право, международното хуманитарно право и правата на бежанците в мерките, насочени към предотвратяване или противодействие на подобни актове. Те обещаха също да въведат „забрана на изтезанията, както и на жестокото, нечовешко и унизително отношение или наказания”. 
						В декларацията се отбелязва още, че ЕС и САЩ си запазват правото да преследват съдебно свои граждани, обвинени в насилие спрямо лишени от свобода лица, независимо от мястото на извършване на предполагаемото престъпление. 
						 „За да се избегне безнаказаност в борбата срещу тероризма, преди всичко държавата, за чиито служители се твърди, че са извършили злоупотреби във връзка с усилията за борба с тероризма като цяло, носи отговорността за провеждане на разследването и осъществяването на наказателното производство по тези деяния”, се казва в декларацията. 
						ЕС и САЩ подчертават, че общите им усилия в борбата срещу тероризма „трябва да приведат в действие широка гама от ориентирани към действия инструменти, включително мерки за правоприлагане, съдебно сътрудничество, разузнаване, дипломация, финансиране и сигурност”. 
						Според АФП министрите на вътрешните работи от ЕС са получили в четвъртък доклад от координатора за борбата с тероризма на блока Жил дьо Кершов, който отбелязва, че „вдъхновяваният от „Ал Кайда” терор остава най-голямата заплаха” за Съюза. Дьо Кершов е предупредил, че броят на радикално настроените граждани на ЕС, които посещават лагери за обучение на терористи в зони на конфликти и след това се връщат на континента, „не е незначителен”. 
						ЕС и САЩ „ще продължат усилията за включване на принципите на правовата държава и елементи от правата на човека в програми за изграждане на капацитет”. Те подчертават и значението на споделянето на опит и справянето със заплахата от вътрешен насилствен екстремизъм. 
						Според Сесилия Малмстрьом, комисар на ЕС по вътрешните работи, двете страни са близо до постигането на споразумение, което може да осигури на американските следователи за борба с тероризма достъп до данни за банкови трансфери на европейски граждани. 
						„Почти приключихме преговорите и се надяваме да имаме готов документ в началото на следващата седмица”, е заявила тя, цитирана от „Ройтерс”.

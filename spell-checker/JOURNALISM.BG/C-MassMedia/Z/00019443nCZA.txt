Кощуница каза, че Косово е по-важно от членството в ЕС 
					01/08/2006
					Сърбия ще продължи да се противопоставя на идеята за независимост на Косово, дори и това да навреди на кандидатурата й за членство в ЕС, каза пред белградски ежедневник премиерът Воислав Кощуница.
					(EUobserver, Блиц - 01/08/06; AП, Ройтерс, БиБиСи, СиЕнЕн, АКИ, Радио Б92, Бета - 31/07/06)
 
					 
						
Сръбският премиер Воислав Кощуница казва, че Белград може да се съгласи на "значителна автономия", но не и на независимост на Косово. [Гети Имиджис]
						Сърбия няма да приеме независимостта като решение на проблема за статута на Косово, дори и кандидатурата й за членство в ЕС бъде застрашена като последица от това, заяви премиерът Воислав Кощуница в интервю, публикувано в понеделник (31 юли). 
						"Сърбия ще отхвърли всяко решение, в резултат на което Косово бъде отнето от Сърбия и, което е много важно, ще продължи да смята Косово за част от своята територия", каза той пред белградския ежедневник "Данас".
						Според Кощуница някои в международната общност предлагат Сърбия да се откаже от Косово в интерес на членството й в ЕС. Въпреки че присъединяването към Съюза изисква спазване на някои условия, те не включват "териториални отстъпки", каза премиерът. 
						Макар юридически да продължава да е част от Сърбия, Косово се намира под администрацията на ООН от юни 1999 г., след като продължилата 78 дни кампания на НАТО сложи край на месеците сражения между косовските албански партизани и сръбските сили, обвинени в етническо прочистване на провинцията. 
						Конфликтът от 1998-1999 г. причини смъртта на близо 10000 косовски албанци и принуди около 800000 да избягат от домовете си. Днес в провинцията продължават да живеят около 100000 етнически сърби, а етническото албанско мнозинство представлява 90 % от 2-милионното й население. 
						Ръководените от ООН преговори за определяне на окончателния статут на Косово -- в т. ч. среща на високо равнище на 24 юли -- все още не са постигнали значителен пробив. Двете страни остават на силно противоположни позиции, като косовоските албанци заявяват, че няма да се съгласят на нищо по-малко от независимост, а Сърбия настоява, че ще приеме само "значителна автономия". 
						Позовавайки се на изказвания на западни дипломати, "Ройтерс" предаде, че основните страни, участващи в процеса на определяне на статута, не виждат сериозна алтернатива на независимостта под надзора на ЕС и НАТО в годините занапред. 
						Според съобщенията специалният пратеник на ООН Марти Ахтисаари възнамерява да запознае Съвета за сигурност на ООН с преговорите за статута през септември. Ако дотогава не бъде постигнато споразумение, Съветът за сигурност може да наложи свое решение. 
						 "Позицията на Сърбия ще бъде да настоява, че Косово е част от Сърбия," каза Кощуница. "Това не е празна реторика, а правна и конституционна постановка." 
						Той обаче се разграничи от неотдавнашното изявление на Томислав Николич, заместник-председател на ултранационалистическата Сръбска радикална партия, който заяви, че Сърбия трябва да се "бори за Косово" в случай че провинцията спечели независимост. 
						"До момента Сърбия се опира единствено на правни аргументи, а не на сила," каза Кощуница. "Така ще дейставаме и в бъдеще." 
						Сръбският министър на отбраната Зоран Станкович заяви в понеделник, че армията не се подготвя за война в отговор на евентуално отцепване на Косово. "Ние не мислим за въоръжени конфликти, нито възнамеряваме да готвим въоръжените си сили за активно участие във въоръжени конфликти," каза министърът по време на посещение в Нови Сад. 
						Междувременно следващият двудневен кръг от преговори за Косово трябва да започне на 7 август, като се очаква те да се съсредоточат върху местната реформа и правата на малцинствата.

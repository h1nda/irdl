Междурелигиозна конференция подчертава значението на диалога, разбирателството и единството
					31/10/2007
					Над 200 представители на различни вероизповедания приеха декларация, с която обещаха да засилят междурелигиозния диалог и заклеймиха всяка форма на тероризъм или насилие по религиозни подбуди.
					От Марина Стояновска за Southeast European Times от Скопие -- 31/10/07
 
					 
						
"Тази конференция посочи необходимостта да се види мястото на религията в живота на хората," каза главата на Македонската православна църква, архиепископ Стефан. [Гети Имиджис]
						Над 200 представители на различни вероизповедания приеха в неделя (28 октомври) декларация, с която призовават за по-добър диалог, разбирателство и единство между религиите. Декларацията бе приета в края на тридневната Световна конференция за диалог между религиите и цивилизациите, която се проведе в Охрид. 
						Конференцията, която е първата по рода си, бе организирана от македонското министерство на културата и комитета за връзки с религиозните общности. Тя бе подкрепена от ЮНЕСКО, Световната ислямска лига и Световната конференция за религии и мир. 
						Хората могат да се научат да разбират другите религии само чрез широко сътрудничество, което се базира на взаимно уважение, се казва в декларацията. Участниците заклеймиха всяка форма на тероризъм или насилие по религиозни подбуди. 
						"Представители на световни религиозни общности и групи, интелектуалци и правителствени ръководители ще говорят с един глас и ще изпратят послание на толерантност от Охрид," каза македонският премиер Никола Груевски. 
						Ръководителят на македонската ислямска религиозна общност, Реис Ул Улема хаджи Сюлейман ефенди Реджепи, каза, че приемането на насилието и тероризма произтича от невежество или духовна инертност. 
						Освен че насърчиха диалога между вероизповеданията, участниците подчертаха също, че религията като цяло продължава да играе основна роля в различните цивилизации. 
						"Тази конференция посочи необходимостта да се види мястото на религията в живота на хората," каза главата на Македонската православна църква архиепископ Стефан. 
						Според външния министър Антонио Милошоски Охридската конференция е била успешна, защото са присъствали представители на много религии и се е провел взаимен диалог. 
						"Няма съмнение, че тази конференция ще изиграе важна роля за насърчаване на политиците да следват препоръките и да работят в дух на диалог и компромис," каза на конференцията специалният представител на ЕС Ерван Фуере. 
						Председателят на Общото събрание на ООН Сърджан Керим също говори на конференцията. "Тази световна конференция, която се провежда в древната и духовна атмосфера на Охрид, ще съдейства за стремежа ни към взаимно уважение на различията помежду ни и насърчаване на култура на мира," каза той. 
						Конференцията е в съзвучие с две инициативи на ООН и ЮНЕСКО - Десетилетието на диалог между цивилизациите и Десетилетието на културата на мира.

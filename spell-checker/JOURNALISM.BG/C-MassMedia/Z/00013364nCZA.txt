Председателят на ЕК обещава обективна оценка на Румъния 
					25/01/2005
					Призовавайки Румъния да работи упорито, за да може да изпълни изискванията за влизане в ЕС през 2007 г., председателят на Европейската комисия Жозе Мануел Барозу обеща сериозен и обективен мониторинг върху напредъка на страната при изпълнение на поетите ангажименти. 
					(Ромпрес - 25/01/05; ЕУобсървър, Ромпрес, Медиафакс, РФЕ/РЛ - 24/01/05)
 
					 
						
Премиерът на Румъния Калин Попеску Търичану (вляво) бе посрещнат от председателя на Европейската комисия Жозе Мануел Барозу преди срещата им в Брюксел в понеделник (24 януари). [AФП]
						Председателят на Европейската комисия (ЕК) Жозе Мануел Барозу увери Румъния в понеделник (24 януари), че напредъкът към изпълнение на изискванията за членство в ЕС ще бъде наблюдаван обективно. Предстои обаче упорита работа, ако страната иска да се присъедини към Съюза през 2007 г., предупреди той румънския премиер Калин Попеску Търичану. 
						"Дадох своя телефонен номер на премиера, така че той да ми се обажда винаги когато има проблем," заяви Барозу пред репортери в Брюксел в понеделник след първите му разговори с ръководителя на румънското десно-центристко правителство, което встъпи в длъжност преди по-малко от месец. 
						Двудневната визита на Търичану в белгийската столица идва три месеца преди Румъния и България да подпишат Присъединителните си договори със Съюза на 25 април, преди да осъществят ефективното членство, което се очаква през януари 2007 г. 
						След мащабното разширяване на 1 май, при което в организацията бяха приети нови десет държави, ЕС въведе по-строги механизми за наблюдение, за да гарантира, че бъдещите нови членки ще бъдат напълно подготвени за членството. Три предпазни клаузи ще се включат в договора с двете държави - една за България и две за Румъния. 
						Членството на всяка от страните може да се забави с една година, ако сегашните държави-членки решат единодушно, че изискванията за членство не се изпълняват. Освен това присъединяването на Румъния може да се отложи с просто квалифицирано мнознство, ако Букурещ не може да изпълни ангажиментите си, поети по време на преговорния процес, особено в области като правосъдието, вътрешните работи и конкуренцията. 
						Брюксел разкритикува Букурещ за неспособността на страната да се справи с ширещата се корупция. ЕС освен това настоява държавните субсидии за огромния сектор за производство на румънска стомана да бъдат значително съкратени и изрази загриженост относно проблемите в съдебната система. 
						Месец преди подписването на Присъединителния договор ЕК следва да представи доклад за функицонирането на румънската система за правораздаване и правоприлагане. 
						Приветствайки твърдите обещания на президента Траян Бъсеску и на Търичану за борба срещу корупцията и за решаване на критично важните проблеми със съдебната система и обществените поръчки, Барозу изрази надежда, че Румъния ще бъде в състояние да влезе в Съюза на планираната дата. 
						"Определянето на правителствените приоритети е важен знак, с който се измерва политическият ангажимент," каза шефът на ЕК. "Искам нещата да вървят добре и се надявам, че това ще е така. "
						"Убеден съм, че ще бъдем в състояние да изпълним задълженията си през следващите две години, преди да се присъединим към Съюза през 2007 г," заяви в понеделник румънският премиер. 
						Румънската държавна информационна агенция Ромпрес цитира думите му, според които първите стъпки към овладяване на корупцията са вече направени и компетентните за това органи са били призовани да изпълняват правомощията си. Задачите на правителството, каза Таричану, включват и провеждане на реформи в други области като околната среда, икономиката, свободата на словото и на медиите.

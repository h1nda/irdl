СФОР: В ход са операции за арестуване на военнопрестъпници; Раич е прехвърлен в Хага
25/06/2003
СФОР засили своите операции за издирване на заподозрени във военни престъпления,насочвайки се и към бившия лидер на босненските сърби Радован Караджич. Междувременно бившият командир на босненско-хърватските паравоенни формирования Ивица Раич бе прехвърлен във вторник в Хага.
(АП - 25/06/03; МТБЮ, АФП, Новинарски център на ООН, Ройтърс, Си Ен Ен, Гласът на Америка, Б92 - 24/06/03)
 
 
СФОР потвърди във вторник (24 юни), че работи за откриването и арестуването на лица, заподозрени във военни престъпления. Командващият СФОР генерал Уилям Уорд каза, че операциите целят арестуването на бившия лидер на босненските сърби Радован Караджич и добави, че фактът, че заподозрени във военни престъпления се движат свободно из страната, не съдейства на усилията да се установи стабилна администрация и политическа система. Уорд посочи, че СФОР няма информация за местонахождението на хърватския генерал Анте Готовина, който е обвинен от Трибунала в Хага във военни престъпления срещу сърби в Хърватия.
Във вторник Ивица Раич бе прехвърлен в Хага почти осем години след като Международният наказателен трибунал за бивша Югославия (МНТЮ) го обвини в убийството през 1993 година на най-малко 16 цивилни босненски мюсюлмани и в безогледно унищожаване на имущество в село Ступни Дол в централна Босна и Херцеговина (БиХ).
45-годишният Раич бе обвинен от МНТЮ през август 1995 година. Скоро след това той започна да се укрива, като потърси убежище в Хърватия, чийто националистически режим по това време предоставяше закрила на босненско-хърватски отцепници. Твърди се, че Раич е живял с фалшива самоличност в крайбрежния град Сплит до ареста му през април. След ареста загребският областен съд одобри екстрадирането на Раич в Хага, решение, което бе потвърдено и от Върховния съд по-рано този месец. Във вторник, придружаван от хърватски полицаи, той бе транспортиран с редовен полет на гражданската авиация до холандската столица.
Раич бе обвинен по два пункта в сериозни нарушения на Женевските конвенции от 1949 година и по един пункт в нарушение на законите или обичаите за водене на война. Обвинението на МНТЮ срещу него гласи, че Раич е командвал оперативна група на Хърватския съвет за отбрана (ХСО), въоръжените сили на самопровъзгласилата се Хърватска общност на Херцег-Босна, и че на 23 октомври 1993 година подразделения под негово командване са нападнали и сринали до основи Ступни Дол. 250-те жители на селото, разположено на около 4 км югоизточно от Вареш, са били почти изцяло мюсюлмани.
"Когато нападението на ХСО е приключило, най-малко 16 цивилни са били убити. Селото е било почти напълно разрушено, а жителите, които не са били избити, са били принудени да избягат," посочва Трибуналът на ООН в свое изявление от вторник, потвърждавайки прехвърлянето на Раич в ареста към съда.
Според Трибунала на ООН, по времето когато е било предявено обвинението, Раич е бил задържан от властите в Херцег-Босна, но е бил освободен през декември 1995 година. Съдебно-процесуалната камара към МНТЮ единодушно потвърди пунктовете от обвинението през септември 1996 и издаде международна заповед за арест, която бе разпратена до всички държави и до многонационалните сили за прилагане на Дейтънското споразумение ИФОР. Раич е последният от десетината босненски-хървати, обвинени във военни престъпления, които ще бъдат изправени пред съда в Хага.

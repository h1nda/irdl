Главният прокурор на Трибунала в Хага Брамерц намекна, че издирването на Младич не се ограничава само в рамките на Сърбия 
					16/11/2010
					 
						БЕЛГРАД, Сърбия -- Главният прокурор на Трибунала на ООН за военни престъпления Серж Брамерц призова в понеделник (15 ноември) сръбските власти да увеличат усилията си за арестуването и изправянето пред съда на двамата оставащи на свобода военнопрестъпници - Ратко Младич и Горан Хаджич. Брамерц, който пристигна в Белград, каза, че смята, че двамата са в Сърбия, но посочи, че издирването се извършва и на други места. Той отбеляза също, че от неговия последен доклад за сътрудничеството преди шест месеца правителството е започнало да коригира посочените слабости, свързани с издирването на двамата бегълци. Все още обаче има място за подобрение, добави той. Положителен аспект в изказването на Брамерц бе, че той е доволен от сътрудничеството на Сърбия във връзка с достъпа до документи и защитата на свидетелите. 
						Междувременно президентът Борис Тадич потвърди ангажимента на Сърбия да арестува и предаде на съда двамата бегълци, но не постави никакви конкретни срокове за това. Сръбският прокурор за военни престъпления Владимир Вукчевич добави, че очаква положителен доклад в светлината на подобреното регионално съдебно сътрудничество, както и на отбелязания напоследък напредък в издирването на Младич и Хаджич. Пълното сътрудничество с Трибунала на ООН остава ключово условие за всякакъв по-нататъшен напредък на кандидатурата на Сърбия за членство в ЕС. (Танюг, РТС, Бета, Б92 - 15/11/10)

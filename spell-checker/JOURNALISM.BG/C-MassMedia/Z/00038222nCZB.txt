Харджи: Албания е "като всички останали европейски страни"
		18/04/2011
		Заместник-министърът на външните работи на Албания Едит Харджи заяви, че страната й
			е показала, че може да се справи с политическото и социално напрежение, което съпътства
			демокрацията.
		От Линда Карадаку за Southeast European Times в Тирана - 18/04/11
 
		 
			
Eдит Харджи подчертава, че външната политика на Албания "се основава на
					взаимното уважение и разбирателство". [ООН]
			Според Едит Харджи външната политика на Албания се основава на две неща:
				приятелски отношения със съседните страни и стремеж към евроатлантическа интеграция.
				В това ексклузивно интервю за SETimes с кореспондентката Линда Карадаку заместник-външният
				министър очертава събитията в страната си и в региона. 
			
				SETimes: Този месец за
				президент на Косово бе избрана жена. Смятате ли, че Косово преставлява модел за
				други страни в региона? 
			
				Eдит Харджи: Изборът на нов
				президент бе нещо ново и голяма победа не само за Косово, но също и за... жените,
				които са активни в социалния и политическия живот в региона. Смятам, че човек като
				[Атифете] Яхяга … е подходящата личност за лидер на една страна. 
			
				SETimes: Трудно ли е да
				бъдеш жена на висок пост в албанската политика? 
			
				Харджи: Много е трудно, но
				се оказва по-трудно да се задържиш, отколкото да се изкачиш там. В обществото все
				още доминират мъжете и затова от съществено значение е не само да бъдеш жена, но
				също и да имаш и да произвеждаш качество. Смятам, че в общества като албанското,
				които са преживели драматични трансформации през последните 20 години, укрепването
				на позициите на жените ще бъде и ще остане труден процес. 
			
				SETimes: Aлбания покани
				сръбския президент Борис Тадич да посети Тирана. Имате или в отговор някаква
				информация от Белград? 
			
				Харджи: Президентът
				[Брамир] Toпи отправи покана до господин Тадич преди няколко месеца - през декември
				2010 г. За съжаление още нямаме никакъв отговор. Мисля, че ще бъде най-добре за
				отношенията между Албания и Сърбия да получим отговор от канцеларията на президента
				Тадич във връзка с поканата и насрочването на посещението му в Албания. Мисля обаче,
				че добра воля има и от двете страни не само за това посещение, но също и по
				отношение на други приоритетни проблеми от последните две-три години. 
			
				SETimes: На какъв етап са
				отношенията между Албания и Гърция? 
			
				Харджи: Отношенията между
				Албания и Гърция за нас, Външното министерство на Албания, са много добри. Ние се
				опитваме да поддържаме тенденцията на взаимни посещения през последните две-три
				години...[но напоследък те не са толкова чести] поради финансовата криза в Гърция. 
			
Броят на албанците, които живеят в долината Прешево, намалява, казва
					Харджи. [Ройтерс]
			През този период обаче се проведоха срещи на ниво президент и
				министър-председател, като срещата между премиера Сали Бериша и премиера Георгиос
				Папандреу в ООН през 2010 г. 
			Обсъдиха се всички въпроси, свързани с нашите взаимоотношения, включително
				онези, които в някои моменти [бяха предизвикани повече от] медиен интерес, отколкото
				бяха знак за напрежение в отношенията между двете страни. 
			
				SETimes: Какво ще кажете за
				отношенията с Черна гора и Македония? 
			
				Харджи: Отношенията с Черна
				гора са много добри, сърдечни и приятелски, както и отношенията с Македония.
				Албанците, които живеят в Черна гора живеят относително добре, предвид факта, че
				Черна гора постига добър напредък по пътя към ЕС. Албанците са добре представени в
				правителството на Черна гора. 
			Ние имаме много добри, отлични отношения с Македония. Проблемът, свързан с
				липсата на точно прилагане на Охридското споразумение обаче може да предизвика
				проблеми в бъдеще, и то не в отношенията между Албания и Македония, а в отношенията
				между албанци и македонци. 
			
Бурните демонстрации в Тирана на 21 януари нанесоха краткосрочни щети върху
					имиджа на Албания, казва Харджи за SETimes. [Ройтерс]
			Всеки път, когато говорим за отношенията между Албания и Македония, ние
				подчертаваме значението на пълното прилагане на Охридското споразумение. Надявам се,
				че изборите в Македония ще внесат нещо ново на македонската и албанската политическа
				сцена. Там вече са сформирани коалиции. Албания поддържа напълно неутрална позиция в
				този процес, защото ние не се занимаваме с македонски вътрешни проблеми, а и никога
				не сме искали да бъдем част от тези проблеми. 
			
				SETimes: Какво ще кажете за
				албанците, живеещи в долината Прешево? 
			
				Харджи: Броят на албанците,
				които живеят там, намалява, независимо дали говорим за Медведия, Прешево или Буяноц.
				Можем да говорим само за седем села, останали в Медведия. Там имаше 70 000 албанци
				през 1950-те години. Повечето от тях напуснаха поради войните, които последваха
				разпадането на бивша Югославия. Някои заминаха по време или след войната в Косово,
				други заминаха по време на или след боевете в долината Прешево. 
			Говорим за население, което все още не получава образование на албански език.
				Сега в Медведия има факултет по педагогика, но все още обучението не се провежда
				изцяло на албански език. Затова албанците от долината все още са принудени да
				получават образование на албански език или в Албания, или в Косово. 
			За съжаление споразумението със Сърбия за взаимно признаване на дипломите, за
				което настояваме от 2002 г. насам, все още не е подписано. Това щеше да направи
				възможно дипломите, които албанците от долината получават в училища в Албания да
				бъдат признавани в Сърбия и на основата на тези дипломи да могат да си намерят
				работа. Ние трябва да започнем от съществени неща, които пряко засягат ежедневието
				на хората. 
			
				SETimes: Доколко
				опозиционният протест на 21 януари в Тирана - който завърши със смъртта на четирима
				от протестиращите - навреди на имиджа на Албания? 
			
				Харджи: Ако ми бяха задали
				този въпрос на 22 януари или на 10 февруари, или дори в края на февруари, бих казала
				- както казах тогава - че имиджът бе силно накърнен. Днес мисля различно. Смятам, че
				Албания най-накрая успя да докаже, че е европейска страна като всички останали
				европейски страни,в която в определени моменти може поради различни причини да има
				политически или социални ексцесии. В Албания ексцесията бе политическа, причинена от
				опозицията, но Албания показа, че може да се справи с нея.

Истанбул е домакин на фестивала „Джаз по време на рамазан“ 2011 г.
					08/08/2011
					Новаторски джаз фестивал обединява музика и религия.
					От Менекше Токяй за Southeast European Times от Истанбул – 08/08/11
 
					 
						
Тълпи от хора се събраха в двора на двореца „Топкапъ“, за да се насладят на фестивала „Джаз по време на рамазан” през 2010 г. [Хакан Ердоган Продакшънс]
						По време на свещения мюсюлмански месец рамазан основният културен и артистичен център на Турция, Истанбул, ще бъде домакин на известни мюсюлмански джазови музиканти в рамките на уникално събитие, наречено „Джаз по време на рамазан“. 
						Фестивалът ще се проведе от 16 до 23 август и в него ще участват известни имена в джаза, като Ахмад Джамал, Маккой Тайнър с Гари Барц и Ануар Брахем. Фестивалът се различава от други джазови прояви по това, че всички изпълнители са от една религия – те са мюсюлмани. 
						„Предпочитам мюсюлманските музиканти да насочват вниманието и да бъдат пряко свързвани с рамазана. Затова е важно изпълнителите на фестивала да са част от ислямската култура”, каза организаторът на фестивала Хакан Ердоган за всекидневника „Тудейс Заман”. 
						Фестивалът се организира за първи път през 2010 г., когато Истанбул е Европейска столица на културата, и има за цел да популяризира идеала за социален мир и помирение, който отразява духа на рамазана. Миналата година фестивалът привлече над 10 000 души. 
						За да се пресъздаде културната атмосфера на рамазана, са избрани две важни исторически места на открито: двора на двореца „Топкапъ” и градината на двореца „Йълдъз”. 
						В интервю за SETimes известният турски джазов изпълнител Керем Гьорсев споделя, че той намира за завладяващо да слуша джаз в атмосферата на двора на двореца „Топкапъ”, където преди векове са се разхождали османските султани. 
						Публиката ще има възможността да прекъсне целодневния пост, т.нар. ифтар, един час преди началото на всеки джазов концерт. 
						Фестивалът „Джаз по време на рамазан“ е първият по рода си в света, в който се съчетават религия и джаз през вековете и музикални култури, за да се покажат възможностите за мир и хармония. 
						Като потвърждава, че фестивалът ще събере само мюсюлмански изпълнители, Гьорсев отхвърля идеята, че музиката се ограничава от религията или други граници, а е по-скоро универсално явление. 
						Турското сопрано и музиколог Чимен Сеймен е съгласна. Като свободен и уникален музикален продукт за класическия джаз няма никакви културни или географски граници. Въпреки това в интервю за SETimes Сеймен изрази учудване защо на фестивала са поканени само мюсюлмански джазови композитори. 
						Забавленията винаги са били важен елемент от традицията на рамазана в Турция, посочва организаторът. Въпреки това джаз концепцията определено има новаторски принос в честването на рамазана. 
						Ердоган посочва, че публиката на фестивала е резултат от глобализацията, като той отдава това на намаляващата популярност на представления като „Хадживат и Карагьоз”, традиционния анадолски куклен театър, който се свързва с рамазана. 
						„Когато жанр като джаза се разпространява в цял свят, светът „прониква” по различни начини”, посочва Ердоган в уводната част на брошурата на фестивала. 
						При представянето на „Джаз по време на рамазан“ през 2010 г. турският интелектуалец Мурат Белге обясни, че фестивалът обединява глобалното звучене и духа на рамазана. 
						„Възприетият израз „това е мое, а това не” се заменя с „всичко принадлежи на всички нас”.

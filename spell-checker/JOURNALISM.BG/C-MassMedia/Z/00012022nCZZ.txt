Делова хроника 
		17/09/2004
		Преглед на деловите и икономическите новини от Балканите след 10 септември.
		(Различни източници - 10/09/04 - 17/09/04) 
 
		 
			
Германската верига магазини "Практикер" ще инвестира 50 млн. евро в България до края на 2006 г., каза представителят на компанията Михаел Трап. "Практикер" ще открие най-малко седем хипермаркета в цялата страна. [Архив]
			Мисията на МВФ пристигна в Турция, за да направи оценка на последните икономически промени и на мерките, свързани със структурните реформи. Турция се готви да подпише ново тригодишно стендбай споразумение с фонда.
			***
			
Босна и Херцеговина (БиХ) и Русия се договориха да разрешат проблема с междудържавния дълг в срок от шест месеца. По време на войната БиХ натрупа задължения от 44,3 млн. евро за доставки на газ от Русия, докато Русия дължи на БиХ 102,5 млн. евро -- част от дълговете към бивша Югославия, останали от времето на Съветския съюз.
			*** 
			Министърът на икономиката на Хърватия, Бранко Вукелич, обяви, че Русия възнамерява да уреди дълга си от съветско време към Хърватия до края на 2004 г. Очаква се представители на двете правителства да подпишат споразумение за уреждане на дълга от 151,4 млн. евро до няколко седмици, каза той. Най-вероятно дългът ще бъде върнат под формата на доставки на оборудване за топлоелектрически централи и за строителство на газов тръбопровод, както и доставка на два противопожарни самолета БЕ-200. 
			*** 
			"Европейската инвестиционна банка" предостави 2,4 млн. евро за финансиране на проекта за разширение и модернизация на албанското пристанище Дуръс. Средствата бяха използвани за закупуване на мостов кран с товароподемност 120 тона. Общата стойност на проекта възлиза на 17 млн. евро. 
			*** 
			
Кипър се надява да намали бюджетния си дефицит и да се присъедини към еврозоната до 2008 г., обяви кипърският финансов министър Макис Керавнос на 14 септември. Той призова да бъде приет планът за икономии на разходите, очертан в пакета от мерки за доближаване на Кипър до ЕС, за да се намали бюджетният дефицит до 2,9 % от БВП до края на 2005 г. и да се спази таванът на ЕС от 3 %. 
			*** 
			МВФ публикува заключителното становище от консултациите си с Гърция във връзка с Член IV за 2004 г., в което призова правителството да действа незабавно, за да се справи с трудностите, произтичащи от разходите за Олимпиадата. По-конкретно фондът призова за надеждна финансова консолидация, политика за повишаване на общото предлагане и по-добро съответствие между реалните заплати и производителността, за да може да се възстанови конкурентоспособността. 
			*** 
			Италия ще предостави около 65 млн. евро като финансова помощ на Сърбия по силата на нова програма за икономическо сътрудничество. Средствата ще бъдат използвани за подпомагане на здравеопазването, енергетиката, образованието, защитата на околната среда, селското стопанство и строителство на жилища за социални нужди. 
			*** 
			Правителството на Македония ще разгледа предложение за промяна в държавния бюджет за 2004 г. на едно от следващите си заседания, обяви финансовият министър Никола Поповски. Той посочи завишената прогнозна инфлация като основната причина за корекцията. Вместо първоначално очакваните 2,8 %, годишната инфлация за 2004 г. ще се задържи на около 0,5 %. 
			*** 
			Финансовият министър на България, и мисията на МВФ възобновиха преговорите по изпълнението на бюджета на страната за 2004 г. и проектобюджета за 2005 г. Разглежда се планът на правителството да увеличи с 25 % минималната заплата през 2005 г., на което фондът се противопоставя. Ако не бъде постигнато споразумение по време на този кръг от преговорите, ще има нови разговори през декември.

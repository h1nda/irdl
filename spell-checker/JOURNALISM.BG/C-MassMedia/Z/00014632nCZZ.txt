Делова хроника 
					20/05/2005
					Преглед на деловите новини и събития от Балканите след 13 май.
					(Различни източници 13/05/05 – 20/05/05)
 
					 
						
Македонският премиер Владо Бучковски обяви, че правителството ще създаде държавен гаранционен фонд за подпомагане на малки и средни предприятия. Очаква се той да заработи през януари 2006 г. [AФП]
						Изпълнителният съвет на МВФ завърши първия преглед по стендбай споразумението за 149,2 млн. долара с България, което позволи отпускането на 50,7 млн. долара. Заключението на съвета е, че страната е постигнала напредък в стабилизирането на макроикономическите показатели и осъществяването на финансови и икономически реформи въпреки наличието на по-големи външни рискове. 
						*** 
						Европейската инвестиционна банка официално потвърди решението си да се оттегли от проекта за автомагистрала "Тракия" в България, като каза, че правителствената процедура за избор на изпълнител не е прозрачна и нарушава правилата на ЕС за обществени поръчки. Местни наблюдатели, включително българският филиал на "Прозрачност без граници", разкритикуваха договра на стойност 700 млн. евро, сключен с португалски консорциум, като неизгоден за България. 
						 *** 
						"Фич рейтингс" определи за Сърбия дългосрочен рейтинг в чужда и местна валута "BB-" със стабилна перспектива, като се позова на подобрените публични финанси, добрите перспективи за продължаване на структурните реформи и растежа на БВП, както и потенциалното присъединяване към ЕС. Агенцията за първи път дава рейтинг за Сърбия. 
						*** 
						
Румънският финансов министър Йонут Попеску обяви, че кабинетът ще отложи за края на месеца планираното ревизиране на бюджета, първоначално определено за средата на май. Той посочи необходимостта от значителни публични разходи заради наводненията в Румъния през последните седмици. 
						*** 
						Турски представители казаха, че е започнал процесът на създаване на гръцко-турска банка -- идея, договорена по време на неотдавнашното посещение на гръцкия външен министър Петрос Моливиатис в Анкара. Централата на банката ще бъде в Атина, а неин клон ще бъде открит в Истанбул. Очаква се капиталът й да достигне между 100 млн. и 200 млн. евро и да се осигури поравно от двете страни. 
						 *** 
						Петима кандидати -- "Америкън банк ъф Албания", "Банка интеса", "Банка Монте деи Паски ди Сиена", "Банка поларе пулиезе", "Интърнешънъл комършъл банк" и "Сосиете женерал" -- подадоха оферти за закупуване на "Италиано-албанската банка" (БИА), съобщи финансовото министерство на Aлбания. Министерството е един от тримата акционери в БИА, заедно с италианската "КапИталия" и ЕБВР. Неотдавна те решиха да продадат 100 % от банката на нов инвеститор. 
						*** 
						Съветът на директорите на Световната банка одобри трети посреднически заем за финансиране на износа в размер на 305 млн. долара за Tурция. Парите ще се използват за подпомагане на износа и растежа на реалния сектор през 2005-2010 г.

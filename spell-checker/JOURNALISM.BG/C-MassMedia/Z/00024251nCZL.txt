Председателят на ЕП призова Румъния за повече усилия в областта на селското стопанство и борбата с корупцията
					17/10/2007
					 
						БУКУРЕЩ, Румъния -- Председателят на Европейския парламент (ЕП) Ханс-Герт Пьотеринг каза във вторник (16 октомври), че за да предотврати влизането в сила на предпазните клаузи, предвидени в договора й за присъединяване с ЕС, Румъния трябва да реформира сектора на селското си стопанство. На среща в Букурещ с министър-председателя Калин Попеску Търичану Пьотеринг предупреди също, че ЕС очаква Румъния да демонстрира по-големи успехи в борбата с корупцията в сектора. Миналата седмица Брюксел заплаши, че ще ореже с 25 % помощите за развитие на селското стопанство, ако румънската система за разпределение на фондовете от ЕС не бъде подобрена. От своя страна Търичану увери Пьотеринг, че правителството работи за отстраняване на слабостите в системата.
						Други новини -- Комисията за проучване на архивите на "Секуритате" обяви във вторник, че няма достатъчно доказателства в подкрепа на тезата, че новият глава на Румънската православна църква патриарх Даниел е сътрудничил на тайната полиция от комунистическата епоха. Даниел, който стана патриарх на Румъния през септември, бе заподозрян, че е сътрудничил на "Секуритате", докато е учил в Страсбург през 80-те години на ХХ век. (Найн o'клок - 17/10/07; Ромпрес, ДПА, МИА, Hotnews.ro, Томсън Файненшъл, АФП, Правда, АП - 16/10/07)

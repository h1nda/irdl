Министърът на външните работи на Косово Хюсени предвижда провал на сръбската резолюция
					26/08/2010
					 
						ПРИЩИНА, Косово -- Правителството е убедено, че проекторезолюцията на Сърбия относно отделянето на Косово няма да бъде одобрена от Общото събрание на ООН през септември, каза министърът на външните работи на Косово Скендер Хюсени на заседание на кабинета в сряда (25 август). Той добави, че Косово работи усилено за отхвърлянето на документа на Белград, и каза, че институциите координират действията си с т.нар. "група на петте", която включва САЩ, Германия, Франция, Обединено кралство и Италия. В резолюцията на Сърбия се казва, че "едностранното отделяне не е приемлив начин за решаване на териториални проблеми" и се призовава за "взаимно приемливо решение на всички открити въпроси" чрез диалог. Тя бе публикувана веднага след консултативното мнение на Международния съд (МС) от 22 юли, според което обявяването на независимостта на Косово не е нарушило международното право. (Коха Диторе, Лайм, Зери - 26/08/10; Гласът на Америка, Би Би Си, РТК, Кохавижън - 25/08/10)

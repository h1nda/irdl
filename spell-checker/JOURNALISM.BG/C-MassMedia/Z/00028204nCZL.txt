Румънското правителство ще блокира 50-процентното увеличение на заплатите на учителите
					28/10/2008
					 
						БУКУРЕЩ, Румъния -- Правителството съобщи в понеделник (27 октомври), че възнамерява да блокира спорния нов закон за 50 % увеличение на заплатите на учителите. Министърът на труда Мариана Къмпяну и председателят на Камарата на представителите Богдан Олтяну казаха, че кабинетът планира да издаде спешно постановление за блокиране на увеличението, докато парламентът изготви нов закон за заплатите в публичния сектор. Президентът Траян Бъсеску подписа закона за увеличението в петък, навличайки си остри критики от страна на правителството, което твърди, че този акт ще причини икономическа криза.
						Други новини по темата от понеделник -- Крайнодясната Партия "Велика Румъния" (ПВР) обяви, че ще подкрепи искането за вот на недоверие, внесено от Либералдемократическата партия (ЛДП) заради увеличението на заплатите на учителите. "Ако това правителство не може да прилага решенията на парламента, ако не може да действа като правителство, то трябва да си отиде", каза заместник-лидерът на ПВР Лучан Болкас. В събота лидерът на ЛДП Емил Бок каза, че неговата партия ще поиска вот на недоверие, ако правителството блокира 50-процентното увеличение. (Зиарул Финанчиар, Медиафакс, Хотнюз, NewsIn, Ройтерс -27/10/08)

Призив за обединение на Кипър
					09/07/2012
					Двама политици призовават кипърците да отворят нова вдъхновяваща глава.
					От Менекше Токяй за Southeast European Times от Истанбул – 09/07/12
 
					 
						
Според двамата автори обединяването на Кипър би донесло икономически ползи на острова, като същевременно ще даде тласък на процеса на присъединяването на Турция към ЕС. [Ройтерс]
						Две известни личности смятат, че шестмесечното председателство на кипърските гърци начело на ЕС е възможност да се променят почти 40 години история – чрез обединяването на Кипър за първи път след турската инвазия през 1974 г. 
						Далновидното предложение на бившия кипърски министър на енергетиката и настоящ лидер на партията "Обединени демократи" Праксула Антониаду Кириаку и на сър Греъм Уотсън от Алианса на либералите и демократите в Европейския парламент, е направено в очерк, разпространен в интернет и в няколко вестника. 
						Двамата посочват, че „целта за единно кипърско председателство на ЕС беше пропусната, а липсата на политическо решение в продължение на 40 години е доказателство за провала на политическата воля и въображение.“ Те призовават до края на кипърското председателство на ЕС да се постигне споразумение за обединяване на Кипър. 
						Ако предложението се възприеме сериозно от двете страни, е необходимо да бъдат преодолени сериозни препятствия. Турция, която се стреми да бъде член на ЕС, заяви, че няма да участва в събития на Европейския съюз, които се председателстват от представител на кипърските гърци, чийто мандат започва този месец и изтича в края на годината. 
						„Твърде наивно е да се очаква, че [кипърският гръцки президент Деметрис] Христофиас, който протака от 2008 г. насам, действително ще предприеме стъпки за постигането на решение през следващите шест месеца“, заяви за SETimes Ахмет Сьозен, преподавател по международни отношения в Източносредиземноморския университет и директор на кипърския Център за политика. 
						Според Кириаку и Уотсън Кипър може да преуспее само ако се обедини. „Нито кипърските гърци, нито кипърските турци могат да реализират своя икономически потенциал в разделен, икономически потиснат и военизиран остров с несигурно бъдеще“, се казва в статията. 
						Те смятат, че за да се излезе от патовата ситуация, град Вароша трябва да бъде върнат на неговите истински жители, и призовават за отваряне на пристанището на Фамагуста и летището в Ерджан. 
						
Кипърските гърци поемат ротационното шестмесечното председателство на ЕС до края на годината. [Ройтерс]
						Те също така предлагат Турция да отвори едно голямо летище и пристанище за кипърски кораби и да бъдат отворени допълнителни глави от преговорите за присъединяване на Турция към ЕС. 
						В интервю за SETimes Кириаку посочи, че след нормализиране на политическите отношения ще се открият възможности за търговия между целия Кипър и Турция, и добави, че този процес ще доведе до допълнителни инвестиции в инфраструктура, а премахването на политическия риск ще увеличи потока от преки чуждестранни инвестиции. 
						Нормализирането на политическите отношения ще означава също, че турските пристанища, които в момента са затворени за кораби, плаващи под кипърски флаг, ще бъдат отворени; същевременно кипърските турци, които са откъснати от ЕС, ще получат възможности за търговия и пътувания в Съюза. 
						Откриването на значителни запаси от природен газ край южното крайбрежие на Кипър в края на 2011 г. може да бъде от голяма полза, твърдят авторите. 
						„За това обаче ще бъде необходим мъдър политически мениджмънт от страна на всички участващи страни. В този смисъл това е възможност да се гради или да се руши“, подчертаха те, като добавиха, че обединението ще позволи на всички кипърци да се възползват от предимствата, произтичащи от експлоатацията на природните богатства на острова. 
						Уотсън, който също така участва в контактната група на високо равнище на Европейския парламент за връзки с кипърската турска общност, заяви, че разделението на Кипър в много отношения е подигравка с европейския проект, тъй като показва, че ЕС не може да реши дори конфликт в собствените си граници. 
						Той посочи за SETimes, че председателството на ЕС е дало възможност на Христофиас да впрегне цялото влияние на ЕС за намирането на решение. „Например съвместната работа с Турция по отношение на Сирия може да разкрие нови възможности за сътрудничество“, каза той. 
						
						
						Писмото може да бъде прочетено след това линк. 
					
					
				
			
					 
					
 
 

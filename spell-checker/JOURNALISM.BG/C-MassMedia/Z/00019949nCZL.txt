Гръцкият външен министър Бакоянис посети Белград и обсъди Косово 
					15/09/2006
					 
						БЕЛГРАД, Сърбия -- Гръцкият външен министър Дора Бакоянис бе в Белград в четвъртък (14 септември) за разговори с президента Борис Тадич и с премиера Воислав Кощуница. Тя им каза, че само компромисно решение за Косово може да осигури стабилност в региона. Тадич отново подчерта, че независимостта на Косово е неприемлива перспектива за Сърбия. По-късно Бакоянис отпътува за Прищина, където се срещна с косовското правителство и с лидери на политически партии, както и с ръководителя на ЮНМИК Йоаким Рюкер.
						Други новини -- По време на посещение в Пея в четвъртък главният заместник на специалния представител на ООН Стивън Шук осъди насилието в провинцията по повод на експлозията в понеделник, която разруши дом на сръбски завърнал се бежанец в село Щупле. Никой не бе ранен при инцидента. Къщата бе построена с финансиране от ПРООН като част от кампанията за подпомагане на завръщащите се сръбски бежанци в Косово. Според съобщенията от ПРООН са обещали да я изградят наново. (Нафтемпорики, Катимерини, Данас, Албейниън Нюз, АНА-МПА, Танюг, Макфакс, ЮПИ, АП - 15/09/06; AП, Информационен център на ООН - 14/09/06; Kosovo.net - 12/09/06)

Албания настоява за включване на Косово в Процеса на стабилизиране и асоцииране (ПСА)
17/06/2003
Докато въпросът за независимостта на Косово остава все още без ясен отговор, Албания настоява за включването на провинцията в Процеса на стабилизиране и асоцииране. Това определено ще бъде една от темите за обсъждане по време на предстоящата среща на върха на ЕС в Солун.
От Орест Ерзени за Southeast European Times в Тирана - 17/06/03
 
 
С наближаването на срещата на върха в Солун Албания засили опитите си за включване на Косово в Процеса на стабилизиране и асоцииране (ПСА). Миналия месец Тирана изпрати нонпейпър до правителствата на държавите от ЕС. Макар че окончателният статут на провинцията е все още нерешен, в документа се призовава за включване на Косово в ПСА редом с Албания, Македония, Хърватия, Сърбия-Черна Гора и Босна и Херцеговина.
Албански официални представители заявяват, че Косово не бива да се изключи от процеса на европейска интеграция на ЮИЕ. По време на срещата ,проведена на 2 юни в Охрид, балканските лидери достигнаха до общо заключение, че всички граждани на региона без изключение заслужават европейско бъдеще. Според албански представители включването на Косово в ПСА ще гарантира прилагането в Косово на международната формула "стандарти преди окончателен статут".
Албанският интерес от включване на Косово в процеса намери подкрепа от ЕС. Европейската комисия създаде "механизъм за наблюдение" за Косово. Албанският външен министър Илир Мета апелира срещата на върха в Солун, която започва в събота (21 юни), да се превърне в начало на институционализацията на включването на Косово в процеса.
Идеята, че включването на Косово в ПСА би стимулирало стабилизацията и междуетническите отношения в провинцията, си прокарва път. Премиерът на Косово Байрам Реджепи бе поканен да вземе участие в Международния икономически форум в Атина миналия месец. Ръководителят на УНМИК Михаел Щайнер е заявил, че Реджепи ще бъде член на делегацията на УНМИК за Солун.
Албански представители смятат, че включването на Косово в процесите на европейска интеграция ще създаде благоприятни условия за установяване на диалог между Белград и Прищина. Албанският премиер Фатос Нано заяви, че срещата на върха на ЕС може да се окаже подходящо място за начало на "административния диалог", необходим за решаване на открити въпроси в отношенията Прищина-Белград. В Тирана преобладава схващането, че включването на Косово в плановете на ЕС за интегриране на ЮИЕ ще бъде от полза за всички.

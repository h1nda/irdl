Румънската филмова индустрия проведе галавечер на наградите „Гопо”
					02/04/2009
					Третата ежегодна галавечер на наградите „Гопо” показа румънската филмова индустрия в пълния й размах. Извън тържествата младите кинотворци настояват за промени в държавното финансиране на филмови проекти.
					От Паул Чокою за Southeast European Times от Букурещ -- 02/04/09
 
					 
						
Раду Мунтян прие своята награда „Гопо” за най-добър режисьор. [Габриел Петреску]
						Повече от 350 местни професионалисти от филмовата индустрия присъстваха миналия месец на ежегодната галавечер на наградите „Гопо” – умилително наричани „Румънските Оскари” – в Букурещ. Тържественото събитие отбеляза напредъка на румънската киноиндустрия през изминалата година.
						Йон Попеску Гопо – режисьор, спечелил „Златната палма” на Филмовия фестивал в Кан през 1957 г. за анимационния филм „Кратка история” – основа наградите „Гопо” през 2007 г. Румънската асоциация за популяризиране на филмови продукции бе организатор на събитието. 
						Филмът на режисьора Нае Каранфил „Останалото е мълчание” – разказ за перипетиите в отношенията между баща и син – обра девет награди „Гопо”, включително за най-добър филм и най-оригинален сценарий. Главният оператор Мариус Пандуру получи своя втори „Гопо” за три години за най-добра кинематография. Французинът Лоран Кузон, композитор на музиката към филма на Каранфил, стана първият чужденец, спечелил „Гопо”. 
						"Буги" – разказ за мъж, изживяващ вътрешен конфликт след събиране със стари приятели, на режисьора Раду Мунтян – спечели четири награди „Гопо” тази година – за най-добър режисьор, главна мъжка роля (Драгош Букур), главна женска роля (Анамария Маринка) и поддържаща женска роля (Мими Бранеску). 
						"Тиха сватба" с режисьор известният румънски актьор Хорациу Малаеле, спечели наградата за най-добър грим и фризура. Това е трагикомедия за последиците от колективизма върху личните съдби, в който двойка румънски младоженци тайно празнуват своето бракосъчетание, независимо от периодичните прекъсвания, наложени от националния траур след смъртта на Сталин. 
						Наградата на публиката за най-касов филм за 2008 г. спечели „Оцеляващият”, докато „Гопо” за най-добър европейски филм, разпространяван в Румъния, бе за Иржи Менцел от Чехия за „Служих на краля на Англия”.
						Румънските филми печелят добри отзиви през последните 50 години, тенденция, която се засилва напоследък благодарение на талантливото младо поколение. Сред последните успехи са „Златна палма” от Кан за „4 месеца, 3 седмици и 2 дни” на режисьора Кристиан Мунджиу. 
						Тези кинотворци обаче не могат да се ползват от сегашната система на държавно финансиране на филмови проекти. Румънският национален киноцентър (РНК) отпуска средства под егидата на министерството на културата. 
						В открито писмо до министерството на културата Мунджиу изразява желанието на мнозина да се премахне настоящата система. Той твърди, че членовете на РНК отпускат финансиране под „[външно] влияние, намеси, заплахи и изнудване”, и призова за независима комисия, която да не бъде „пристрастна към по-старото поколение” кинотворци. 
						Мунджиу предвижда, че „новата вълна” във филмовата индустрия може да се отдръпне "прекалено скоро", ако „недостатъците на системата не бъдат отстранени".

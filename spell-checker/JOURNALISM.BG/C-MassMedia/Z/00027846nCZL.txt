ЮЛЕКС ще бъде напълно разположена в Косово до края на годината
					24/09/2008
					 
						ПРИЩИНА, Косово -- Полицейската и съдебна мисия на ЕС ЮЛЕКС скоро ще бъде разположена в Северно Косово и ще започне работа на територията на цялата страна до края на годината, съобщи във вторник (23 септември) заместник-ръководителят на ЮЛЕКС Рой Рийв. Той добави, че мисията е установила добро сътрудничество със своя предшественик ЮНМИК и ще работи със секторите на полицията, съдилищата и митниците.
						Други новини -- Десет наблюдатели от Централната избирателна комисия на Косово ще наблюдават провеждането на местните избори в Босна и Херцеговина (БиХ) на 5 октомври. Разположената в Сараево избирателна комисия е изпратила покана до Прищина през м. май. Властите в Република Сръбска се противопоставят на това, тъй като БиХ не е признала Косово.
						Междувременно във вторник министърът на завръщането на бежанците и на общностите Бобан Станкович подаде оставка от правителството на Косово, посочвайки лични причини. Той бе един от двамата сръбски министри в кабинета. Министър-председателят Хашим Тачи назначи друг сърбин, Саша Рашич, на неговото място. (Лайм, Експрес, Коха Диторе, Зари - 24/09/08; Кохавижън, АП, РТК - 23/09/08)

Трънливият път на Македония към ЕС
					16/09/2010
					Администрацията на Груевски работи за ускоряване на възложените от ЕС реформи, но спорът за името с Гърция остава основна пречка пред присъединяването.
					От Мишко Талески за Southeast European Times от Скопие - 16/09/10
 
					 
						
Гърция продължава да блокира пътя на Македония към членство в ЕС заради спора за името. [Томислав Георгиев/SETimes]
						Македония очаква гореща политическа есен и работи, за да изпълни критериите за присъединяване към ЕС. През ноември Европейската комисия ще представи доклад, който ще оцени напредъка на страната в изпълнението на различните реформи. 
						Това включва подобрения в съдебната система, държавната администрация, правилника и процедурите на парламента и прилагането на Охридското рамково споразумение. 
						Въпреки напредъка на Македония в тези области, спорът за името на страната със съседна Гърция остава препъникамък. Макар че решаването на въпроса официално не е предварително условие за членство, Атина има влияние в блока и няколко други държави, членки на ЕС, подкрепят Гърция. 
						"Гърция е държава членка, а вие не сте. Вашите позиции не са равностойни. Светът не е справедливо място, особено международната политика", заяви шведският посланик в Македония Ларс Фреден. 
						Общественото мнение в Македония е разделено, не само между политическите партии, но и по етнически признак. 
						"Промяната на името заради членството в ЕС или НАТО не подлежи на обсъждане. Политикът, който направи това, със сигурност ще извърши държавна измяна," каза за SETimes 57-годишният македонец от Скопие Борис Костовски. 
						 Според проведено през юли проучване на института „Павел Шатев“, ако утре бъде организиран референдум за евро-атлантическата интеграция, 60 % от етническите македонски гласоподаватели биха отхвърлили промяната на името. 
						За разлика от това, малко повече от 73 % от анкетираните в проучването етнически албанци са заявили, че биха гласували за промяната на името, ако това би означавало по-гладък път към присъединяване. "Трябва да приемем известен компромис с Гърция, защото искаме да се присъединим към НАТО и ЕС. Ако името е единствената пречка, политиците трябва да намерят решение, за да успеем", каза за SETimes 38-годишният албанец Йонуз Бериша от Скопие. 
						Проучване на Евробарометър от август установи, че македонците, които смятат, че членството в ЕС е добро за страната, са намалели с 6 % спрямо предходната година. 
						Правителството твърди, че има желание да намери решение, но не и такова, което би компрометирало идентичността на Македония и националните интереси на страната. 
						 "Мисля, че е време спорът да бъде решен, но все пак смятам, че исканията на Гърция са максималистки", заяви премиерът Никола Груевски. 
						Ситуацията предизвика подновяване на напрежението между правителството и водената от социалдемократите опозиция, която настоява за компромис. 
						 До публикуването на доклада на ЕК остават само два месеца и Македония разполага с малко време, за да заздрави своя имидж на реформаторка и, ако е възможно, да приближи позицията си по спора за името към становището на Гърция. 
						Според повечето анализатори сближаването между двете държави вероятно ще трябва да почака, докато Унгария поеме ротационното председателство на ЕС през 2011 г. Настоящият председател, Белгия, се управлява от служебно правителство, което не може да се ангажира твърде много с македонския въпрос.

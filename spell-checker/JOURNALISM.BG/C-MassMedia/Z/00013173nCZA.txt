Масови оставки заливат румънски вестник, собственост на швейцарци
					06/01/2005
					След серия от протести 35 журналисти от влиятелен румънски ежедневник напуснаха работа, като обвиниха швейцарските собственици на вестника, че се месят в редакционната политика. 
					(Pressreview.ro - 06/01/05; Суисинфо, НЗЗ, АФП, РСЕ/РС - 05/01/05; Pressreview.ro - 29/12/04; Катимерини - 28/12/04; Суисинфо - 17/09/04)
 
					 
						
Главният редактор на "Евениментул зилей" Дан Туртурика дава пресконференция в централата на вестника в Букурещ в сряда (5 януари). [АФП]
						Тридесет и пет журналисти от един от най-влиятелните румънски ежедневници напуснаха работа, като обвиниха швейцарските собственици на вестника в намеса в редакционната политика. Оставките в "Евениментул зилей" бяха предизвикани от плановете на работодателите да сменят основни служители, съобщиха информационните агенции в сряда (5 януари). 
						
"Eвениментул зилей" е собственост на швейцарската групировка "Рингиер СА", която купи вестника през април 2004 г. Собственик на повече от 40 вестника и списания в Чехия, Унгария, Словакия, Румъния и Сърбия, групировката се смята за един от най-големите издатели в Централна и Източна Еввропа. 
						В свое изявление журналистите, които подадоха оставка, казаха, че правят това в знак на солидарност с главния редактор на "Eвениментул зилей" Дан Туртурика, един от определените за смяна служители. През декември компанията обяви плановете си да понижи Туртурика, като го изпрати на работа в източния град Бъкау под предлог, че трябва да направи предварително проучване за ново издание. 
						Туртурика каза, че има несъгласия с "Рингиер" от два или три месеца, след като фирмата обвини него и бившия ръководител на редколегията Корнел Нистореску, че са публикували твърде много статии, критикуващи бившия премиер Адриан Нъстасе и управляващата тогава Социалдемократическа партия (СДП). 
						Компанията твърди, че Туртурика е бил сменен заради управленски слабости. 
						Съобщението на "Рингиер" предизвика демонстрация на журналисти от "Eвениментул зилей" и два други румънски ежедневника пред посолството на Швейцария и делегацията на Европейската комисия в Букурещ. "Искаме свобода на пресата" и "Долу цензурата", скандираха журналистите. 
						Нистореску бе сменен по-рано, но остана да работи във вестника като водещ на рубрика. 
						Тридесет и петгодишният Туртурика каза в сряда, че подава оставка, но ще заведе дело срещу швейцарската компания. Според "Суисинфо" той е казал още, че оставките на колегите му са удар за и без това крехката свобода на пресата в Румъния. 
						Според "Репортери без граници" независимостта на медиите в страната е намаляла през последните две години. В последната класация на организацията за свобода на пресата в 140 страни Румъния е на 70-о място, като е минала с почти 20 места назад. 
						В годишния си доклад за 2004 г. базираната в Париж организация изрази загрижеността си от "тревожните" събития в Румъния, като даде за пример случая с четирима журналисти, които са били пребити при разследване на случаи на корупция сред местни ръководители на СДП. 
						Като спомена за случаи на тормоз на журналисти, Туртурика каза на пресконференция в сряда, че в Румъния има тенденция "да се унищожават критикуващи журналисти, които пишат за корупцията на високо ниво". 
						Серия от статии, изобличаващи корупцията по върховете и публикувани преди изборите на 28 ноември, помогнаха за свалянето на "най-корумпираното правителство, което Румъния някога е имала", е цитиран да казва разследващият репортер Кристи Левант. След изборната си победа президентът Траян Бъсеску обеща да възстанови свободата на пресата. 
						Журналистите от "Eвениментул зилей" твърдят, че през периода преди изборите през ноевмри им е оказван натиск да смекчат критичния тон на вестника, за да се увеличат продажбите му. Намесата на "Рингиер" представлява заплаха за независимостта на вестника, казаха те. 
						Директорът на "Eвениментул зилей", Козмина Ноагя, изрази съжалението си за масовите оставки, но отхвърли твърденията за намеса на "Рингиер" в редакционната политика.

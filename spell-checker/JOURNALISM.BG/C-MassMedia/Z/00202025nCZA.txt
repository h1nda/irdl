ЕС призова Косово да разработи нова стратегия за Севера
					04/11/2011
					ЕС очаква с интерес възобновяването на диалога между Прищина и Белград. Преговорите бяха спрени след насилието на граничните контролно-пропускателни пунктове в северната част на Косово.
					От Линда Карадаку за Southeast European Times от Прищина – 04/11/11
 
					 
						
Еврокомисарят по разширяването Щефан Фюле говори пред медиите след срещата със сръбския премиер Мирко Цветкович (вдясно) в Белград на 14 октомври. [Ройтерс]
						ЕС желае преговарящите от страна на Сърбия и Косово отново да седнат на масата за преговори в Брюксел и както изглежда, кандидатката за членство в ЕС Сърбия няма много възможности за избор по въпроса. 
						Както комисарят по разширяването Щефан Фюле заяви за сръбския всекидневник „Политика“, „Европейската комисия препоръча на Сърбия да бъде предоставен статут [на кандидат-членка на ЕС] без никакви допълнителни изисквания, като се очакваше, че Белград ще продължи преговорите с Прищина и ще започне да изпълнява добросъвестно постигнатите досега договорености.“ 
						Сръбският държавен секретар за Косово Оливер Иванович заяви, че според него единственото решение са преговорите, като допълни, че ако Косово не е готово, това налага намесата на ЕС и САЩ. 
						„Готови сме за преговори по всяко време, навсякъде и денонощно, но само при условие, че сме третирани като равностоен партньор“, заяви за SETimes кметът на Северна Митровица Кръстомир Пантич. 
						Говорителката на ЕС Мая Кочиянчич каза за SETimes, че диалогът между Прищина и Белград трябва да реши практически проблеми по места, така че и двете страни да могат да се движат по посока на евентуално членство в ЕС. 
						„Ако говорим за територии, смятаме, че не трябва да има повече промени на границите в Западните Балкани. Ето защо ЕС държи на това“, посочи Кочиянчич. 
						„Косовските власти трябва да финализират [детайлите на стратегията], но е необходимо да са налице някои елементи“, заяви Кочиянчич, без да конкретизира. 
						Съюзът поиска Косово да подготви цялостна стратегия за Севера, като в отговор на това косовските власти създадоха служба за координация за северната част на страната. 
						Последният доклад на службата, който беше предоставен на SETimes от ръководителя на органа Юлбер Хюса, включва информация за финансираните от Сърбия институции в северната част. Голяма част от проблема произтича от тези така наречени паралелни структури. 
						В доклада се отбелязва, че въпреки че косовската полиция извършва дейност в северната част, тя не отговаря изцяло за тази функция. „Липсва функционираща съдебна палата, [в резултат на което] гражданите се колебаят между чувството на политико-етническа лоялност и необходимостта от достоен живот, върховенство на закона и икономическо благополучие.“ 
						Организираната престъпност продължава да е огромен проблем, както и финансовите затруднения. В доклада се подчертава необходимостта от икономическо развитие на Севера, за да се продължи напред. 
						Косовският вицепремиер Хайредин Кучи твърди, че Прищина е готова да направи повече от това, да наложи принципите на правовата държава на север. Целта й е да направи района „привлекателен“ за сърбите там, в смисъл на оказване на помощ и подкрепа. 
						„Поради ситуацията в района в продължение на 12 години не успяхме да предложим пътна инфраструктура, училища, икономическа помощ или друго развитие, като например в областта на селското стопанство, като това ни отдалечава от хората там“, посочи Кучи за косовската медия. 
						„Той добави, че „премахването“ на престъпниците и барикадите е първото нещо, което трябва да се направи, без да се нараняват невинни граждани. 
						
						Ивана Йованович от Белград участва в написването на тази статия.

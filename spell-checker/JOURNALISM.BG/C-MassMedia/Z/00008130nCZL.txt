Предложението на Живкович за участие в миротворческа мисия предизвиква противоречия
27/08/2003
Неотдавнашната визита на премиера Зоран Живкович във Вашингтон се фокусира върху възможното военно участие на Сърбия-Черна Гора в Ирак.
От Душан Кошанович за Southeast European Times в Белград - 27/08/03
 
 
Съветът на министрите на Сърбия-Черна Гора одобри участието на страната в мироопазващите мисии на ООН, слагайки край на публичните спекулации, породени от разговорите на премиера на Сърбия Зоран Живкович във Вашингтон относно възможното изпращане на армейски части в Ирак. Съветът на министрите очаква, че военното ангажиране в мироподдържащи операции в съответствие с Устава на ООН ще предизвика положителни реакции в ЕС и НАТО. Този ход се очаква на даде тласък на интеграцията на Сърбия-Черна Гора в евроатлантическите структури и да позволи бързото приемане на страната в Програмата "Партньорство за мир "(ПзМ).
Сръбската опозиция обаче остро разкритикува предложението на Живкович за военно ангажиране. Демократическата партия на Сърбия (ДПС) на бившия югопрезидент Воислав Кощуница твърди, че предложението за участие в световни миротворчески мисии е извън правомощията на сръбския премиер. Според ДПС армията все още не се е възстановила от военните действия на НАТО през 1999 година и страната тепърва трябва да установява суверенитета си над цялата територия. Партия твърди, че като цяло Живкович трябва да пренасочи вниманието си върху сериозните икономически проблеми в страната, върху заплахата от стачки и нарастващото социално напрежение.
В отговор на отправените критики военният министър на Сърбия-Черна Гора Борис Тадич заяви, че не е било необходимо Живкович да се консултира с него, преди да предложи участие на войски в световни мироопазващи мисии. Според Тадич въпросът е бил вече поставен чрез молбата на Сърбия-Черна Гора за членство в ПзМ, което предвижда и ангажиране в мироопазващи мисии. Международното военно ангажиране ще бъде възможно само под флага на ООН, добави той.
"Водени са разговори за Ирак, както и за други огнища на кризи като Либерия и Афганистан. Сега участваме в мироопазващи мисии в Конго и Източен Тимор. Не изпращаме никого на война. Съгласно принципите на ООН и Съвета а сигурност можем да изпратим само мироподдържащи и хуманитарни части, не бойни подразделения," посочи Тадич. Междувременно външният министър Горан Свиланович отбеляза, че само професионални войници биха могли доброволно да кандидатстват за включване в мироопазващи мисии на ООН.
Според американския държавен секретар Колин Пауъл САЩ обсъждат предложението на Сърбия за изпращане на войски в Ирак като част от международни стабилизационни сили, но все още не са решили дали да го приемат. По време на пресконференция във Вашингтон Пауъл посочи, че предложението на Живкович демонстрира отговорния подход на сръбското ръководство.
"Оценявам и приветствам предложението. Ще работим по него заедно с нашите сръбски приятели през следващите месеци," каза Пауъл.

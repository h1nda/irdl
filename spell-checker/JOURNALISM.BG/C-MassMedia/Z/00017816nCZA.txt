Сърбия и Черна гора се стреми да интегрира ромите
					07/03/2006
					Като страна участничка в инициативата "Десетилетие на ромското включване" Сърбия и Черна гора е решена да прекрати дискриминацията и да подобри живота на ромското си население. Основни цели са осигуряването на жилища и образование.
					От Давор Коникушич за Southeast European Times от Белград – 07/03/06
 
					 
						
Много роми в Сърбия и Черна гора едва припечелват по нещо от продажбата на хартия за вторични суровини. [Гети Имиджис]
						Сърбия и Черна гора е една от осемте страни, които се присъединиха към международната инициатива, започнала през 2005 г. и целяща подобряване на живота на европейските роми. В рамките на "Десетилетието на ромското включване" правителствата на България, Хърватия, Чешката република, Унгария, Македония, Румъния, Сърбия и Черна гора и Словакия обещаха да прекратят дискриминацията и да разкъсат порочния кръг от бедност и социална изолация. 
						В Сърбия и Черна гора най-наболелият въпрос е наличието на отделни ромски поселища. По последни данни около 250000 роми живеят в близо 600 импровизирани селища, които често се намират в промишлени зони или в близост до сметища. Те са сред най-бедните хора в Европа, лишени от елементарни удобства, като електричество, канализация и чиста питейна вода. 
						"В днешно време ромите са физически отделени в поселищата си от останалата част на обществото," казва федералният заместник-министър по човешките права и правата на малцинствата Йелена Маркович. "Те са лишени от нормален достъп до здравеопазване и образование и не са в състояние да си осигурят и други елементарни условия на живот. Поселищата, които обитават, са отделени от другите населени места, те са нехигиенични и нямат подходяща инфраструктура." 
						За да реши проблема, правителството възнамерява да изгради жилища. Досега Община Белград е осигурила 58 места за жилищни блокове и финансиране за построяването им. 
						Плановете за интергация на ромите в основните общности обаче не винаги срещат одобрението на жителите им. В един широко огласен случай имаше изблици на недоволство по повод преместването на роми в новопостроен жилищен блок в квартал на Белград. Нещо повече, властите твърдят, че ромите не желаят да бъдат местени и разглеждат промяната на местоживеенето като опит за разбиване на общностите им. 
						След жилищното настаняване друг приоритет е образованието. Правителството реши да назначи помощник-учители от ромски произход в класовете с голям брой ромски ученици. В някои училища вече са в ход пилотни проекти. 
						Макар че правителството е декларирало ангажимента си за постигане на целите на проекта "Десетилетие на ромите", финансирането продължава да бъде спънка. Според инициативата мерките трябва да се финансират от различните страни участнички. Накои държави, като Чешката република, Унгария и Словакия, имат възможност да прилагат проекта по-бързо, тъй като имат достъп до европейските фондове. 
						Сърбия и Черна гора обаче трябва да се справя с оскъдни финансови ресурси и се очаква да има много по-бавен напредък.

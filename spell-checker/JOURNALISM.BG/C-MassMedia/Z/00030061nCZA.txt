Елате и опознайте Косово, приканва туристически панаир
					27/04/2009
					Първата по рода си проява в Прищина има за цел да подчертае туристическия потенциал на най-младата европейска държава.
					От Беса Бечири за Southeast European Times от Прищина – 27/04/09
 
					 
						
Премиерът Хашим Тачи (вляво) и директорът на USAID в Косово Патриша Рейдър откриват Панаира на туризма в Косово в сряда (22 април). [Лаура Хасани]
						Големият потенциал на Косово като туристическа дестинация остава в голяма степен неразвит, но местните организации и предприемачи се опитват да променят това. Миналата седмица в Прищина се проведе първият Панаир на туризма в Косово, който даде възможност да се очертаят перспективите на страната като ваканционна дестинация. 
						На посетителите бяха предложени много възможности – от уикенд в кула, или традиционна каменна крепост, до обиколка на църкви и манастири. Предложени бяха също туристически комплекси, експедиции с планински велосипеди, обиколки с дегустации на вина и традиционна кухня. 
						Панаирът под надслов "Остани през уикенда, опознай Косово" се организира съвместно от Асоциацията по туризъм на Косово (АТК), която се ползва с подкрепата на Американската агенция за международно развитие (USAID). 
						Премиерът Хашим Тачи приветства гостите с реч, в която подчерта значението на туризма за развиващата се икономика на Косово. Властите "ще съсредоточат усилията си за повишаване на интереса към туристическите продукти като начин за увеличаване на конкурентоспособността на фирмите в Косово и [възможност] за разкриване на нови работни места", заяви той. 
						В проявата взеха участие много фирми, в това число хотели, ресторанти, асоциации и туристически агенции. Компаниите рекламираха зимни курорти, като например тези в дефилето на Ругова край Призрен, в южната част на Косово. Хотелите са малки, но уютни и комфортни. 
						Много други фирми се специализират в исторически туризъм, отвеждайки посетителите до места като Дечани, където се намират най-старите и най-интересни кули. 
						 Наподобяващите малки замъци кули са отличителна черта на архитектурния пейзаж на Косово. След обновяване много от тях сега се използват за летни лагери, културни или бизнес центрове и ресторанти. Някои от тях, например кулата от 18-и век в село Драноц, предлагат нощувка със закуска. 
						Освен да научат нещо повече за различните дестинации и дейности, посетителите на панаира имаха възможност да видят и местни занаяти. Женската асоциация "Индира" представи шалове, шапки, ръкавици и одеяла, а друга подобна организация, “Йета”, показа традиционни албански рокли и украса за дома. На интересуващите се от потенциални възможности за търговия бе предоставен каталог на продуктите. 
						На панаира бяха представени и обекти от сръбското културно и историческо наследство. Особено внимание бе отделено на изградената през 12-и в. Сръбска православна патриаршия в Печ, както и на известния Дечански манастир. 
						"Патриаршията е един от най-важните паметници от средновековието в Европа. Четирите сгради отразяват периодите на възход на римо-византийската църковна култура, която се развива на Балканите между 13-и и 17-и век ", посочва Асоциация “Почувствай Ругова". 
						Освен че привлича туристи, панаирът също така ще помогне на местната туристическа индустрия да научи повече за това, което бъдещите посетители може да търсят. Участниците имаха възможност да попълнят въпросник и да посочат кои от представените дейности са били от най-голям интерес за тях.

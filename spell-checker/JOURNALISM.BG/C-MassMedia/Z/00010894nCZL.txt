Словения ще лобира за кандидатурите на балкански държави за членство в НАТО и ЕС
24/05/2004
 
БРИЮНИ, Хърватия -- Словения може да изпълнява ролята на "мост" между нациите от ЮИЕ, НАТО и ЕС, заяви словенският президент Янез Дърновшек в неделя (23 май). Той бе в Хърватия за участие в семинар, посветен на утвърждаването на демокрацията в бившите югославски републики. Дърновшек се срещна със свои колеги от Хърватия, Босна и Херцеговина и Черна Гора.
Също в неделя хърватският президент Стипе Месич и йорданският крал Абдулах ІІ се срещнаха, за да обсъдят въпроси от взаимен интерес. Те се споразумяха да подпишат няколко двустранни споразумения за сътрудничество. Двете страни вече подписаха спогодби за търговия и инвестиции.
Други новини: президентът на Сърбия-Черна Гора Светозар Марович ще отпътува за Загреб в понеделник. Той определи визитата като още една стъпка към подобряване на двустранните отношения и за засилване на регионалната стабилност. (АФП, ХИНА, СТА, Онаса, ХРТ, ХИНА - 23/05/04)

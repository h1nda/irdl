Съветът за прилагане на мира призовава БиХ да залови Караджич и Младич
					05/07/2005
					Виновниците за клането в Сребреница и други военни престъпления трябва да бъдат изправени пред съда, заяви миналия месец Съветът за прилагане на мира за Босна и Херцеговина, като призова за арестуването на Радован Караджич и Ратко Младич. 
					(Служба на върховния представител - 24/06/05; ФЕНA - 23/06/05)
 
					 
						
Процесът на предаване на правосъдието на предполагаемите воннопрестъпници няма да бъде приключен, докато Радован Караджич и Ратко Младич не се явят в Хага, заяви миналия месец Съветът за прилагане на мира. [Архив]
						Международната общност остава твърдо решена, че виновниците за клането в Сребреница през 1995 г. и други военни престъпления трябва да бъдат предадени на правосъдието, заяви в края на миналия месец управителният съвет на Съвета за прилагане на мира (СПМ) за Босна и Херцеговина (БиХ). 
						"Това е било е и ще остане твърдо условие за интеграцията на БиХ в евроатлантическите структури," заяви СПМ в комюнике в края на двудневното си заседание в Сараево. Макар и да приветства неотдавнашните случаи на прехвърляне на обвиняеми във военни престъпления на трибунала на ООН за военни престъпления в Хага, той подчерта, че процесът няма да бъде завършен, докато не бъдат екстрадирани бившият босненски сръбски лидер Радован Караджич и военният му командир Ратко Младич. 
						Десетата годишнина от клането в Сребреница, най-жестоко в историята на Европа след Втората световна война, ще бъде отбелязано на 11 юли. Като привества решението на председателството на БиХ да покани сръбския президент Борис Тадич на възпоменателното събитие и приемането на поканата от негова страна като "важна стъпка по пътя на помирението", управителният съвет даде също висока оценка на намерението на президента на Република Сръбска (РС) Драган Чавич да присъства на церемонията. 
						СПМ, който включва 55 страни и агенции, подкрепящи мирния процес в БиХ, дава политически насоки на върховния представител в БиХ.
						В своето изявление управителният съвет изказа съжаление, че БиХ не е направила досега необходимото за изпълнение на условията за започване на преговори по Споразумението за стабилизация и асоцииране (ССА) с ЕС, отбелязвайки, че страната все още има шанс да постигне тази цел в срок, съвпадащ с годишнината на Дейтънското мирно споразумение в края на годината. 
						Неуспехът на БиХ да приеме закон за държавните радио- и телевизионни предавания и решението на властите в РС да блокират подкрепяната от ЕС реформа в полицията се считат за двете основни препятствия пред преговорите.
						"Ако РС продължи да предпочита изолацията пред интеграцията, последиците от това ще бъдат сериозни," заяви управителният съвет. "Пътят на Босна и Херцеговина към Европа ще остане блокиран. Това ще стане причина БиХ да изостане от останалите страни в региона." 
						Комюникето на съвета потвърди също плановете да се даде ход на прехвърлянето на отговорности на властите в БиХ, процес, който ще премахне Службата на върховния представител. Съветът зяви, че ще препоръча неговият пост да бъде заменен с такъв на специален представител на ЕС. Това трябва да стане с одобрението на Съвета за сигурност на ООН. 
						"Крайната точка на този процес ще бъде важно събитие в развитието на БиХ -- моментът, в който БиХ ще поеме съдбата си в свои ръце и ще върви по посока на интеграция в ЕС," заяви управителният съвет. СПМ обаче ще търси гаранции, че този процес на преход ще бъде обвързан с действителен напредък в БиХ."

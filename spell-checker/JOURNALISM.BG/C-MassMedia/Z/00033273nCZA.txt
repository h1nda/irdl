Сърбия се бори с нарастващото домашно насилие
					03/02/2010
					Рязко нарастване на домашното насилие доведе до конкретни правителствени и неправителствени мерки за овладяване на тенденцията.
					От Бояна Милованович за Southeast European Times от Белград -- 03/02/10
 
					 
						
Координаторът на Центъра срещу домашното насилие Весна Станоевич иска правителството да осигурява работа за жените, жертви на домашно насилие. [Никола Барбутов/SETimes]
						Сръбските власти обявиха, че домашното насилие бележи нарастване, изострено от продължаващата икономическа криза и устойчив алкохолизъм. 
						"През 2008 г. е имало 7 666 жертви на домашно насилие, с 32 % повече отколкото през 2007 г.," заяви министърът на труда и социалната политика Расим Ляич. "В 70 % от случаите жертвите са жени и деца от женски пол. В половината от случаите проблемът е свързан с алкохолизъм в семейството." 
						Броят на пълнолетните, обвинени в домашно насилие и дадени под съд, се е увеличил четирикратно от 2004 г. насам. 
						Местни НПО посочват, че една от четири сръбкини е жертва на словесно или физическо насилие. Властите смятат, че броят им реално е много по-голям от официалните данни, тъй като домашното насилие често остава скрито. 
						 "Все по-голям брой жени се решават и биват насърчавани да съобщават за домашно насилие," каза Ляич. "[Но] насилието срещу деца все още не е достатъчно видимо, а за тези случаи най-често съобщават съседи или роднини и по-рядко родителите." 
						По време на неотдавнашно посещение в дом за временно настаняване на жени и деца Ляич заяви, че държавата трябва да заеме решителна позиция срещу домашното насилие. За да се изкорени това зло, каза той, са необходими строги законови разпоредби, както и същностна промяна в социалната среда. Освен това съдилищата и полицията трябва да обработват случаите по-ефективно. 
						Домове за временно настаняване бяха отворени в Сърбия и от Центъра срещу домашното насилие, местна НПО. Координаторът на центъра Весна Станоевич заяви пред Southeast European Times, че понастоящем съществуват девет дома за временно настаняване в страната: два в Белград и седем на други места. 
						През 2009 г. центърът е получил близо 5 000 обаждания, съобщаващи за домашно насилие. Всяка жертва може да остане в дома приблизително три месеца и по-дълго, ако се намира в непосредствена опасност. Гарантирането на безопасността на жените и децата, щом напуснат дома за настаняване, обаче е много по-трудно. 
						"Насилникът често остава на свобода, било поради недостатъци в правната процедура [срещу него], било защото съпругата му се страхува да докладва срещу него," каза Станоевич. "При подобни обстоятелства жените не могат лесно да напуснат дома за временно настаняване заедно с децата си и да продължат да живеят необезпокоявани." 
						 Тригодишен проект, озаглавен "Борбата срещу сексуалното насилие и насилието на полова основа", бе започнат чрез министерството на труда и социалната политика. Проектът е спонсориран от норвежкото правителство в сътрудничество със службата на Програмата за развитие на ООН (ПРООН) в Сърбия. 
						Наталия Мичунович, която работи за проекта, казва, че никой не трябва да очаква, че инициативата ще сложи край на домашното насилие, тъй като проблемът може само да бъде ограничен. Станоевич смята, че икономическата зависимост от насилниците гарантира, че проблемът ще продължи да съществува. Тя апелира към правителството да осигурява работа на жените - жертви на домашно насилие, за да гарантира по-добра сигурност за тях и техните деца.

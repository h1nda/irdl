Сърбия-Черна Гора и Босна и Херцеговина работят за решаване на проблема с митата
					25/04/2005
					Въпреки, че страните от Югоизточна Европа се ангажираха преди четири години да либерализират търговията в региона, напредъкът в тази област бе забавен поради липсата на общо многостранно споразумение. Вместо това, отделни страни, като Босна и Херцеговина (БиХ) и Сърбия-Черна Гора, подписаха двустранни споразумения. Договорът между тях, обаче, бе засенчен от спор във връзка със субсидирането на сръбския износ и решение на Сараево да наложи мита върху селскостопанските продукти. Подчертавайки значението на свободната търговия между страните им, представителите на БиХ и Сърбия-Черна Гора изразяват решимост да уредят проблема. 
					От Душан Косанович за Southeast European Times от Белград -- 25/04/05
 
					 
						
Албания, Босна и Херцеговина, България, Хърватия, бившата Федерална република Югославия и Македония подписаха меморандум за разбирателство в областта на либерализиране търговията в региона, с посредничеството на Пакта за стабилност в Югоизточна Европа. [AФП]
						Преди четири години шест страни от Югоизточна Европа - Албания, Босна и Херцеговина, България, Хърватия, бившата Федерална република Югославия и Македония подписаха меморандум за разбирателство в областта на либерализиране на търговията в региона. Документът, който бе подписан с посредничеството на Пакта за стабилност в Югоизточна Европа, призовава страните да проведат преговори за споразумения за свободна търговия, да се въздържат от налагането на ограничителни търговски мерки, да преразгледат съществуващите споразумения, за да осигурят привеждането им в съответствие с целта към интеграция с ЕС и да опростят митническите процедури. 
						Оттогава бяха подписани 28 двустранни споразумения, но свободната търговия все още остава неизпълнима цел. Страните от ЮИЕ избраха по-трудния път, вместо да подпишат общо многостранно споразумение, те създадоха мрежа от двустранни нехармонизирани контракти. Предприетите досега стъпки насърчиха чуждестранните инвеститори да разширят дейността си в отделни балкански страни. Но 55-милионният регионален пазар е по-привлекателен от който и да е било отделен национален пазар и това ще изисква хармонизация, смятат експертите. Само с приемането на унифициран документ ще може да бъде законово определена зоната за свободна търговия. Планираната за юни регионална министерска конференция се очаква да разгледа перспективите за подписване на такова споразумение. 
						Хармонизацията ще разчисти пътя на всички страни от ЮИЕ за присъединяване към споразумението за свободна търговия в Централна Европа (ЦЕФТА), което включва България, Хърватия и Румъния. ЦЕФТА обхваща един основен многостранен документ и отделни двустранни списъци от "чувствителни" продукти, които са различни за отделните страни.
						Сърбия-Черна Гора подписа споразумения за свободна търговия със седем други страни с оглед улесняване на по-ефективни двустранни операции и по-бърз обмен на стоки, хора, услуги и капитали. По този начин регионът като цяло ще стане по-привлекателен за чуждестранните инвеститори, а вратите към ЕС и СТО ще бъдат още по-широко отворени. Споразуменията предвиждат до 2007 г. да бъдат премахнати всички препятствия пред интеграцията. Процесът още далеч не е завършил в сектора на услугите, а в селскостопанската област остават сериозни проблеми. 
						Най-големият досега проблем се отнася до споразумението на Сърбия-Черна Гора с БиХ. След като едностранно отлагаше срока за изпълнението му, правителството на БиХ наложи вносни мита на основни селскостопански продукти от Сърбия-Черна Гора. Черна Гора след това реши да въведе временни вносни мита за брашното. БиХ впоследствие намали до нула митата за брашното и бирата от Сърбия-Черна Гора. Подгорица отмени вносните мита на 11 март, но БиХ беше решила два дни преди това да въведе вносни тарифи за субсидираните сръбски селскостопански продукти. 
						Правителството в Сараево заяви, че има основателни причини за повторното въвеждане на митата, изтъквайки, че решението е в отговор на нечестната търговска политика, приета от Белград. "Сръбското правителство прие решение през април миналата година за субсидиране на износа на страната. Ние обърнахме внимание на сръбското правителство и го помолихме да отмени решението, но то не предприе нищо цяла година", каза Боян Зец Филипович, съветник на Аднан Терзич, председател на министерския съвет на БиХ. От своя страна Терзич твърди, че действията на неговото правителство са необходима мярка. "От добросъседските отношения и нашите фермери, ние трябваше да изберем нашите фермери", каза Терзич. 
						Сръбският финансов министър Младян Динкич казва, че неговото правителство е готово да преговаря. "В момента на никой не му трябва търговска война. Тя би довела до загуби за всички страни", каза Динкич, като добави, че БиХ е важен търговски партньор. Сръбското правителство ще промени постановлението за стимулиране на селскостопанския износ, ако БиХ премахне митата върху сръбските селскостопански продукти и обещае да не налага подобни защитни мерки в бъдеще, заяви федералният заместник-министърът на международните отношения Деян Йовович. Ако двете страни не намерят решение, Сърбия-Черна Гора ще се обърни към Пакта за стабилност в Югоизточна Европа с молба да наложи изпълнението на споразумението за свободна търговия, предупреди Йовович. 
						
Сръбският президент Борис Тадич и премиерът на БиХ Ахмет Хаджипасич са на едно мнение, че ще има политическа воля за решаване на въпроса за митническия режим между двете страни. [AФП]
						Сръбският президент Борис Тадич се присъедини към усилията за решаване на проблема с митата. Той е на едно мнение с премиера на БиХ Ахмет Хаджипасич, че ще има политическа воля за решаване на въпроса за митническия режим. Икономически делегации на двете бивши югославски републики, съставени от 100 сръбски и 50 фирми от БиХ, се срещнаха в Белград на 23 март, за да обсъдят прилагането на проблематичното споразумение. 
						Представителите на федерацията заключиха, че проблемът в действителност произтича от стимулирането на сръбския селскостопански износ, което според тях поставя производителите от БиХ в "непазарна позиция". На пресконференция след срещата Тадич каза, че ще даде указания на междудържавната комисия да започне колкото се може по-скоро работа по решаване на проблема. В същото време, той отбеляза, че според неговите източници на информация Сърбия отделя само 2 млн. долара субсидии за износа в БиХ. 
						БиХ е най-големият търговски партньор на Сърбия, съставлявайки 17% от износа на страната. През 2004 г. двустранния обмен скочи със 65% в сравнение с предишната година, достигайки 893.2 млн. долара. Тадич и Хаджипасич се съгласиха, че двете балкански страни могат успешно да си сътрудничат в производството на оръжия в бъдеще и да постигнат значителен износ на световния пазар. 
						Посланието, което Тадич донесе от неотдавнашното си посещение в Брюксел е, че общата цел на региона за присъединяване към ЕС може най-добре да бъде постигната съвместно. Ако не друго, БиХ, Сърбия и Хърватия имат едно общо нещо - недостатъчното сътрудничество с трибунала на ООН за военните престъпления като главна пречка по пътя към членството в ЕС, каза Тадич."Трибуналът в Хага има не само морални, исторически и правни измерения, той има също така и икономическо измерение, което никой не бива да пренебрегва", заяви сръбският президент. 
						Икономическото измерение се отразява върху качеството на живота на всеки човек в региона и противниците на сътрудничеството с трибунала в действителност казват, че "ние не трябва да работим за подобряване на живота на гражданите", добави Тадич.

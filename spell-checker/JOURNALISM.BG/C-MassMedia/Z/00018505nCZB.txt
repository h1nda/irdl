Войниците на БиХ служат с гордост в Ирак
					08/05/2006
					Кореспондентът на SETimes Антонио Пърленда посети заедно с държавна делегация от Босна и Херцеговина (БиХ) контингента от 36 военнослужещи на БиХ в Южен Ирак. В този извънреден доклад той разказва за взвода на БиХ, който открива и обезврежда конвенционални неексплодирали муниции - работа, която е от съществено значение за предотваряване на производството на импровизирани експлозиви от страна на бунтовниците, използвани срещу иракски цивилни лица и срещу коалиционните войски. Войниците на БиХ, които представляват трите области на страната, са загърбили етническото напрежение, докато демонстрират опита и професионализма си. Те са поели една опасна мисия и я вършат добре, твърдят офицери от Коалицията.
					Текст и снимки от Антонио Пърленда за Southeast European Times в Талил – 08/05/06
 
					 
						
Задачата на 36-те военнослужещи от БиХ е да прочистят бивш военен комплекс от повече от 100 съоръжения за съхранение на боеприпаси. [Всички снимки са от Антонио Пърленда]
						Втората шестмесечна ротация на взвода на въоръжените сили на БиХ за прочистване на експлозивни боеприпаси ще завърши в Ирак този месец. Трийсет и шестимата войници от трите етнически общности на БиХ са в Ирак от декември 2005 г., когато смениха първия взвод на БиХ в лагера на коалиционните сили Такадум в област Фалуджа. 
						На 20 февруари те се прехвърлиха в коалиционната база Талил, на 20 км югозападно от Насирия, в областта, за която отговаря мултинационалната дивизия - югоизток.Тяхната мисия е да помогнат на коалиционните сили в откриването, обезвреждането и унищожаването на конвенционални неексплодирали боеприпаси и така да намалят способността на бунтовниците да произвеждат импровизирани експлозивни боеприпаси, да освободият технически ресурси на коалиционните сили и да повишат сигурността на коалиционните сили и на иракските цивилни лица. 
						В Талил взводът на БиХ работи в рамките на 648-ми инженерен батальон на 48-ми боен екип, първоначално част от армейската национална гвардия на Джорджия от Мейкън. Задачата на 36-те войници от БиХ е да прочистят бивш военен комплекс от повече от 100 съоръжения за съхраняване на боеприпаси, използвани от режима на Саддам Хюсейн. Складовете са били разрушени по време на въздушните нападения през 2003 г. и впоследствие от коалиционната пехота по пътя й към Багдад. 
						По време на неотдавнашното посещение на държавна делегация на БиХ в Талил, бригаден генерал Стюарт Роудхивър, командир на 48-ма бригада не скри ентусиазма си по отношение на войниците на БиХ. 
						 "Благодаря ви, че изпратихте толкова добри войници. Тяхната работа е опасна и те се справят изключително добре", заяви Роудхивър. 
						
Войниците на БиХ на командния пост на своя взвод в Талил.
						Кадрите, подбрани за мисията, включват професионални войници, с практичен опит, доброволци, които преминаха петмесечен курс на специална подготовка. Средната възраст на военнослужещите от втората ротация е 34 години, като сред тях има и една жена - медицинска военнослужеща. 
						На обекта войниците на БиХ обикновено работят от 9 до 17 ч всеки ден, с изключение на петък и неделя. Освен 15-минитното пътуване до обекта, каменистия терен, на който те трябва да откриват, идентифицират и отстраняват неексплодирали боеприпаси, представлява определена опасност за тях. Взводът е разделен на екипи - босненски, хърватски и сръбски. Те работят едновременно, всеки екип на своя "собствен" бивш склад, който сега представлява кратер, пълен с камъни, желязо и неексплодирали боеприпаси. Артилерийски снаряди, минохвъргачки и гранати са най-честата им "плячка". 
						"Като командир на тази част аз съм силно впечатлен от работата на моите колеги войници. Те са големи професионалисти, които добре разбират своята мисия, така че нямаме никакви проблеми", заяви капитан Драже Гуто, който живее в Източно Сараево. "Американските колеги се държат много приятелски с нас и същевременно много професионално, сякаш сме американска част! Получаваме от тях цялата необходима подкрепа по отношение на логистиката и сигурността." 
						Заместник-ръководителят на полка е капитан Амир Хибич, носител на златна полицейска значка, която е едно от най-високите военни отличия на бившите сили на ръководената от босняци Република БиХ по време на конфликта в БиХ. Той подчертава, че не съществува никакъв проблем, свързан с етнически различия в частта. 
						"Никой тук не мисли за това. Всички ние сме добри професионалисти и другари и искаме само да си свършим добре работата", заявява Хибич. "Най-важното в тази работа е да се съсредоточиш добре и да не бързаш. Скоростта може да те убие в тази работа", заявява капитан Предраг Вишкович от Бугойно. 
						Войниците на БиХ работят със собствените си ръце, със стикове и гребла. Работата се усложнява от високите температури - над 30 градуса по Целзий, които те очакват скоро да се повишат още повече. Желязото и частите от гранати се струпват на едно място. Неексплодиралите гранати се събират на отделно място и се отбелязват със специално жълто флагче. Ако се открият особено опасни или подозрителни неексплодирали боеприпаси, те ги отбелязват с червено флагче и после ги взривяват. 
						
Военният конвой на БиХ напуска базата, на 20 км югозападно от Насирия.
						По време на нашето посещение, всеки открит неексплодирал боеприпас бе натоварен на камион и транспортиран до обекта за унищожение. Взводът бе събрал двеста тежки гранати този ден и ги бе взривил на обекта чрез дистанционно управление от безопасно разстояние. Неексплодирал снаряд може да се продаде за 100 долара на черния пазар и се използва от терористите. Затова обектът е строго охраняван от коалиционните войски и от частни иракски охранители и международни охранителни компании. 
						Държавната делегация на БиХ, включваше девет високопоставени лица и бе ръководена от заместник-министъра на отбраната на БиХ Марина Пендеш и от началника на съвместния генерален щаб на БиХ генерал-лейтенант Сифет Поджич. Според Пендеш, работата на частта е добър пример за всеки член на новите съвместни въоръжени сили на БиХ. 
						 "Този професионализъм представлява нашият билет за членство в програмата на НАТО "Партньорство за мир" в близко бъдеще", заяви тя. "Той също така доказва готовността ни да изпълним международните си задължения и да участваме активно в запазването на сигурността в света." 
						"Не се съмнявам, че нашите войници ще могат да изпълнят добре задачата си", заяви Поджич. "Мисията протича според плана и аз радвам, че нашите коалиционни партньори също са доволни." 
						"Горди сме, че виждаме нашите войници да вършат толкова полезна работа за народа на Ирак", добавя Бошко Силегович, ръководител на комисията по сигурноста и отбраната на държавния парламент на БиХ, който също бе член на делегацията.

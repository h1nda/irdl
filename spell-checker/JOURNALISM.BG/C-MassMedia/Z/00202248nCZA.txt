Протести срещу насилието: косовски НПО осъдиха действията на полицията
					16/01/2012
					Протестите в събота на граничните пунктове със Сърбия завършиха с насилие както от страна на участниците, така и на полицията. Група НПО изразиха недоволство. 
					От Линда Карадаку за Southeast European Times от Прищина -- 16/01/12
 
					 
						
Косовски НПО протестират срещу "бруталното насилие" срещу гражданите по време на демонстрация в събота (14 януари), организирана от движението "Ветевендосе". [Лаура Хасани/SETimes]
						Представители на 25 косовски НПО протестираха мирно в понеделник (16 януари) пред сградата на косовското правителство срещу полицейската намеса срещу активисти и привърженици на "Ветевендосе" в събота. 
						"Днес сме се събрали тук, за да осъдим бруталното насилие, което бе упражнено от косовската полиция по време на протеста в събота, и за да изразим дълбокото си възмущение от международната общност. Нейната позиция легитимира насилието срещу протестиращите," каза Лорик Байрами от НПО "Чоху" ("Стани!") в обръщение към протестиращите от името на групата. 
						В събота полицията използва лютив спрей, водни оръдия и сълзотворен газ срещу демонстрантите, организирали протестни шествия до двата гранични пункта със Сърбия, в Мердаре и Бела Земля. 
						"Смятаме протеста [от събота] за израз на волята на гражданите и за демократичен метод. Това право ни е гарантирано също и от конституцията. Следователно употребата на насилие срещу протестиращите бе абсолютно неприемлива и ние осъждаме този акт," каза за SETimes Бесник Рамадай, завеждащ връзките с обществеността към Косовския демократичен институт, една от протестиралите в понеделник НПО. 
						От "Ветевендосе" заявиха, че полицията се е намесила със сила срещу мирните демонстранти, "въпреки неколкократните призиви към полицията да не ни напада".
						Движението, според което управляващата ДПК не е успяла да приложи решението на парламента за налагане на пълна политическа, икономическа и търговска реципрочност със Сърбия, обвини правителството и полицията, че използват "стратегия на насилието". 
						"Следващият мирен протест ще бъде за блокиране на сръбските стоки, а автомобилите ще бъдат задържани седмица по-късно, на 22 януари," казаха от "Ветевендосе", повтаряйки, че ако правителството започне да прилага пълна реципрочност със Сърбия тази седмица, протестът ще бъде отменен. 
						Косовският вътрешен министър Байрам Реджепи обаче заяви пред медиите, че полицията е използвала пропорционална и минимална сила в събота. Той каза, че полицаите са се държали много професионално и че намерението на полицията винаги е било да разчиства пътищата и да осигурява свобода на движението. 
						
Косовската полиция използва минимална сила и действа много професионално, каза вътрешният министър Байрам Реджепи. [Лаура Хасани/SETimes]
						"Бихме желали тези искания и идеи на "Ветевендосе" да бъдат представени в парламента, за да се намерят верните решения. Ако отново има протести, които блокират свободата на движението на хора и стоки, косовската полиция отново ще бъде принудена да действа съобразно мандата и законовите си задължения като правоналагаща [агенция]," каза Реджепи за SETimes в събота. 
						Опозиционната партия Демократична лига на Косово (ДЛК) заяви, че насилието в събота е било неприемливо. 
						Партийният лидер и кмет на Прищина, Иса Мустафа, каза, че решението за реципрочност със Сърбия трябва да бъде приложено с пълна сила, но по институционен начин, а не на улицата. 
						Управителят на телевизия "Клан" Батон Хаджиу каза, че и двете страни са виновни. 
						"Двете политически партии [ДПК и "Ветевендосе"] се провокират взаимно за мобилизация на членовете си. Тези две крайности всъщност използват един и същ език, един и същ политически начин на действие, всяка от своята позиция; правителството от позиция на силата, а "Ветевендосе" от позиция на политическия екстремизъм," каза Хаджиу за SETimes. 
						Той добавя, че ефектът от всичко това е не сблъсък между тези две партии, а маргинализиране на останалата опозиция, която е сякаш неспособна да разчупи дуализма на този конфликт. 
						"Мисля, че тези, които губят най-много от това, са ДЛК и АБК," каза той.

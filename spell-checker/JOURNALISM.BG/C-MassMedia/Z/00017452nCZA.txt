Албания развива въздушния си транспорт
					02/02/2006
					С нарастването на броя на пътуващите за Албания правителството работи с германски консорциум за превръщането на международното летище "Майка Тереза" в Тирана във важен регионален център за връзка.
					От Ерлис Селимай за Southeast European Times от Тирана -- 02/02/06
 
					 
						
Международното летище "Майка Тереза" в Тирана е единственото летище в страната, лицензирано за международни полети. [AФП]
						"Тирана Еърпорт Партнърс" (ТАП), международен консорциум от две немски компании, притежава договор с албанското правителство с изключителни права за управление и експлоатация на международното летище "Майка Тереза" в Тирана, единственото в страната, предлагащо международни полети. 
						Договорът, подписан през 2004 г., е стъпало по пътя към превръщане на алабанското международно летище във важен център за връзка в Югоизточна Европа. Консорциумът плаща годишна концесионна такса и в замяна на това има право на приходите от дейността на летището. Той е обещал да осъвремени и модернизира съоръжението. Албанското правителство възнамерява да "разшири сътрудничеството си с ТАП, печелейки от опита на този стратегически партньор. Ние ще им осигурим пълната си подкрепа. Техният успех ще се счита за успех и на албанските власти," казва министърът на транспорта и телекомуникациите Лулезим Баша. 
						В Албания се наблюдава нарастване на броя на пътуващите, а ТАП преговаря за привличането на нови авиокомпании в страната, по думите на изпълнителния директор на консорциума Райнхард Календа. 
						В последните години Албания привлече вниманието на голям брой межуднародни превозвачи. Австрийските авиолинии, унгарските "Малев", гръцките авиолинии "Олимпик", сръбско-черногорската ЮАТ, италианската "Алиталия", словенските авиолинии "Адрия", Турските авиолинии и българската "Хемус Еър" предлагат редовни полети до Тирана. Няколко местни компании, като Албанските авиолинии, "Албатрос Еруейс" и "Ада Еър", също предлагат директни полети до и от европейски градове. 
						През 2005 г. националният превозвач на Обединеното кралство "Бритиш Еъруейс" (БА) обяви, че открива редовна директна линия между летище "Гетуик" и Тирана. Очаква се полетите, осъществявани всеки понеделник, четвъртък и събота, да увеличат значително броя на пътуванията до и от Албания. 
						БА предвижда през първата година по новата линия Лондон-Тирана да пътуват 25000 пътници, като след това броят им да се увеличава непрекъснато. 
						Междувременно правителството разглежда възможностите за развиване на вътрешния въздушен транспорт в южните градове Саранда и Вльора, които се считат за най-популярните туристически дестинации в страната. Летището в Кукеш в североизточната част на страната е в процес на изграждане. Според дългосрочните планове и трите летища след време ще получат лицензи за международни полети.

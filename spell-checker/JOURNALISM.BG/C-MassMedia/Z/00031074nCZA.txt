Малка стъпка към разчистване на бункерите от епохата на комунизма в Албания
					28/07/2009
					Крайбрежната община Семан в Албания даде ход на инициатива за разчистване на десетките бункери, построени по време на управлението на комунистическия диктатор Енвер Ходжа.
					(AП - 22/07/09; AФП - 21/07/09; Politika.bg - 02/04/09; E-vestnik.bg - 01/04/09)
 
					 
						
Танк работи за разчистването на бункери от плажа на Семан във Фиер, на 150 км от Тирана. [Гети Имиджис]
						Енвер Ходжа, диктаторът, управлявал Албания в продължение на повече от 40 години до смъртта си през 1985 г., отдавна си е отишъл. Но стотиците хиляди бункери - едни от най-известните символи на режима на сталинисткия лидер - още стоят. Причината - премахването им е твърде скъпо. 
						Ходжа, който идва на власт към края на 1944 г., повежда балканската страна към изолация, най-напред от Запада, а по-късно и от източноевропейския комунистически блок, включително от бившия Съветски съюз. 
						Неговата мания за евентуално нападение над Албания от НАТО или Варшавския договор дава тласък на широкомащабни действия за защита на страната от агресия. 
						 Репортажи преди влизането на Албания в НАТО през април цитираха Малик Садуши, зам.-министър на отбраната по времето на Ходжа, който си спомня, че на експертите са им били необходими две години да открият формулата на "идеалния бункер". 
						Първите куполообразни конструкции с дебели стени от бетон и желязо се появяват през 1968 г. През следващите осем години по протежение на албанските сухопътни и морски граници, както и във вътрешността, изникват около 700 000 бункера. 
						Според някои броят на бункерите в страната е по-голям от този на автомобилите. 
						На Албания така и не й се налага да ги използва, тъй като параноичните страхове на Ходжа не се сбъдват. Комунизмът в страната с 3,6-милионно население си отива около пет години след смъртта на диктатора, но стотиците хиляди неугледни, днес почти напълно изоставени и западнали бункери продължават да грозят националния пейзаж, включително плажовете. 
						 В началото на юли властите в популярния адриатически курорт Семан, на около 120 км южно от Тирана, започнаха да разчистват района от десетки укрепления от ерата на Студената война не само защото са непривлекателни, но и защото създават риск за безопасността на туристите. 
						"Заради тях хора са се давили, наранявали или пострадвали," каза миналата седмица кметът на Семан Сотир Зарка за АП. 
						Покритите с мъх изоставени бункери се сочат като причина за смъртта на най-малко петима почиващи, в т.ч. две деца и 25-годишна жена, които са се удавили миналата година във вирове около "бетонните гъби". 
						"В това състояние те представляват опасност за туристите и нараняванията са доста често явление," каза Зарка. 
						Работници изтеглят бункерите от водата с помощта на стар китайски танк, предоставен от армията. След това ги разбиват на парчета за по-лесно извозване. 
						Премахването им се оказа времеемко и скъпо - според някои сведения премахването само на един бункер струва около 800 евро. 
						Аргон Лоци, старши съветник на началник-щаба на албанската армия, каза за АП, че работата е финансово почти непосилна за въоръжените сили. 
						"Ако отговаряме за разчистването в един район, много други общини ще се наредят на опашка за помощ," каза той, обяснявайки, че те само са предоставили един танк на Зарка, за да помогнат на администрацията му да разчисти бункерите от Семан. 
						Кметът обаче е недоволен от мудните темпове. Работниците са успели да разрушат едва седем бункера през първите две седмици, а остават още десетки, писа АФП. 
						"С тези темпове, плажът в Семан няма да бъде готов до следващата година, " каза Зарка за информационната агенция.

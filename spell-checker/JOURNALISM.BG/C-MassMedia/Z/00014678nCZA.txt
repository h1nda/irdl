Дел Понте: "Хърватия трябва скоро да залови Готовина"
					25/05/2005
					Хърватският премиер Иво Санадер предложи нов план, който да помогне на страната да залови укриващия се от Хагския трибунал Анте Готовина. Прокурорът на ООН за военни престъпления Карла дел Понте заяви, че очаква резултати в най-скоро време.
					(Ройтерс, Би Би Си -- 19/05/05; Balkananalysis.com -- 16/05/05)
 
					 
						
Главният прокурор за военни престъпления Карла дел Понте заяви, че очаква скорошен арест на генерал Анте Готовина. [AФП]
						Главният прокурор за военни престъпления Карла дел Понте каза миналата седмица, че очаква подновените усилия на Хърватия за залавяне на укриващия се генерал в оставка Анте Готовина скоро да се увенчаят с успех, така че ЕС да може да открие присъединителните преговори с балканската страна. 
						"Очакваме Готовина в Хага. Много скоро, надявам се. Премиерът [Иво] Санадер предостави план за откриването на Готовина и разбиване на мрежата, която го подкрепя, ето защо очакваме резултатите от този план в най-скоро време," каза Дел Понте пред репортери във виенската централа на ОССЕ в четвъртък (19 май). 
						Тя имаше предвид новия план за действие, обявен по-рано този месец от Санадер, който изрази увереност, че преговорите за членство с ЕС ще започнат през юни. Първоначално насрочените за март преговори бяха отложени заради това, че Хърватия не предаде Готовина на правосъдието. 
						Той е един от тримата най-търсени обвиняеми от трибунала на ООН за военни престъпления в Хага. Прокурорите на ООН издадоха обвинителен акт срещу Готовина през 2001 г. по обвинения, свързани с предполагаемата му роля в зверствата, извършени от хърватската армия при офанзивата й през 1995 г. срещу сръбските сепаратисти в района на Краина. 
						Официални представители в Загреб твърдяха, че не знаят местонахождението му и че той може изобщо да не е в Хърватия. Дел Понте обаче настоява, че Готовина е в обсега на хърватските власти и разполага с "добре организирана мрежа от поддръжници, в т. ч. и в държавните структури". 
						Дел Понте каза, че е заявила пред посланиците на ОССЕ в четвъртък, че хърватските власти са дали сигнали за готовност за конкретни действия. "Ако премиерът вече има волята, както изглежда, да разруши тази мрежа, скоро ще можем да научим местонахождението на [Готовина]," каза тя. 
						Готовина е служил във френския Чуждестранен легион през 70-те години и има френски паспорт, но Дел Понте заяви, че няма признаци той да го е използвал. Нито пък има доказателство, каза тя, той да е използвал наскоро открития фалшив хърватски паспорт. Това подсказва, че той все още е в страната, добави Дел Понте. 
						Тя потвърди, че генерал Филип Рондо от френското разузнаване е участвал в проследяването на Готовина. 
						Тя отхвърли също и вероятността процесът срещу Готовина да бъде прехвърлен в Хърватия. 
						Макар да изрази оптимизъм за перспективите, тя предупреди също, че Загреб трябва да изпълни обещанията си и да покаже резултати до 13 юни. Иначе, каза Дел Понте, тя ще трябва да уведоми Съвета за сигурност на ООН, че беглецът все още е в обсега на властите и че правителството все още не оказва пълно сътрудничество на трибунала. 
						Десет души, обвинени от трибунала на ООН за военни престъпления, извършени в бивша Югославия, остават на свобода. Сред тях са Готовина, босненско-сръбският лидер Радован Караджич и неговият военен командир Ратко Младич. 
						"Причината те да са все още на свобода е много проста," каза Дел Понте. "Съответните власти не полагат достатъчно усилия да ги намерят и задържат."

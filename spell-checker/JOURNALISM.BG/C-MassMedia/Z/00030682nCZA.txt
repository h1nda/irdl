Черна гора се надява на либерализиране на визовия режим
					23/06/2009
					Черна гора е уверена, че ще бъде включена в „белия шенгенски списък” до началото на следващата година. Страната обаче трябва най-напред да изпълни оставащите основни изисквания на ЕС.
					От Неделко Рудович за Southeast European Times от Подгорица -- 23/06/09
 
					 
						
"Няма по-видим начин за популяризиране на реформите и европейските ценности от либерализирането на визовия режим,” каза черногорският премиер Мило Джуканович. [EС]
						Черна гора храни големи надежди за по-скорошно придвижване на въпроса с либерализирането на визите. На неотдавнашната си среща в Люксембург външните министри от ЕС отчетоха, че страната – заедно с Македония и Сърбия – е на правилен път и може да очаква премахване на визовите изисквания до месеци. 
						Премиерът Мило Джуканович, преизбран наскоро за шести мандат, обяви въпроса за правителствен приоритет. 
						"Няма по-видим начин за популяризиране на реформите и европейските ценности от либерализирането на визовия режим,” каза той след официалното си встъпване в длъжност. „Ние вярваме ... [че] ще дадем възможност на Черна гора да бъде сред първите страни в региона, които скоро ще пътуват до страните от Шенгенската зона без визи." 
						Правителството обаче трябва да убеди Брюксел, че ще изпълни задълженията си по няколко основни проблема, като борбата с корупцията, прането на пари и оборудването на всички ГКПП с необходимата техника.
						Според много анализатори обаче пътят напред ще бъде относително лесен. Черна гора е изпълнила повечето условия на ЕС, включително издаването на биометрични паспорти, което започна миналата година. 
						"Изискванията към Черна гора не са големи, всичко е в областта на козметичните промени", каза за Southeast European Times генералният секретар на Европейското движение в Черна гора Момчило Радулович. „Миля, че ще бъде достатъчно Подгорица да обещае, че ще направи нещо, и да даде ясни сигнали, че това ще бъде така.”
						"Възможността е налице и до срещата през юли на съвета на министрите на правосъдието от ЕС има достатъчно време черногорското правителство да покаже по-висока степен на ангажираност с този въпрос и да изпълни оставащите условия,” каза Далиборка Уляревич, изпълнителен директор на Центъра за гражданско образование. 
						Според говорителя на Социалдемократическата партия Рашко Коневич либерализирането на визите е основно събитие в процеса на присъединяване. „Това е най-точния ход по пътя на присъединяването към ЕС," каза Коневич за Southeast European Times. 
						Въпросът е особено важен за младежите и за хората, които искат да учат в чужбина, добави той.

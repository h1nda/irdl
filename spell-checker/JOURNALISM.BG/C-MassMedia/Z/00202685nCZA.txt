Гърция арестува имигранти под натиск от ЕС да опазва границите си
					04/04/2012
					Натискът от ЕС и популярното антиимигрантско отношение, пробудено заради политически интереси, са движещите сили на кампанията срещу престъпността и нелегалната имиграция в Атина.
					От Анди Дабилис за Southeast European Times от Атина -- 04/04/12
 
					 
						
Гръцки полицаи водят имигранти през центъра на Атина, за да проверят дали имат документи и заразни болести. [Ройтерс]
						Седнал сам на мръсната циментова преграда, която е в средата на площад "Омония", близо до центъра на Атина, Виктор Очиаге, на 20 г., търсещ убежище от Гана, се оглежда да види дали е единственият очевиден имигрант в района, който преди една седмица е приютявал хиляди като него. 
						Тях ги няма, арестувани са от полицията и са насочени към някой от планираните 30 центъра за задържане, включително неизползвани военни бази, които страната е пригодила за приюти на имигрантите без документи. Това се случва преди изборите, които ще дадат на Гърция, обхваната от разрушителна икономическа криза, нов министър-председател. 
						Представители на правителството заявиха, че планът е задължителен, за да се отговори на изискванията на ЕС да не се допускат имигранти без документи. Опонентите обаче казват, че това прочистване е предизборен ход, защото антиимигрантските екстремистки партии се изкачват в проучванията. 
						Очиаге каза, че полицията отдавна преследва имигрантите. "Те извършваха арести и преди изборите. Те са фашисти. Когато ме видят, ме ритат", каза той за SETimes, държейки в ръцете си няколко монети и розова карта от полицията. Картата е доказателство, че е регистриран като търсещ убежище - рядък статут в страната, който са получили едва 1 на 10 000 кандидати. 
						Много от имигрантите в Гърция са от Африка - както и от Близкия изток, Ирак и Афганистан - и се настаняват в занемарения район около площад "Омония", където много хотели са затворили заради нивото на престъпността. Много гърци ги обвиняват, че са превърнали някога привличащия туристи район в място за проституция, открита търговия с наркотици и трафик на хора. 
						Гръцката фондация за европейска и чуждестранна политика (ЕЛИМЕП) изчислява, че има 1,1 млн. имигранти сред 11-милионното население на Гърция. Смята се, че около 400 000 от тях са без документи. 
						Министърът за защита на гражданите Михалис Хрисохоидис заяви, че е трябвало да реагира, защото Гърция е била изправена пред изключване от Шенгенската зона на ЕС, която позволява отворен достъп между границите, освен ако страната не започне да охранява строго границите си. Той заяви, че с толкова много нелегални имигранти - около 57 000 са били засечени миналата година от граничните патрули на ЕС ФРОНТЕКС в опити да се промъкнат в Гърция - страната изпитва затруднения да се справи с притока. 
						Той заяви, че те са били задържани, за да бъдат проверени за здравни проблеми и заразни болести, и че Гърция ще използва 250 млн. евро от еврофондовете, за да изгради центрове за настаняване на 30 000 имигранти. "Който и да влезе [нелегално] в страната, ще бъде посрещнат и незабавно ще бъде помолен да се върне у дома", заяви Хрисохоидис на пресконференция. "Освен ако не са бежанци..., в този случай те имат свещено право на убежище." 
						Проф. Томас Малутас, вицепрезидент на Националния център за социологически изследвания в Атина, нарече "ужасни" арестите на имигранти. 
						"Това няма да реши проблема", каза той за SETimes. "Когато една страна се опитва да реши социални проблеми с полицейска сила и задържания, това, което обикновено се създава, е още напрежение, още конфликти и още доводи за екстремистките партии." 
						Кметът Георгиос Каминис, като всички останали кметове преди него, беше под натиск да изчисти района и мащабната полицейска акция съвпадна с идеята му да се реновира центърът на града. Полицията освен това подгони имигрантите, продаващи фалшиви стоки, и изгони обитателите на запустелите сгради. 
						Вървейки през "Омония", Георгиос Папаикою, на 32 г., надзирател в гръцки затвор, каза, че се радва, че толкова много имигранти са били арестувани - наскоро 500 само за един ден. "Трябва да ги върнат обратно", каза той. 
						Той каза, че там, където работи, има 2 400 затворници, като по негови оценки 2 000 не са гърци. "Добра идея е, но го правят заради изборите", каза той за SETimes. 
						Двете основни партии в Гърция, консерваторите от "Нова демокрация" и социалистите от ПАСОК, трудно делят властта в коалицията, която правителството създаде, след като бившият министър-председател Георгиос Папандреу подаде оставка преди пет месеца. Това се случи след две години на протести, бунтове и стачки срещу мерките за строги икономии, искани от международните лидери в замяна на спасителните заеми за закрепяне на рухналата икономика. Партиите бързо загубиха доверието на гласоподавателите и са толкова отчаяни, че приемат обратно бивши партийни членове, изгонени за това, че са били против мерките за икономии. 
						Лидерът на "Нова демокрация" Антонис Самарас каза: "Нашите градове са превзети от нелегални имигранти. Трябва да си ги върнем". Дори правата на родените в Гърция, които сега са граждани второ поколение, трябва да бъдат преразгледани, заяви той. 
						Кети Кехаиойлу, отговаряща за публичната информация към Върховният комисариат на ООН за бежанците, заяви за SETimes, че от нейната служба се притесняват, че търсещите убежище могат да бъдат изложени на риска да бъдат върнати към опасността. 
						Тя каза, че финансовата криза и присъствието на толкова много чужденци в Гърция са създали емоционално зареден проблем. "Във времена на нестабилност е лесно да се търсят изкупителни жертви; има подходящи условия радикални и екстремистки групировки да се възползват от ситуацията", каза тя. 
					
				
			
					 
					
 
 

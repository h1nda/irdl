Лидерът на кипърските турци: Процесът на присъединяване на Кипър към ЕС трябва да се отложи
30/06/2003
 
НИКОЗИЯ, Кипър -- Лидерът на кипърските турци Рауф Денкташ заяви пред журналисти в неделя (29 юни), че процесът на присъединяване на Кипър към ЕС трябва да се преустанови, докато не се формира ново правителство, представляващо двете общности на острова. Денкташ освен това призова към възобновяване на консултациите за бъдещето на Кипър, но не направи коментар по възможни предусловия в преговорите.
В този контекст Комисарят за човешките права към Съвета на Европа (СЕ) Алваро Хил Роблес се срещна в събота с ръководителите на " Севернокипърската турска република " (СТР). Роблес проведе отделни срещи с подсекретаря на президента на СТР Ергюн Олгюн и председателя на Върховния съд Танер Ергинел. Срещите бяха част от подготовката на доклада на СЕ по човешките права. (Анадолска агенция, Анка - 29/06/03)

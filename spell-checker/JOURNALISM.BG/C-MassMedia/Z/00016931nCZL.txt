Представител на ЕК разкритикува Турция за неспазване на нормите на ЕС
					13/12/2005
					 
						АНКАРА, Турция -- В понеделник (12 декември) посланикът на Европейската комисия в Анкара Ханс Йорг Кречмер отправи критика към Турция, тъй като страната все още не спазва европейските норми за ролята на армията в обществения живот. Според посланика страната в общи линии е постигнала напредък в изпълнението на политическите критерии за членство в ЕС, но не е направила същото по отношение на армията. Той призова подобни пропуски да бъдат отстранени възможно най-скоро. 
						Също в понеделник местната телевизия НТВ съобщи, че генералният щаб на армията е против плана на правителството, според който на военнослужещите на срочна служба ще бъде позволено да заплатят такса, за да намалят срока на задължителната си военна служба. Според съобщенията армията отхвърля тази идея, като обяснява позицията си с продължаващата борба срещу тероризма. (НТВ, Ройтерс - 12/12/05)

Македония се подготвя за участие в следвоенното възстановяване на Ирак
09/04/2003
Македонската армия ще изпрати в следвоенен Ирак медицински и други екипи, които предстои да бъдат одобрени от парламента. Междувременно, армията е засилила сигурността около ключовите обекти и чуждестранните посолства и извършва усилени проверки по границите.
Валентин Нешовски за Southeast European Times от Скопие - 08/04/03
 
 
След започването на войната в Ирак, македонският президент Борис Трайковски заяви: "Искам да изразя още веднъж подкрепата на Македония за войниците на САЩ и Великобритания и другите коалиционни сили, които се жертват за изпълнението на главната задача: разоръжаването на режима на Саддам Хюсеин и осигуряването на демокрация за иракския народ".
Трайковски заяви, че Македония не е искала войната, но режимът на Хюсеин не е оставил друга възможност, освен да бъде разоръжен със сила.
Като част от водената от САЩ коалиция от 42 страни, ангажирани с разоръжаването на Хюсеин, Македония позволи самолетите на коалицията да използват въздушното й пространство, да използват две летища за приземяване, обслужване и презареждане и предостави военната си база в Криволак за учения.
Македонското Министерство на външните работи изрази готовността си да участва в дейността на другите страни за стабилизиране и възстановяване на Ирак след конфликта. Скопие предложи да изпрати и медицински екипи, които могат да заминат веднага след падането на режима на Хюсеин, тъй като не се нуждаят от допълнително обучение. Министерството на отбраната заяви, че ако трябва да бъдат изпратени македонски войници за други цели, ще се наложи няколкомесечно допълнително обучение, за да се адаптират към условията в пустинята.
Заминаването ще трябва да бъде одобрено от парламента, но неофициално обучението вече е започнало. Според един източник, изпращането в Ирак след конфликта предизвиква силен интерес у професионалните войници. По закон обаче, в чуждестранни мисии за поддържане на мира могат да участват само волнонаемници.
Точно преди нападението на коалицията над Ирак, македонските сили за сигурност засилиха своята бдителност. Не е обявена обаче по-висока степен на бойна готовност.
Майор Зоран Шекуловски обяви, че армията е предприела мерки за по-добро охраняване на държавните граници и военните обекти. Полицията също е засилила контрола над пътниците и превозните средства, влизащи и напускащи страната през границата. Освен това е засилена и сигурността на дипломатическите мисии в Македония и македонските посолства в чужбина, с оглед повишената заплаха от терористични атаки.
В тази връзка, Министерството на външните работи създаде кризисен щаб за контрол на евентуалните последствия за сигурността, политиката и икономиката, както и възможната вълна от бежанци от Ирак.

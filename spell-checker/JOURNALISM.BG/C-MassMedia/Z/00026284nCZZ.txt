Дипломатически дневник: Турският премиер Ердоган е на посещение в Сирия
					29/04/2008
					Турският премиер потвърди, че неговата страна ще се опита да посредничи между Сирия и Израел. Още дипломатически новини от седмицата: Албания и Дания сключиха споразумение за реадмисия и визови облекчения.
					 
						
Сирийският президент Башар ал-Асад (вдясно) се среща с турския премиер Реджеп Тайип Ердоган в Дамаск в събота (26 април). [Гети Имиджис] 
						
Tурското правителство започна осъществяването на пакет от външнополитически инициативи, за да преодолее напрежението между Израел и Сирия. По време на посещението си в Дамаск в събота (26 април), премиерът Реджеп Тайип Ердоган заяви пред сирийския президент Башар ал-Асад, че Израел е готов да върне Голанските възвишения в замяна на мирно споразумение. Контролът върху тази територия се смята за един от главните спорни въпроси между двете страни, откакто Израел я завзе по време на войната през 1967 г.. 
						*** 
						
Tурският външен министър Али Бабаджан заяви, че правителството планира да установи Държавна дипломатическа агенция, която ще се занимава с пъблик релейшънс операции и кампании, свързани с турската външна политика. Бабаджан добави, че агенцията ще включва отдел за кандидатурата на Турция за членство в ЕС. Бабаджан беше в Оман в събота (26 април), където той се срещна със своя колега Юсуф бин Алави бин Абдула, за да обсъдят възможността за укрепване на икономическите отношения и парламентарния диалог. 
						*** 
						
Aлбания и Дания сключиха споразумение за реадмисия и визови облекчения в четвъртък (24 април). Споразумението подписаха албанският министър на вътрешните работи Буяр Нишари и датският посланик в Тирана Нилс Северин Мънк. Нишани заяви, че споразумението е в рамките на общото споразумение, подписано с ЕС миналата година, и осигурява облекчение на визовия режим за албанците. 
						*** 
						Делегация на Парламентарната асамблея на НАТО, ръководена от представителя на Обединеното кралство Майкъл Клапам, посети Прищина в сряда (23 април). Клапам заяви, че делегацията ще подготви доклад за Koсово, който да бъде представен на следващата среща на НАТО през май. "Ние сме тук, за да узнаем становището на президента Фатмир Сейдиу за бъдещето на Косово", заяви Клапам и добави, че сигурността на Косово е стабилна и е гарантирана от силите на КФОР. 
						*** 
						Министър-председателят на Черна гора Mило Джуканович пристигна в Русия във вторник (22 април) на двудневно посещение. Джуканович и външният министър Сергей Лавров изразиха общото си желание да засилят политическото сътрудничество по време на срещата в Москва в сряда. 
						*** 
						Министърът на външните работи на Босна и Херцеговина (БиХ) Свен Алкалай бе в Берлин във вторник (22 април), за да обсъди реформата в полицията и последните регионални събития със своя германски колега Франк-Валтер Щайнмайер. Алкалай е информирал Щайнмайер, че реформата в полицията, приета неотдавна, ще създаде добра основа за сътрудничество между полицейските агенции на РС и ФБиХ и ще помогне за създаването на независими и ефективни полицейски сили на БиХ. 
						*** 
						
Гръцкият премиер Костас Караманлис пристигна във вторник (29 април) на еднодневно посещение в Москва, за да се срещне с отиващия си президент Владимир Путин и неговия наследник, Дмитрий Медведев. Караманлис и Путин се очаква да подпишат споразумение за участието на Гърция в проекта за газопровода "Южен поток". 
						*** 
						Различни източници - 22/04/08 - 29/04/08

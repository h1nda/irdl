Наука и технологии: Скопие е домакин на конференция на "Майкрософт"
					12/10/2009
					Ролята на технологиите в решаването на проблеми на обществото е основна тема на конференция, спонсорирана от гиганта в областта на информационните технологии "Майкрософт". Още новини от областта на науката: Албания завърши триизмерно морско археологическо проучване; първият виртуален триизмерен проект на търговски център беше представена в Хърватия.
					 
						
Форумът бе открит от генералния директор на "Майкрософт Македония" Илиянчо Гаговски. [Томислав Георгиев/SETimes]
						Седмата годишна конференция на "Майкрософт" и иновационен форум се състояха в сряда (7 октомври) и четвъртък в хотел „Александър Палас” в Скопие. Във фокуса на събитието беше намирането на решения на социално-икономически проблеми чрез технологични иновации. Поставен беше акцент и върху проекти, спонсорирани от "Майкрософт", USAID и Британския съвет, които имат за цел подобряване на възможностите за образование и работа в Македония. 
						*** 
						
						Албания завърши триизмерно морско археологическо проучване, съобщиха местните медии на 4 октомври. В съхраняваните в държавния архив електронни карти за бъдещи проучвания ще бъдат обозначени потънали кораби, керамика и други находки. Проектът беше осъществен в сътрудничество с Института по морска археология на САЩ. 
						*** 
						Първият проект за виртуален триизмерен търговски център в Хърватия беше представен на пресконференция в Загреб на 5 октомври. Центърът „Трилениум”, който е на стойност 1 млн. евро, ще бъде открит в Загреб на 2 ноември и ще бъде с виртуална площ от 180 000 кв. м. „Трилениум” планира да открие общо четири виртуални търговски центъра в Хърватия и да разшири дейността си на пазарите в САЩ, Германия, Испания и други страни. 
						*** 
						Почти 50 % от румънците не са доволни от сегашното ниво на образованието в страната, според публикувано в четвъртък (8 октомври) проучване на компанията за маркетингови изследвания ГфК. Около 40 % нямат мнение, а само 13 % смятат, че румънското образование е задоволително. Проучването, в което участваха 1 000 души, се проведе през септември. 
						*** 
						От четвъртък (8 октомври) до неделя в Митровица се състоя международна научна конференция под надслов "Косово в потоците на цивилизацията". В проявата участваха около 300 учени от Европа, САЩ и Русия. 
						*** 
						
						Македонското правителство и „Интел Корпорейшън” подписаха във вторник (6 октомври) две споразумения, съгласно които дружеството ще изпълни модел за електронно обучение в училищата. Инициативата включва обучение на учители, локализирано съдържание и снабдяване на класните стаи с компютри. 
						*** 
						
						Кипърският институт и Университета на Илинойс в Урбана-Шампейн, САЩ, подписаха споразумение за сътрудничество в областта на научните изследвания и образованието за разработването на цифров Център за научни и технологични изследвания в Кипърския институт. Базата ще предоставя висококачествени компютърни ресурси на учените в страната и в Източносредиземноморския регион, както и различни научноизследователски и образователни програми. 
						
						(Различни източници - 05/10/09 - 12/10/09)

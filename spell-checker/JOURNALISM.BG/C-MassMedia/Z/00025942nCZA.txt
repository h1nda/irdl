Части на ЮФОР претърсиха домовете на членове на семейството на Караджич
					28/03/2008
					Мироопазващите части на ЮФОР претърсиха в четвъртък домовете на членове на семейството на укриващия се босненски сръбски военнопрестъпник Радован Караджич и на техен съсед, търсейки информация за местонахождението му.
					(Блиц - 28/03/08; (АФП, Ройтерс, АП, ДПА, Би Би Си, Balkan Insight, ЮФОР, B92 - 27/03/08; B92 - 26/03/08; Ройтерс - 07/03/08; Би Би Си - 06/03/08)
 
					 
						
Мироопазващите части на ЕС претърсиха рано сутринта домовете на съпругата и дъщерята на Радован Караджич, както и къщата на техен съсед. [Гети Имиджис]
						Мироопазващите части на ЕС в Босна и Херцеговина (БиХ) претърсиха в четвъртък (27 март) домовете на членове на семейството и на съсед на бившия босненски сръбски лидер Радован Караджич в опит да намерят следи за местонахождението на най-търсения заподозрян във военни престъпления. 
						Операцията започна преди зазоряване с едновременни обиски на домовете на съпругата на беглеца Лиляна Зелен Караджич, неговата дъщеря Соня Караджич Йовичевич и Смилка Попов, за които се смята, че принадлежат към мрежата от поддръжници, които помагат на военновременния лидер да се укрива от правосъдието. Всички те живеят в град Пале, на 16 км югоизточно от Сараево. 
						"Целта на операцията е бъдат открити материали и информация, които биха помогнали на Международния наказателен съд за бивша Югославия (МНСБЮ) в продължаващото издирване на лицата, които са обвинени в извършването на военни престъпления, каза говорителят на ЮФОР Филип Трелор. “Оказваме натиск върху мрежите, които смятаме, че участват в закрилата на тези лица." 
						По време на обиските, които бяха извършени с подкрепата на силите на НАТО в БиХ, мироопазващите части са открили "предмети, представляващи интерес", които ще бъдат поверени, каза Трелор. Босненската сръбска полиция също е оказала подкрепа. 
						По-рано този месец местните полицейски части претърсиха домовете на бившите охранители на Караджич Небойша Чавкич и Влатко Лопатич, които са заподозрени, че му помагат да се укрива. Между конфискуваните вещи има компютри, мобилни телефони и SIM карти. 
						Операцията в четвъртък бе проведена по искане на МНСБЮ, който през 1995 г. издаде първоначалния общ обвинителен акт срещу Караджич и бившия босненски сръбски военен командир Ратко Младич. 
						И двамата са обвинени в участие в множество военни престъпления, извършени по време на конфликта през 1992-1995 г. в БиХ. Те са обвинени и в геноцид за клането в Сребреница на близо 8 000 босненски мюсюлмани, мъже и момчета, през юли 1995 г. и за 43-месечната обсада на Сараево, при която загинаха около 11 000 души. 
						Караджич се укрива от 1996 г. Смята се, че той се движи между Република Сръбска, Сърбия и Черна гора. 
						По време на своето посещение в БиХ на 7 март Серж Брамерц, който през януари зае мястото на Карла дел Понте като главен прокурор на ООН, поиска Караджич и Младич да бъдат арестувани. 
						Те оглавяват списъка на четиримата заподозрени, които все още се издирват от МНСБЮ. Другите двама са бившият босненски сръбски шеф на силите за сигурност Стоян Жуплянин и Горан Хаджич, политически лидер, обвинен за военни престъпления, извършени по време на конфликта от 1991-1995 г. в Хърватия. 
						Действайки по сигнал, в сряда сръбската полиция претърси къща в южния град Ниш като част от "всеобхватно издирване" на Жуплянин, но не успя да арестува беглеца. Властите смятат, че той е бил предупреден за операцията. 
						Расим Ляич, оглавяващ сръбския съвет за сътрудничество с МНСБЮ, и сръбският прокурор за военни престъпления Владимир Вукчевич потвърдиха, че намерените по време на обиска следи показват, че Жуплянин е бил там.

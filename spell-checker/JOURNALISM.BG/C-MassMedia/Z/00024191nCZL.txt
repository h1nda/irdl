ЕС заплаши Румъния със санкции заради системата за изплащане на селскостопанските субсидии 
					11/10/2007
					 
						БРЮКСЕЛ, Белгия -- Европейската комисия предупреди в сряда (10 октомври) Румъния, че трябва да сложи в ред своята система за разпределение на субсидиите за фермерите в рамките на 30 дни или иначе ще бъде изправена пред санкции. ЕС може да ореже 25 % от тези субсидии, или 100 млн. евро, ако системата не бъде оправена. Румънският министър-председател Калин Попеску Търичану призна, че има значително забавяне в привеждането на системата в съответствие със стандартите на ЕС, но обеща крайният срок да бъде спазен. 
						Също в сряда Европейската комисия обяви, че България, която се присъедини към ЕС заедно с Румъния в началото на годината, ще получи от ЕС пълния размер от 202 млн. евро помощи за селското стопанство, на които има право през 2008 г. (Гардианул, Котидианул, Гъндул - 11/10/07; Файненшъл Таймс, Найн o'клок, ИТАР-ТАСС, АП, Томсън Файненшъл, БНР, Фокус, Hotnews.ro, АФП, Ромпрес, Би Би Си, Дарик, Медиапул, Дневник - 10/10/07)

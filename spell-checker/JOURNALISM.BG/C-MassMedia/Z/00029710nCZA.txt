Косово и Сърбия си размениха обвинения в Съвета за сигурност на ООН
					25/03/2009
					Външният министър на Косово и сръбският президент си размениха обвинения в дебат в Съвета за сигурност на ООН тази седмица. 
					От Блерта Фоничи-Кабаши за Southeast European Times от Прищина -- 25/03/09
 
					 
						
Косово е „по същество стабилно”, с изключение на оставащото етническо напрежение в „няколко традиционни огнища и особено във и около Северна Митровица”, каза специалният пратеник на ООН Ламберто Заниер. [АФП]
						Заседание на Съвета за сигурност на ООН в понеделник (23 март) послужи като форум за продължаващата вражда между Сърбия и Косово. Сръбският президент Борис Тадич и косовският външен министър Скендер Хюсени си размениха обвинения, че ответната страна подпомага престъпността и безредиците. 
						Съветът се събра, за да изслуша доклада на генералния секретар Бан Ки Мун за ситуацията в Косово, представен от специалния пратеник на ООН Ламберто Заниер. Тадич и Хюсени представляваха държавите си в последвалия дебат.
						Тадич отново подчерта, че Белград „никога няма да признае независимостта на Косово”. Той осъди и „етническата албанска мафия в Косово”, като я обвини в незаконен трафик на наркотици, хора и оръжие. „За всички е очевидно, че ... Косово не е държава,” добави той и призова за изпълнение на плана от шест точки на ООН. Сърбия казва, че планът защитава правата на етническите сърби, населяващи Косово, а Косово го смята за нарушение на своя национален суверенитет. 
						В изказване по-късно Хюсени осъди Белград за поведението му в доминираното от сърби Северно Косово. Сърбия оказва „явна подкрепа” на онези, които правят Севера „убежище за всички видове престъпна и незаконна стопанска дейност”, каза Хюсени. Той също така я обвини, че „насърчава и дори изнудва и заплашва” етническите сърби, за да ги откаже от сътрудничество с Прищина.
						Хюсени обаче не изключи перспективата за преки преговори и нормализирани отношения между Косово и Сърбия. 
						Изказвайки се в защита на традиционния си съюзник, руският посланик в ООН Виталий Чуркин обвини Прищина, че вини „Белград за всички проблеми на Косово”. Американският делегат Розмари Дикарло, от друга страна, разкритикува Сърбия, че продължава да подпомага „незаконните паралелни структури" в Северно Косово. 
						При представянето на доклада на генералния секретар Заниер каза, че Косово е „по същество стабилно”, с изключение на оставащото етническо напрежение в „няколко традиционни огнища и особено във и около Северна Митровица”. Той укори и Сърбия и Косово, „че не правят необходимото, за да бъдат уверени, че Косово е твърдо застанало на пътя на трайния мир и просперитета”.

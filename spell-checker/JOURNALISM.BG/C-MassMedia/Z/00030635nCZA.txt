Филм от новата вълна спечели голямата награда на ТИФФ
					18/06/2009
					"Полицай, прилагателно” и „Север” си поделиха първата награда на най-големия филмов фестивал в Румъния.
					От Паул Чокою за Southeast European Times от Букурещ – 18/06/09
 
					 
						
Италианската филмова звезда Клаудия Кардинале (вляво) получи наградата на ТИФФ за цялостно творчество. [Габриел Петреску/SETimes]
						"Полицай, прилагателно” на режисьора Корнелиу Порумбою си подели Трансилванския трофей на 8-ия ежегоден Международен филмов фестивал в Трансилвания (ТИФФ) с норвежкия филм „Север” на режисьора Руне Денстад Лангло. 
						Журито на Международната федерация на филмовите критици (ФИПРЕССИ) също награди "Полицай, прилагателно” в секцията „Особен поглед” на тазгодишния Филмов фестивал в Кан.
						Проявата се състоя от 29 май до 7 юни в Клуж-Напока, преди да се премести на второто си място на провеждане в Сибиу. 
						Филмът, чиято румънска премиера се състоя на ТИФФ, е разказ за полицейски служител, който в крайна сметка започва да се съмнява в професията си. 
						 "Полицай, прилагателно" получи широко одобрение от критиците. 
						"Още едно доказателство за силата на новата вълна в Румъния, този сериозен размисъл върху властта и моралните последици е ... един от най-изящните филми на тазгодишния фестивал,” писа Манола Дарджис за „Ню Йорк Таймс”
						 "Кратък, тревожен епилог обвива целия филм, като практическото прилагане от героя на принципа reductio ad absurdum ефективно утвърждава статута на Порумбою като един от най-силните съвременни румънски или дори европейски режисьори, работещи днес,” писа Бойд ван Хьой в „Cineuropa”.
						"Това е филм, който може да се абсорбира, но е и филм, който изисква търпение ... филм за думите и разума", каза Поромбою, цитиран от телевизия „Реалитатя”. 
						Филмът е заснет в родния град на режисьора, Васлуй. 
						Наградата за най-добър режисьор на ТИФФ бе присъдена на Бармак Акрам за „Кабулско дете” 
						"Север” получи и наградата за най-добра кинематография. Холандският филм „Може да премине през кожата” спечели наградата на ФИПРЕССИ. 
						Награди за цялостно творчество бяха присъдени на румънския режисьор Дани Пита, италианската актриса Клаудия Кардинале, израелския режисьор и продуцент Менахем Голан и актьора Флорин Пиерсик. 
						Други носители на Наградата за цялостно творчество от миналото са Жули Делпи, Майкъл Радфорд, Ани Жирадо, Удо Киер, Ванеса Редгрейв и Франко Неро.

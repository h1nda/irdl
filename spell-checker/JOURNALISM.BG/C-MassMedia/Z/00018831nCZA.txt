Косовските сърби скъсват връзките си с ООН и провинциалните институции
					06/06/2006
					Хиляди души излязоха на митинг в понеделник в знак на протест срещу неотдавнашните изблици на насилие в провинцията, като етническите сърби в Северно Косово заявиха, че скъсват връзките си с ЮНМИК и институциите в провинцията заради инцидентите. 
					(Интърнешънъл Хералд Трибюн, Евронюз, БиБиСи - 06/06/06; AФП, АП - 05/06/06)
 
					 
						
Косово се намира под администрацията на ООН от юни 1999 г. [ЮНМИК]
						Косовските сърби обявиха в понеделник (5 юни) "извънредно положение" в Звечан и други три северни града, като взеха решение да скъсат всички контакти с ЮНМИК и местните институции заради неотдавнашните нападения срещу членове на тяхната общност. 
						"Извънредно положение се обявява от днес на територията на четири общини в Северно Косово", цитира АФП думите на Драгиша Милович, представител на косовските сърби в Звечан. "Всички връзки с косовските институции и по-специално с ЮНМИК се прекъсват, докато не бъдат заловени извършителите на многобройните престъпления срещу сърби." 
						Решението бе взето дни, след като Милан Вескович, 22-годишен косовски сърбин от северното село Житковац, бе нападнат от засада от въоръжени мъже и убит в четвъртък, докато карал към дома си след забава. 
						Двама души се разпитват във връзка с инцидента, заяви в понеделник полицейският комисар на ООН в Косово Кай Витруп. Разследването "досега не е разкрило междуетническа връзка," добави той. 
						Друг по-ранен инцидент, в който косовски сърби, работещи на бензиностанция, бяха сериозно ранени при стрелба и сега се възстановяват в болница, също бе определен като "изглежда не етнически мотивиран", според началника на полицията на ООН. Самоличността на виновниците обаче не бе установена. 
						В понеделник няколко хиляди косовски сърби излязоха на митинг в Звечан в знак на протест срещу насилието през последните десет дни. 
						"Нападенията бяха систематични, умишлени престъпления с цел сплашване и етническо прочистване на сръбското население в Косово," каза Момир Касалович, представител на няколко косовски сръбски общини. Обвинявайки за последните инциденти косовските албански сепаратисти, той каза още, че ЮНМИК не прави необходимото за защита на неговата общност. 
						Лидерите на около 50000 косовски сърби, които населяват северната част на провинцията, настояха за завръщане на сръската полиция, която напусна Косово след конфликта от 1998-1999 г. Те призоваха също членовете на своята етническа група, работещи в сферата на здравеопазването, образованието и местното самоуправление, да не приемат работните си възнаграждения от тези организации, а пряко от Белград. 
						Косово, което юридически е все още част от Сърбия и Черна гора, се намира под администрацията на ООН от юни 1999 г. Преговорите за окончателния статут на провинцията започнаха през февруари и се очаква да завършат до края на тази година. Мнозинството от косовските албанци, които съставляват 90 % от 2-милионното население на територията, се надяват, че ръководените от ООН преговори ще доведат до пълна независимост. Белград заяви, че желае да даде на провинцията само значителна автономия. 
						Западните сили, участващи в процеса на определяне на бъдещето на Косово, отхвърлят завръщане към ситуацията отпреди 1999 г. или разделяне на провинцията по етническите граници като възможно решение на преговорите за статута. Според репортаж на "Интърнешънъл Хералд Трибюн" от вторник дипломати са изразили загриженост, че ако Косово постигне независимост, съпротивата на етническите сърби на север може да ескалира в едностранен опит за разделяне на провинцията. 
						В свое изказване в Прищина от понеделник Витруп каза, че ЮНМИК "установява допълнителни мерки за сигурност, за да гарантира безопасността на косовските граждани". 
						Миналата седмица НАТО обяви плановете си да открие отново база в Северно Косово преди окончателното решение на въпроса. "По оперативни причини виждаме необходимост да използваме отново базата," каза пред "Ройтерс" говорителят на КФОР, полковник Пио Сабета.

АИРСР помага на чужди и местни инвеститори да правят бизнес в Сараево
04/12/2002
Агенцията за икономическо развитие на Саревския регион (АИРСР) помага на чужди и местни инвеститори, като им осигурява контакти, места за развитие на бизнес и информация за получаване на кредити от банки.
Бет Кампшрор за Балкан таймс от Сараево - 03/12/02
 
 
Според главният мениджър на американска компания, тъсеща терен за построяване на фабрика, една агенция за подпомагане на бизнеса в региона на Сараево се е оказала безценна.
"Когато за първи път потърсихме място за построяване на фабрика, Агенцията за икономическо развитие на Сараевския регион (АИРСР) ни предостави контакти и ни запозна с много бизнесмени от частния сектор и правителствени служители", сподели главният мениджър на IBD, Хийт Кокс.
През март, компанията за производство на бетонови блокове планира да открие в Сараево втората си фабрика в Босна и Херцеговина (БиХ). Кокс каза, че във фабриката могат да бъдат наети около 50 човека.
"[Без АИРСР] това би станало доста по-бавно и не бихме срещнали толкова много хора за толкова кратко време. Те улесниха запознанствата ни и ни дадоха повече възможности", каза той.
Въпреки че агенцията помага на чуждите инвеститори да се справят в сложната бизнес ситуация в БиХ, основната й цел е да работи с местните компании, заяви началникът на офиса Омер Ватрич.
"Едно от конкретните неща, с които се занимаваме, е да възстановим прекъснатите връзки между двете общности", каза той. АИРСР работи в десет общини на Федерацията и в седем общини на Република Сръбска (РС) в по-голямата сараевска област, където много компании след войната са се разделили. Например, каза Ватрич, конгломератът за природен газ UNIS се раздели на две компании, една във Федерацията и една в РС. АИРСР им предостави място, където да обсъждат възможни бъдещи проекти.
АИРСР консултира също и местните компании за техните бизнес планове. С помощта на АИРСР например, разрушената фабрика за килими в Търново, РС, поиска от Сараевския кантон да им предложи кредитна линия за 255 500 евро, така че банките да погледнат сериозно на бизнес плана на компанията.
"За първи път кантонът дава пари на компания в Република Сръбска", каза Ватрич. "Това, че икономиката може да прекрачи границите на общностите, е добър знак".
Техническият съветник на АИРСР Фуад Чурчич отбеляза, че други проекти на агенцията включват уеб сайт, който предлага безплатни интернет-портали за малки и средни предприятия. От няколко седмици сайтът вече действа. Бъдещите планове включват създаването на така наречения бизнес инкубатор.
"Това е сграда, в която новите компании ще могат да използват офиси и обща инфраструктура за период от две до пет години срещу нисък наем, а после ще трябва да напуснат инкубатора и да продължат самостоятелно", каза той, като добави, че агенцията се е спряла на стара фабрика в покрайнините на Сараево.
Кокс заяви, че е доволен от сътрудничеството на компанията със АИРСР. "АИРСР е една от най-полезните организации, които открихме в Сараево, за съвместна работа и за осъществяване на подходящи контакти".

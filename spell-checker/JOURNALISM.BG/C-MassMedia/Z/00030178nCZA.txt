БиХ полага усилия да се справи с ислямски екстремисти
					07/05/2009
					Неотдавнашните арести и екстрадирането на бивши муджахидини и членове на “Ал Кайда” са признак за постигането на нов консенсус за борба с потенциалната заплаха, която те представляват.
					От Юсуф Рамаданович за Southeast European Times от Сараево -- 07/05/09
 
					 
						
Главният мюфтия Мустафа Ефендия Черич е съгласен, че всяко лице или група, които се стремят да наложат на мюсюлманите в БиХ своя версия на исляма, са неприемливи и заслужават порицание. [Гети Имиджис]
						След години на относителна слабост Босна и Херцеговина (БиХ) отново прави опит да се изправи срещу засилващия се уахабизъм и други твърдолинейни течения в своята мюсюлманска общност. Тази седмица властите арестуваха трима чужденци, които са се сражавали по време на конфликта от 1992-1995 г. и сега са в ръцете на имиграционните власти на БиХ. 
						Миналия март Сараево екстрадира в родната му страна Али Ахмед Али Хамад от Бахрейн, след като той излежа 12-годишна присъда за тероризъм. Членът на “Ал Кайда” пристига в БиХ през 1992 г. и участва в конфликта от 1992-1995 г., като служи в муджахидинската част "Ал Муджахид". Правителството го квалифицира като "заплаха за обществения ред" и поиска той да бъде депортиран заедно с още двама предполагаеми ислямски екстремисти. 
						Според Али Хамад в БиХ все още се намират около 800 членове на "Ал Кайда”. Този брой се различава от оценката на заместник върховния представител за БиХ Рафи Грегорян, че те са "повече от десет и по-малко от 100". 
						Грегорян заяви също, че някои висши държавни служители са показали готовност да помогнат за прикриването на терористи и да им предоставят фалшиви документи за самоличност и финансова помощ. Веднага след конфликта в Босна и Херцеговина правителството допусна бившите членове на “Ал Муджахид” да получат специални привилегии: имунитет срещу арест, членство в редица благотворителни организации и дори паспорти при поискване. Мнозина се ожениха за местни жени. 
						Оттогава няколко последователни правителства на БиХ продължиха да действат предпазливо, осъзнавайки политическите рискове. Желанието на Сараево да преследва съдебно и да депортира лица може обаче да означава нов консенсус в редиците на правителството. 
						Някои наблюдатели правят опит да свържат екстремистките групи и водачите на ислямската общност в БиХ. Главният мюфтия на Сараево Мустафа Ефендия Черич отхвърля тези обвинения, като се позовава на решение на общността от времето на конфликта през 90-те години на ХХ век. В решението ясно се посочва, че всяко лице или група, които се стремят да наложат на мюсюлманите в БиХ своя версия на исляма, са неприемливи и заслужават порицание. 
						Неотдавна Черич заяви, че Виена - финансов център за ислямските екстремисти от бивша Югославия - е основният източник на отрицателно влияние върху местните мюсюлмани и че "ние нямаме нужда някой ... да ни тълкува исляма." 
						Срещата на европейските мюсюлмани в средата на април във Виена бе показателна за предизвикателството, срещу което е изправен Черич. Сред присъстващите бе и уахабитският подстрекател и враг на Черич Неджад Балкан, когото базираната в Швейцария Мрежа за международни отношения и сигурност определя като "роден във Виена сръбски мюсюлманин". 
						Ахмет Алибашич, професор по ислямски науки в Университета в Сараево, каза за Southeast European Times: "Абсурдно и осъдително е да се провежда среща във Виена, на която да се обсъжда кой е добър мюсюлманин и кой не е."

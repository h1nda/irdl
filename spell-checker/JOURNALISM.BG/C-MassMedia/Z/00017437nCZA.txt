Случаят с Джого може да е първата стъпка към ареста на Младич 
					01/02/2006
					Според наблюдатели в Белград арестът на полковник Йово Джого може би е прелюдия към залавянето на Ратко Младич. Тази седмица преставители на армията смятат да разкрият имената на служители, които са помагали на Младич да се укрива от правосъдието.
					От Йелена Тусуп за Southeast European Times от Белград – 01/02/06
 
					 
						
Фактът, че Младич все още е на свобода, може да се отрази неблагоприятно на преговорите по Споразумението за стабилизация и асоцииране между Сърбия и Черна гора и ЕС. [Архив]
						Местната и международната общност приветстваха ареста на бившия полковник от армията на Република Сръбска Йово Джого на 25 януари. Има съмнения, че той е координирал действията на армията на Република Сръбска (РС) и армията на Сърбия и Черна гора с цел да се помогне на един от основните издирвани от трибунала на ООН за военни престъпления, Ратко Младич, да се укрива от правосъдието. 
						Изглежда арестът потвърждава обвиненията на главния прокурор на ООН Карла дел Понте, която нееднократно е казвала, че военните структури -- и особено военното разузнаване -- все още закрилят Младич. ЕС посочи, че ако Младич не бъде заловен, това може да се отрази неблагоприятно на започналите неотдавна преговори на Сърбия и Черна гора с Брюксел по Споразумение за стабилизация и асоцииране. 
						Джого е бивш главен представител на Бюрото на Република Сръбска в Белград по време на войната в Босна и Херцеговина. Адвокатът му, Джордже Калан, каза, че е обжалвал решението на съдия-следователя да обяви делото на клиента му за държавна тайна и да го остави в ареста за 30 дни. "Присъствах на заседанието в съда. Джого отказа да даде каквито и да е показания на този етап от съдебната процедура. Той ще се защитава с мълчание, докато не настъпи някаква промяна," каза Калан. 
						Според местните медии случаят с Джого може да хвърли известна светлина върху местонахождението на Младич. Според директора на белградския Фонд за хуманитарно право Наташа Кандич обаче основните сътрудници все още не са арестувани. Тя каза, че чрез ареста на Джого сръбското правителство просто изпраща сигнал на международните структури, че "прави нещо във връзка с Младич". 
						"Ако Джого не разкрие къде е Младич, всичко това е просто една демонстрация пред обществеността, нищо повече," каза тя. 
						Някои обаче предполагат, че с арестуването на Джого правителството и армията са започнали един сложен процес, необходим за арестуването на Младич. "Досега властите непрекъснато повтаряха, че не знаят къде е Младич и че той не е закрилян от държавни институции. Сега поне са налице някакви конкретни действия, а това може би са първите стъпки към откриването и арестуването на Младич," каза пред Б92 Деян Анастасиевич, журналист от Белград. 
						Сръбският специален прокурор за военни престъпления Владимир Вукчевич публично предупреди, че "всички, които имат някакви контакти с обвинени от Хага лица", се наблюдават и ще бъдат преследвани. 
						Очаква се тази седмица да се проведе заседание на Върховния съвет за отбрана на Сърбия и Черна гора, на което министърът на отбраната Зоран Станкович ще представи доклад на военната служба за сигурност с имената на всички лица, за които армията е установила, че помагат на Младич. Засега публично са обявени две имена -- на пенсионирания полковник от армията на Сърбия и Черна гора Драгомир Кръстович, за когото се твърди, че е бил шеф на охраната на Младич от 2000 до 2002 г., и на Бранислав Пухало, който е бил упълномощен всеки месец да получава пенсията на Младич. 
						Станкович каза, че за първи път армията е събрала такива факти за Младич, които включват точни дати, имена и други данни.

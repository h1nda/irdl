Македония е домакин на летни фестивали
		12/08/2005
		Всяко лято Македония е домакин на множество културни събития, които привличат световно известни изпълнители и ентусиазирани посетители от целия свят.
		От Зоран Николовски за Southeast European Times в Скопие - 12/08/05
 
		 
			
Испанският тенор Хосе Карерас откри Летния фестивал в Охрид на 12 юли. [AФП]
			Всяка година серия от летни фестивали превръщат Македония в примамлива дестинация за любителите на класическа музика, опера, театър, поезия, блус и джаз. Този културен празник започва през май с известните международни вечери на операта и приключва в края на август с поетичните вечери "Струга" и тържествен финал - едноседмичния джаз фестивал в Скопие. 
			Някои от най-известните артисти и изпълнители в света участват в тези събития. Испанският тенор Хосе Карерас откри Охридския фестивал това лято. В джаз фестивала в Скопие са участвали звезди като Рей Чарлс, Чик Кори, Хърби Хенкок, Тито Пуенте и Сесил Тейлър. Йосиф Бродски, Алън Гинсберг и Джусто Хорхе Падрон са сред известните поети, участвали в поетичните вечери "Струга", в които тази година У.С. Мъруин ще получи Златния венец. 
			Охридският фестивал води началото си от 1961 г. с концерти на Хендел, Моцарт, Бетовен и Григ. През следващите 44 години всички велики класически музикални творби са били изпълнявани многократно от различни музиканти. Организирани са били и стотици театрални представления и десетки художествени и фотографски изложби. На сцената на Охридския театър са се играли пиеси от Шекспир, Софокъл, Аристофан, Брехт, Молиер и от много други чуждестранни и местни драматурзи. 
			Според Дирекцията за култура и изкуство тазгодишният летен фестивал в Скопие ще включва повече от 70 културни събития. Освен класическа музика, ще свирят и изпълнители на блус, джаз и фолк на различни места в града. Един на всеки трима изпълнители ще бъде от чужбина. 
			През последните десет лета, летният културен сезон в Македония привлича хиляди участници в спомагателни и мироопазващи мисии на Балканите.

На борда на изчезналия самолет е имало румънски и турски граждани
					02/06/2009
					 
						БУКУРЕЩ, Румъния -- Румънски и турски гражданин са в списъка на пътниците на самолета на "Ер Франс", който изчезна над Атлантическия океан, потвърдиха властите и на двете държави в понеделник (1 юни). Министерството на външните работи на Румъния съобщи, че Виолета Баженару-Дьоклерк, университетски преподавател в Нант, Франция, е била сред пътниците на борда на "Еърбъс А330-200".
						Турските власти съобщиха, че музикантката Фатма Джерен Неджипоглу също е била на борда на самолета. Тя е преподавателка в Анадолския университет в провинция Ескишехир, Централна Турция, и се е завръщала след посещение на музикално събитие в Бразилия. Самолетът на "Ер Франс", превозващ 228 души от Рио де Жанейро за Париж, изчезна от екраните на радарите в понеделник сутринта, след като е попаднал в буря над Атлантика. (Ватан, Радикал, Хюриет, Милиет, Сабах - 02/06/09; Агерпрес, Медиафакс, Анадолска информационна агенция, АФП - 01/06/09)

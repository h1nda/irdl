Бизнес: Македония и ЕС се борят с безработицата
					26/11/2010
					Македонците ще получат възможност да повишават квалификацията си и да станат по-конкурентоспособни на пазара на труда. Още в деловите новини: агенцията за кредитен рейтинг „Фич” промени дългосрочната прогноза за задълженията на Турция в чуждестранна и местна валута.
					 
						
Безработицата и бедността са големи проблеми в Македония. [Архив]
						ЕС предостави 1,3 млн. евро за насърчаване на заетостта в Македония. Споразумението за изпълнението на проекта беше подписано в четвъртък (25 ноември) от македонския министър на финансите Зоран Ставревски и посланика на ЕС в Македония Ерван Фуере. Проектът предвижда 8 000 безработни да получат възможност да усъвършенстват уменията си и да станат по-конкурентоспособни на пазара на труда в рамките на различни програми. Според националната статистика безработните в Македония са около 290 000. 
						*** 
						
						Албания има голям туристически потенциал и Световната туристическа организация ще подкрепи неговото развитие, заяви в сряда (24 ноември) генералният секретар на организацията Талеб Рифай. За да се привлекат повече туристи обаче, е необходимо да се подобри инфраструктурата, каза Рифай след среща с лидери в Тирана. 
						*** 
						Чуждестранните инвеститори в Косово твърдят, че проблемите със съдилищата и административните процедури са пречка за техния бизнес, според публикувано в сряда (24 ноември) проучване на Американската търговска камара в Косово. След като инвестират в Косово, фирмите се сблъскват с нефункциониращи системи, които само изострят проблема. 
						*** 
						Агенцията за кредитен рейтинг „Фич” промени в сряда (24 ноември) дългосрочната прогноза за задълженията на Турция в чуждестранна и местна валута от стабилна на положителна и потвърди рейтинга й BB+, с една степен под инвестиционното ниво. Промяната се дължи на силното икономическо възстановяване на Турция, липсата на признаци за повторна рецесия и подобряването на състоянието на публичните финанси, което води до повишена платежоспособност. 
						*** 
						Според публикувано във вторник (23 ноември) ежегодно проучване на “Прайсуотърхаус Купърс” и Световната банка Македония има най-облекчени процедури за плащане на данъци в региона. Страната е класирана на 33-то място от 183 включени в изследването държави. Албания и Румъния са към края на списъка, като си разделят 149-ото място заради своите сравнително сложни процедури. Хърватия се справя сравнително добре и е на 42-ра позиция, следвана от Гърция и Турция, съответно на 74-то и 75-о място, и България на 85-о. Босна и Херцеговина е на 127-о място, а Сърбия и Черна гора са съответно на 138-о и 139-о . 
						*** 
						Общо 2,77 милиона, или 13,1 %, от всички румънци са емигрирали, заяви главният икономист на Световната банка за Румъния Каталин Пауна. Повечето от тях са се установили в Италия, Испания, Унгария, Израел, САЩ, Германия, Канада, Австрия, Франция и Обединеното кралство. 
						*** 
						Министърът на финансите на Босна и Херцеговина (БиХ) Драган Вранкич и ръководителят на офиса на Европейската банка за възстановяване и развитие (ЕБВР) в Босна и Херцеговина Джулио Морено подписаха във вторник (23 ноември) споразумение за заем от 30 млн. евро за финансиране реконструирането на водоснабдителната система в кантон Сараево. Кредитът ще бъде предоставен на две равни вноски от по 15 млн. евро и трябва да се изплати за срок от 15 години. 
						*** 
						
						Сръбският министър на отбраната Драган Шутановац заяви на 19 ноември, че правителството е подписало договори на стойност 400 млн. долара за изграждането на три военни завода в Северна Африка. По сделката са възложени поръчки на сръбските фирми „Югоимпорт–СДПР”, „Крушик”, „Слобода” и „Първи партизан” и се очаква строителството да започне през 2012 г. 
						*** 
						Японската компания „Панасоник” започва през януари производство в завода си в централния сръбски град Свилайнац. Заводът, който е с площ от 2 250 кв. м, ще произвежда енергоспестяващи електронни устройства за осветителни тела и първоначално ще осигури работа на 60 души. 
						
						(Различни източници – 19/11/10-26/11/10)

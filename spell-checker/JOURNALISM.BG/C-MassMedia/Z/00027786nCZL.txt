Трима турци, близки до ПСР, бяха осъдени в Германия за измама
					18/09/2008
					 
						ФРАНКФУРТ, Германия -- В сряда (17 септември) трима членове на турската общност в Германия бяха осъдени на затвор за кражба на повече от 14 млн. евро от сметки на турска благотворителна организация. Тримата мъже, които се признаха за виновни, според съобщенията имат близки връзки с управляващата в Турция Партия на справедливостта и развитието (ПСР). Главният подсъдим Мехмет Гюрхан, бивш директор на германския клон на благотворителната организация "Дениз Фенери", ще лежи почти шест години затвор за измама. Съдът във Франкфурт осъди другите двама обвиняеми, Мехмет Ташкан и Фирдевси Ермиш, които бяха обвинени в измама и съучастие, съответно на две години и девет месеца ефективно и една година и десет месеца условно. Председателят на съдебния състав Йохен Мюлер определи делото като най-големия скандал с благотворителна организация в Германия. (Сабах, Заман - 18/09/08; АФП, Хюриет, Си Ен Ен Търк, АП - 17/09/08)

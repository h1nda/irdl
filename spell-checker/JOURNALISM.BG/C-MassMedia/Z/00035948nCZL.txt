Сърбия и ЕС ще продължат диалога по резолюцията за Косово 
					08/09/2010
					 
						БРЮКСЕЛ, Белгия -- Сръбският президент Борис Тадич и ръководителката на външната политика на ЕС Катрин Аштън се договориха във вторник (7 септември) да продължат диалога, имащ за цел хармонизиране на позициите на Белград и Брюксел във връзка с проекторезолюцията на Белград за Косово. След срещата в Брюксел не бяха съобщени повече подробности. Документът, внесен от Белград, отхвърля независимостта на Косово и призовава за нови преговори с Прищина. Той ще бъде обсъден от Общото събрание на ООН в четвъртък. 
						Междувременно международният граждански представител в Прищина Питер Фейт каза във вторник, че бъдещи преговори между Косово и Сърбия ще изключват въпроса за статута. „Въпросът за статута на Косово беше решен; това е свършен факт и няма основания за идеята за нови преговори”, каза Фейт пред журналисти след среща с министъра на местното самоуправление Садри Ферати, който отново подчерта позицията на правителството, че Косово и Сърбия могат да разговарят само като равноправни държави. (Зери, Косова Сот - 08/09/10; ТВ 21, Телеграфи, Косовалайв, РТС, Танюг, Бета, Б92 - 07/09/10)

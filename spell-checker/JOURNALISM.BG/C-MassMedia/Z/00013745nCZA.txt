Италианската "Банка Интеса" купува белградската "Делта Банка"
					01/03/2005
					Според властите установяването в Сърбия на една от най-големите италиански банки може да стимулира инвестициите и да даде тласък на икономическото развитие 
					От Игор Иванович за Southeast European Times в Белград – 01/03/05
 
					 
						
"Банка Интеса" купи 75 %-ов дял от белградската "Делта Банка" за 278 млн. евро на 14 февруари. [Делта Банка]
						Една от най-големите италиански банки от гледна точка на активи, "Банка Интеса" закупи 75 % от белградската "Делта Банка" на 14 февруари. Цената от 278 млн.евро е сред най-големите суми, които са били реализирани при приватизацията на сръбски компании до този момент.
						Сръбският финансов министър Младжан Динкич каза, че установяването на "Банка Интеса" е важно, тъй като това ще привлече клиенти на банката и ще ги насърчи да развиват бизнес със сръбски компании. В резултат от това ще се генерира по-нататъшно увеличение на търговията с Италия, вторият по големина търговски партньор на Сърбия-Черна Гора. 
						"Очакваме установяването на банката в Сърбия да стимулира сръбския износ, предимно на текстилни и хранителни стоки," каза Динкич. 
						Мирослав Мишкович, президент на "Делта Холдинг", фирмата-майка на банката, заяви, че ще инвестира парите от продажбата в по-нататъшно развитие, като целта е компанията да се превърне в регионален лидер в търговията на дребно, селското стопанство и прозводството на храни. "Делта Холдинг" ще се опита да си осигури водеща позиция на хърватските и словенски пазари, следвани от тези в Босна и Херцеговина и Черна гора, каза Мишкович. 
						Според Джовани Боколини, член на борда на директорите на "Банка Интеса", "Делта Банка" е "добра платформа" за растеж на бизнеса в Сърбия. 
						Първата приватизация на държавна банка в Сърбия се осъществи на 26 януари, когато гръцката "Алфа Банк" закупи 88,64% от "Юбанка" за 152 млн. евро. Сделката бе подписана от Динкич и висшия представител на "Алфа Банк" Янис Костопулос. Според Динкич "Алфа Банк" е обещала да не уволнява нито един от 1328-те служители на "Юбанка" през следващите три години. 
						Според Костопулос Сърбия преживява значителен икономически растеж и има потенциал за успешно банкиране. Чрез покупката на "Юбанка", която има 90 клона из цялата страна, "Алфа Банк" значително увеличи присъствието си на пазара в ЮИЕ, превръщайки се същевременно в голям инвеститор в Сърбия. 
						След приватизацията на "Делта Банк" и "Юбанка", каза Динкич, чуждестранните инвестиции се очаква да бъдат около 1,5 млрд. евро през тази година, двукратно увеличение спрямо 2004 г.

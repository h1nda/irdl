Барозу призова за временно спиране на разширяването на ЕС след присъединяването на България и Румъния
					26/09/2006
					Председателят на Европейската комисия Жозе Мануел Барозу заяви в понеделник, че в процеса на разширяване на ЕС трябва да има пауза след влизането на България и Румъния, за да може блокът да реши своите институционални и конституционни проблеми.
					(AП, Ройтерс, АФП, БиБиСи, Интърнешънъл Хералд Трибюн, АКИ, EUobserver, EUpolitix - 25/09/06; EurActiv - 21/09/06; Фондация Бертелсман - 20/09/06)
 
					 
						
Председателят Жозе Мануел Барозу (вдясно) и френският премиер Доминик дьо Вилпен дават съвместна пресконференция след срещата си в Брюксел в понеделник (25 септември). [Гети Имиджис]
						ЕС не трябва да приема нови членове след България и Румъния, преди да бъдат осъществени належащите институционални реформи, заяви в понеделник (25 септмеври) председателят на Европейската комисия Жозе Мануел Барозу. 
						Той направи изказването си ден преди публикуването на последния доклад за двете балкански страни, в който се препоръчва те да бъдат приети в ЕС на 1 януари 2007 г. 
						"Би било неразумно да се приемат нови страни членки, освен Румъния и България," каза Барозу на пресконференция в Брюксел след среща с френския премиер Доминик дьо Вилпен. Не сме в състояние да продължим да интегрираме Европа без по-нататъшна институционална реформа. Капацитетът ни за приемане на нови страни има някакви граници." 
						Договорът от Ница, който лидерите на ЕС съгласуваха в края на 2000 г., повече от две години, преди той да влезе в сила през февруари 2003 г., задължава Съюза да осъществи институционална реформа след приемането на 27-ия си член. 
						"Не можем да продължаваме да се разширяваме, без да изясним проблемите от институционално естество, гласуването и вземането на решения," каза пред репортери Барозу. 
						Предложеният договор за конституция на ЕС би спомогнал за решаване на съществуващите проблеми и недостатъци на по-нататъшното разширяване, но той бе оставен настрана, след като холандските и френските избиратели го отхвърлиха в отделни референдуми миналата година. 
						"Докъде можем да стигнем, без да направим ЕС неефективен?", запита Дьо Вилпен, подкрепяйки призива на Барозу за спиране на по-нататъшното разширяване. "Нуждаем се от принципи за общите правила, преди да обмислим следващите етапи на разширяване." 
						Изказването на Барозу относно конституционния договор идва месеци, след като лидерите на ЕС се договориха през юни да направят опит за излизане от сегашното безизходно положение до края на 2008 г. 
						Според брюкселското електронно издание EUobserver еврокомисарите по комуникациите и регионалната политика, Марго Валстрьом и Данута Хубнер, ще се срещнат с т. нар "Група Амато" в петък за разговори, целящи намиране на изход от задънената улица, предизвикана от гласуването "против" на Холандия и Франция. 
						Междувременно страната, която ще бъде засегната най-много от мерките за решаване на институционалните проблеми на блока, ще бъде Хърватия, която заедно с Турция започна преговорите си с Брюксел за присъединяване към ЕС през октомври и се надява да завърши процеса до 2009 г. 
						Реформите, даващи възможност на разширения ЕС да работи ефективно, вероятно ще наложат малко закъснение на присъединяването на Хърватия. Барозу обаче отбеляза в понеделник, че би искал страната "да се присъедини възможно най-скоро, ако изпълни всички критерии". 
						Не се очаква изправената пред дълъг процес на реформи Турция да приключи преговорите си най-малко още десет години. 
						Други страни, които се надяват да се присъединят към ЕС, са Македония, която получи официален кандидатски статут през 2005 г., но не и дата за започване на преговорите за членство, както и Албания, Босна и Херцеговина, Черна гора и Сърбия.

Президентските помилвания в светлината на прожекторите в България
					15/03/2012
					Огромен брой осъдени са били помилвани в България само седмици преди президентските избори. 
					От Светла Димитрова за Southeast European Times от София -- 15/03/12
 
					 
						
Българският президент Росен Плевнелиев даде правомощия на вицепрезидента Маргарита Попова да издава укази за помилване, след като двамата встъпиха в длъжност на 22 януари. [Ройтерс]
						Българският вицепрезидент Маргарита Попова обеща в началото на март, че ще помилва осъдени престъпници само след щателна проверка на всеки случай, като заяви още, че ще гарантира пълна прозрачност при вземането всяко подобно решение. 
						Тя даде обещанието в светлината на полемиката, предизвикана от миналата администрация, която е помилвала общо 533 осъдени престъпници през десетте си години на власт, завършили през януари 2012 г. 
						Конституцията дава на президента правомощия за висша държавна милост, но също така допуска държавният глава да делегира тези и някои други задължения на вицепрезидента. 
						В съответствие с тази разпоредба президентът Росен Плевнелиев повери на Попова правомощията да освобождава осъдени лица, след като двамата встъпиха в длъжност на 22 януари. Неговият предшественик Георги Първанов бе направил същото през 2001 г., възлагайки това задължение на своя вицепрезидент Ангел Марин. 
						Създадена е парламентарна комисия, която да определи легитимността на указите за помилване, издавани от Марин по време на вторият му мандат на поста. 
						"Помилването е акт на милост и великодушие от името на държавния глава и балансът между хуманността и справедливостта е много фин," каза Попова за медиите. 
						Бившият министър на правосъдието каза също пред репортерите, че петчленната комисия вече е проучила около 80 от 380 молби за помилване, подадени в институцията през последните месеци. Всички разгледани искания са били отхвърлени, каза вицепрезидентът. 
						Помилването на престъпници от президентската институция не бе привлякло голямо внимание от медиите до миналия август, когато софийският всекидневник "Сега" съобщи, че Марин е помилвал общо 431 престъпници след 2002 г. 
						Почти половината от тях са били осъдени за тежки престъпления, като убийство и изнасилване, предаде всекидневникът въз основа на информация, предоставена от Главна дирекция "Изпълнение на наказанията" към министерството на правосъдието. Властите отказаха да разкрият имената на помилваните, позовавайки се на закона за защита на личните данни. 
						Броят на помилванията стана обществено достояние девет седмици преди изборите на 23 октомври за наследник на Първанов. 
						Полемиката се възобнови по-рано тази година, когато стана ясно, че бившият президент не е издал нов указ за делегиране на някои от правомощията си на своя заместник в началото на втория им мандат през януари 2006 г. 
						Миналия месец бе създадена 13-членна временна парламентарна анкетна комисия, която да определи легитимността на издадените от Марин решения за помилване и одобрените искания за даване на българско гражданство през този период. 
						В обръщение към репортерите на пресконференция на 23 февруари бившият вицепрезидент каза, че е помилвал общо 533-ма престъпници и отхвърлил молбите на други 7 900 осъдени престъпници за десетте години до януари 2012 г. Между онези, които той е освободил от наказание, има 233-ма души, признати за виновни в убийство, и 74 други, излежаващи присъди за участие в престъпления, свързани с наркотици, каза Марин. 
						Наскоро стана ясно, че той е помилвал 49 престъпници, пренебрегвайки отхвърлянето на техните молби от комисията по помилванията, и че 77 от всичките 533 са били освободени незабавно след указа на Марин. Като 13 от тях обаче са извършили нови тежки престъпления и скоро след това са били пратени обратно в затвора, е заявил в началото на март пред временната парламентарна комисия Митко Димитров, началник на Главна дирекция "Изпълнение на наказанията" към министерството на правосъдието. 
						"Не мога да коментирам дали броят на помилваните престъпници е голям, или малък, тъй като няма база за сравнение," каза за SETimes Борислав Цеков, директор на софийския мозъчен тръст Институт за модерна политика. "Големият проблем тук се отнася до критериите, върху които се основават тези решения, предвид съмненията, че не всички (осъдени) са били помилвани на базата на едни и същи социални или здравни съображения." 
						"Всички помним случая с Цветелин Кънчев," добави той, визирайки лидера на партия "Евророма" и бивш депутат, който е и единственият публично известен помилван от Марин. 
						Това бе очевидно политически мотивирано решение, каза Цеков, потвърждавайки широко разпространеното в България мнение относно освобождаването на ромския лидер от затвора през 2005 г. в навечерието на президентските избори през следващата година. Липсата на прозрачност около президентските помилвания само раздухва съмненията, отбеляза той. 
						Кънчев и неговата партия открито подкрепяха кандидатурата на Първанов за преизбирането му за втори мандат през 2006 г. 
						"Скандално и срамно е колко лесно са помилвани престъпници," каза за SETimes Лили Стоилова, пенсионерка от София, на 67 г., която е била ограбена, пътувайки в претъпкан трамвай миналия месец. "Защо ги пускат на свобода? За да извършват нови престъпления ли?" 
					
				
			
					 
					
 
 

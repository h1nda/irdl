Ляич казва, че прокурорите от трибунала на ООН са все още недоволни от Белград
					14/12/2005
					 
						БЕЛГРАД, Сърбия и Черна гора -- Прокурорите от трибунала на ООН за военни престъпления отново са критикували Сърбия и Черна гора, по думите на федералния министър по човешките права Расим Ляич, който е и председател на националния съвет за сътрудничество в областта на военните престъпления. Във вторник (13 декември) той каза в своя реч, че прокурорите са разочаровани от факта, че осемте липсващи страници от военното досие на укриващия се от правосъдието Ратко Младич, които бяха неотдавна изпратени в Хага от Белград, не включват исканата информация. Ляич отново подчерта, че Сърбия и Черна гора е длъжна да предоставя данни от архивите на федералната армия. Главният прокурор на трибунала Карла дел Понте трябва да представи следващия си доклад за нивото на сътрудничество на Белград пред Съвета за сигурност на ООН в четвъртък. (Бета, РТС - 13/12/05)

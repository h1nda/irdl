Блокирането на уебстраници в Турция буди съмнения за свободата на изразяване 
					01/10/2008
					Турция забрани уебсайта на изтъкнатия британски учен и еволюционист Ричард Докинсс, последната от стотици спорни забрани на интернет сайтове, които подкопават свободата на изразяване в кандидатката за членство в ЕС. 
					От Айхан Шимшек за Southeast European Times -- 01/10/08
 
					 
						
Турските власти блокираха достъпа до уебсайта на британския автор Ричард Докинс. [Гети Имиджис]
						Съд в Истанбул нареди да бъде забранен достъпът на турски потребители до сайта на британския автор Ричард Докинс (www.richarddawkins.net), след като скандалният ислямист и креационист Аднан Октар заяви, че сайтът опетнява репутацията му. 
						Октар и неговата сенчеста, богато финансирана група водят кампания срещу дарвинизма, като публикуват и разпространяват хиляди книги безплатно в Турция и в повече от 50 други страни. 
						Книгата на Октар „Атлас на сътворението” получи критична реакция на уебсайта на Докинс, където британският учен изтъква грешките в съдържанието й и атакува Октар, че манипулира фактите.
						"Не мога да намеря съответствие между скъпата и бляскава външност на тази книга с „изумителната нелепост” на съдържанието,” писа ученият през юли. 
						Макар че Октар и последователите му спечелиха съдебното дело срещу уебсайта на Докинс, те не успяха да забранят известната му книга „Заблудата Бог
						” (The God Delusion). Същият истанбулски съд, който блокира неговия сайт миналия месец, потвърди тиражирането на неговата книга миналия април, позовавайки се на свободата на изразяване. 
						Уебсайтът на Докинс не е единствената жертва на съдебната кампания на групата на Октар срещу сайтове на дарвинисти и атеисти. Възползвайки се от вратички в турския закон, Октар и неговите последователи успяха по-рано да се сдобият с временни забрани на водещи интернет сайтове, включително блогове на „Google Groups” и „WordPress”, позовавайки се на нанасяне на предполагаеми обиди на ислямистки автори. 
						Властите блокираха също достъпа до турски еволюционистки уебсайтове, като ateizm.org. Към края на септември те забраниха и уебсайта на голям профсъюз, Съюза на турските педагози (Egitim Sen), за публикуване на критика на „Атлас на сътворението” преди 19 месеца. 
						Скандалният Октар получи тригодишна присъда миналия май за това, че е основал незаконна организация за лична облага и с престъпно намерение. Той остава на свободa условно. 
						Значителната финансова подкрепа на групата му е загадъчна и турската преса често я обвинява в тайнственост, култоподобни практики и финансова експлоатация на последователите й. 
						Турските медии реагираха с възмущение на мъгляво обоснованите забрани на интернет сайтове. „Махнете ръцете си от нашия интернет,” писа на първа страница левия всекидневник "Радикал" във вторник. Всекидневникът осъди блокирането на уебсайтове и подчерта, че повечето от забраните дори не са били вследствие на съдебни решения, а на укази на Дирекцията по телекомуникации в страната. 
						Управляващата в Турция Партия на справедливостта и развитието (ПСР) с корени в ислямизма обяви ангажимента си към процеса на присъединяване към ЕС и обеща да съживи реформите. Неотдавнашните ограничения върху интернет обаче будят сериозни съмнения относно този ангажимент. ПСР отхвърля обвиненията в скрита ислямистка политическа програма и се самоопределя като консервативна демократична партия. Някои водещи членове на ПСР в миналото публично са оспорвали еволюционистките идеи, но партията няма пряка връзка с Октар и се опитва да се дистанцира от неговата група.

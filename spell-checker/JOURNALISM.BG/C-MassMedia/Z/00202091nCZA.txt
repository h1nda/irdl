Резултатите от програмата за ромското включване не са впечатляващи
					26/11/2011
					Почти седем години по-късно кампания, целяща да подобри живота на ромите, не е успяла да постигне значителни промени.
					От Светла Димитрова за Southeast European Times - 26/11/11
 
					 
						
Стилиян Стоянов, българин със смесен ромски и арабски произход е скептичен по отношение на ромските лидери, свързани с програмата. [Николай Димитров/SETimes]
						През февруари 2005 г. осем страни от Централна и Източна Европа започват амбициозна десетгодишна инициатива за подобряване статута на ромите. 
						"Програмата за ромското включване бе много добра инициатива. Тя обаче нямаше ефект в нито една от страните, които участват в нея", каза на 17 ноември за SETimes Илона Томова, старши научен сътрудник в Българската акадамия на науките. 
						България, която според преброяването на населението, проведено по-рано тази година, е страна, в която живеят почти 321 000 роми, е сред осемте страни, които обещаха да работят за включването на малцинството почти преди седем години. Другите страни са Хърватия, Чешката република, Унгария, Македония, Румъния, Сърбия и Словакия. 
						Автор на много публикации по ромския проблем, Томова смята, че една от причините за незначителните резултати от програмата в България е, че нито едно правителство от 2005 г. насам не се е ангажирало с нея. Според нея всички проекти, осъществени по програмата, са били финансирани от международни организации. 
						Световната банка е една от главните спонсори на инициативата, както и Институтът "Отворено общество". През май Банката и българското правителство проведоха семинар, за да определят както проблемите на ромското включване, така и добрите практики, свързани с него. 
						"Главните послания на работните групи са, че има много проблеми, но също и много примери за добри практики по всяка отделна тема и че някои от съществуващите проблеми трябва да бъдат решени чрез споделена отговорност, общи усилия на различните заинтересовани страни и тяхното партньорство", се казва в заключително изявление на Банката. 
						 Обикновените роми имат различно обяснение за това защо инициативата не е довела до значителни промени. Те сочат с пръст собствените си лидери, които са активно включени в програмата. 
						"Понастоящем само хора, които могат лесно да бъдат манипулирани, са поканени да участват в инициативи по програмата", каза в интервю за SETimes миналия месец Стилиян Стоянов, 25-годишен български гражданин със смесен ромски и арабски произход. "За да бъде успешна, тя трябва да се осъществи от хора, ангажирани да помогнат на общността, т.е. от роми, които искат да работят ефективно, а не се стремят само да получат парите за това, че ще свършат работа под диктовката на ромски политически лидери." 
						 "Това са гангстери", каза неговата хазяйка Соня. Над четирийсетгодишната ромка чувства, че политиците от нейната общност преследват само собствените си интереси. 
						Според официалните данни заетостта сред ромското население на работоспособна възраст е малко над 50% според официалните данни. Една от ключовите причини е недостатъчното образование и квалификация. Много ромски деца не ходят на училище, като Соня обвинява за това родителите им. 
						"Tе са неграмотни и това не ги интересува", каза тя и отбеляза с гордост, че дъщерите й "са образовани" и че внучките й "са интелигентни". 
						Въпреки много трудното си детство в сиропиталища, Стоянов не само завършва училище, но и след няколко месеца ще завърши и академичното си образование. 
						Освен това той е пейзажист и проявава интерес към кухненски интериорен дизайн. Като малък бил принуден да използва интелигентността си. Като ученик в девети клас например един ден го заболял зъб. Потърсил помощ от директора, но му казали, че сиропиталището няма пари за зъболекар. 
						След няколко безсънни нощи Стоянов занесъл една от картините си на зъболекаря, за да види, дали може да "плати" с нея за лечението си. След като занесъл пет картини, той си осигурил необходимото лечение. 
						Когато представители на българския клон на адвентистката църва "Седмият ден" пристигат в сиропиталището в Стражица, за да донесат дарения от храни през 2000 г., той им разказва за своя опит. След един месец той е настанен в приемно семейство в София и е записан в едно от училищата за художествени занаяти. 
						Една година след като завършва образованието си по изобразително изкуство и керамика през 2006 г., той е приет в СУ "Св. Климент Охридски", да учи социални науки. 
						Най-голямата му мечта е да има свой собствен дом, съпруга и деца, както и работа. 
						Той също се надява да организира първата си художествена изложба, макар и да чувства, че много хора, които могат да му помогнат, са предубедени по отношение на ромската етническа група. 
						Колкото до програмата за ромското включване Стоянов каза, че той би се включил, ако бъде поканен. 
						"Никой никога не е искал от мен да участвам в подобна инициатива. Те не се интересуват от това да канят хора като мен, които ще им кажат истината", каза той. 
						Той също отбеляза, че е важно българските медии да смекчат антиромската реторика и само онези, които са истински ангажирани с целите на програмата да бъдат включени в нея.

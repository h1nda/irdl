Подновява се проектът "Юго-Америка"
13/12/2002
След 20 години, малкият сръбски автомобил отново е на път да навлезе на американските пазари.
Душан Кошанович за Балкан таймс от Белград - 12/12/02
 
 
В средата на 80-те години, комунистическият режим в Югославия обяви износа на "Юго" в Америка за "постижение на века". Производител на автомобила беше компанията "Застава" в промишления град Крагуевац. Проектът обаче се провали. Качеството на "Юго"-то не беше добро, в сравнение с други коли от същата ценова категория. Той се оказа временно творение, използвано с ирония в холивудските филми или за материал на авангардните американски художници.
След 20 години обаче, икономическа тема номер едно в Сърбия отново е така нареченият проект "Юго-Америка". Правителството е принудено да реши проблемите на "Застава", тъй като бъдещето на компанията е от голямо икономическо и социално значение за Крагуевац и региона в централна Сърбия. Всички опити досега да се намери подходящ купувач за "Застава" се провалиха.
Според условията на предварително споразумение, постигнато в началото на октомври, компанията "Нюкарко" Инк. от Ню Джърси планира да създаде съвместно предприятие със "Застава" под името"Застава Мотор Уъркс" (ZMW). "Нюкарко" ще притежава 80 процента, а "Застава" - останалите 20. Американският съдружник ще инвестира 150 млн щатски долара през следващите три години, докато "Застава" ще осигури ноу-хау, технология, недвижимо имущество и работна сила.
"Нюкарко" обещава също и да намали нивото на емисиите от автомобилите, в съответствие с европейските и американските стандарти. Много експерти считат, че предишните опити на "Застава" са се провалили не поради непрактичността на колата, а поради ниското качество и лошия маркетинг. Съвместното предприятие се надява да съживи изпадналия в затруднения автомобилен завод в Крагуевац и ще се стреми да пробие на пазарите в САЩ, Южна Америка и Азия чрез добре рекламирана ниска цена.
Въпреки че изглежда многообещаващо, съвместното предприятие вече се сблъска с политическите проблеми в Сърбия. Представители на Демократическата партия на Сърбия остро разкритикуваха офертата, като заявиха, че собственикът на "Нюкарко" Малкълм Бриклин не е надежден партньор и повече се интересува от продажби, отколкото от производство на автомобили. В интервю за белградския ежедневник Блиц, юридическият представител на "Застава" Миодраг Савичевич заяви, че споразумението не е окончателно. Сега "Нюкарко" се опитва да получи подкрепа от американското правителство и от банките. Ако не успее, сделката може да се провали, отбеляза той. Бъдещето ще покаже дали "Юго"-то ще получи втори шанс в Америка или това ще бъде последният опит, приключил преди още да е започнал.

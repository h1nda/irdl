Анан предупреждава за последствията от отлагането на определянето на бъдещето на Косово 
					08/12/2006
					 
						БЕЛГРАД, Сърбия – Генералният секретар на ООН Кофи Анан възнамерява да заяви пред Съвета за сигурност на ООН, че отлагането на определянето на бъдещето на Косово може да има дестабилизиращ ефект и да увеличи напрежението там. Анан ще представи следващата седмица пред Съвета за сигурност доклад за операциите на ЮНМИК. 
						Междувременно косовската полиция потвърди в четвъртък (7 декември), че група мъже, въоръжени с автомати, е установила незаконен пропускателен пункт на път в близост до село Гърчин в Югозападно Косово. Говорителят на полицията Авни Гевлукай каза, че хора са виждали пропускателния пункт, но никой не е бил спиран. До момента ЮНМИК отказва да коментира съобщенията. (Бета, Б92, Танюг, ЮПИ, ДПА - 08/12/06 ЮПИ - 07/12/06)

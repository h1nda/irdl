Гърция ще обяви нови мерки 
					01/03/2010
					 
						АТИНА, Гърция -- Икономическият министър Лука Кацели каза в неделя (28 февруари), че Атина може скоро да огласи нови мерки за намаляване на своя дефицит. Кацели каза, че премиерът Георгиос Папандреу ще изготви допълнителни мерки по плана за икономии на страната след посещението миналата седмица в Атина на финансови експерти от ЕС. Групата заключи, че досега предприетите ходове не са достатъчно силни, за да вдъхнат увереност и успокоят световните финансови пазари. 
						Междувременно в неделя германският канцлер Ангела Меркел заяви, че Гърция трябва да свърши своята част от работата по разчистването и да посрещне проблемите, причинени от огромните й дългове и бюджетен дефицит. Тя отрече слуховете, че Берлин е отделил средства от собствения си бюджет за 2010 г., за да предостави финансова помощ на Атина, но добави, че не изключва подобна помощ. (AФП, Елефтеротипия, Ройтерс - 28/02/10)

Нараства броят на американските войници в Румъния
24/02/2003
 
БУКУРЕЩ, Румъния -- Военни транспортни самолети на САЩ и няколко хеликоптера се приземиха на румънското летище в Костанца през уикенда, за да се присъединят към първите американски войници, които пристигнаха в четвъртък (20 февруари). Представители на Министерството на отбраната потвърдиха, че съсредоточаването на военен персонал в авиационната база е временно и отхвърлиха спекулациите в пресата за вероятността базите в страната да бъдат използвани в евентуални атаки срещу Ирак. Министър-председателят Адриан Настасе заяви в събота, че на този етап Румъния няма намерение да иска от САЩ гаранции за сигурността, тъй като отбранителните служби все още не са установили никакви заплахи.
Други новини: Конгресът на САЩ ще ратифицира протокола за членството на Румъния в НАТО преди юни тази година, заяви председателят на американския комитет за НАТО Брус Джаксън в изявление след срещата си с румънския президент Йон Илиеску в петък. Джаксън добави, че Румъния е постигнала значителен напредък в преговорите за членството си в НАТО. (Медиафакс, Ромпрес, Nine O'Clock - 24/02/03)

Пратеникът Фейт изключи възможността за автономия за сърбите в Северно Косово
					03/03/2008
					 
						ПРИЩИНА, Косово -- Специалният представител на ЕС за Косово Питър Фейт заяви в събота (1 март), че сърбите в Северно Косово няма да получат право нито на кантон, нито на автономия. "Това не е планирано и аз никога не съм го обсъждал с Косово. Това не е целта на Международната управляваща група, нито е част от нашия план", добави Фейт. "Нашият план осигурява на сърбите специални връзки, които включват прехвърляне на средства от Белград, ако е необходимо", добави той. Сърбите в Косово могат да поддържат само прозрачни контакти с Белград, а сръбските лидери в Косово трябва да приемат това, каза Фейт.
						В отделно изявление на Полицейските сили на Косово (ПСК) в неделя се казва, че в районите, където около 260 сръбски полицейски служители напуснаха полицията, няма заплахи за сигурността. Те са предали оръжието си, радиостанциите и значките си, след като Косово обяви независимост от Сърбия миналия месец. Полицаите отказват да се подчиняват на своите албански началници и на ПСК и заявяват, че ще се подчиняват само на ЮНМИК. (Коха Диторе, Зери, Eпока Е рe, Косовалайв, Ройтерс - 03/03/08; Коха Диторе, Б92 - 02/03/08)

Фуер: Македония трябва да поеме отговорност за препятствията по пътя си към членство в ЕС
					14/09/2008
					 
						СКОПИЕ, Македония -- Македония не трябва да обвинява Гърция, ако не успее да получи дата за започване на присъединителните преговори с ЕС, заяви в петък (12 септември) посланикът на ЕС в Скопие Ерван Фуер. Ако това стане, то ще се дължи на проблемите по време на изборите, на липсата на политически диалог и на бойкотирането на институциите от страна на опозицията, заяви Фуер пред журналисти след срещата си с френския посланик в Скопие Бернар Валеро. Миналата седмица премиерът Никола Груевски обвини Гърция, че пречи на процеса на интеграция на Македония в ЕС заради спора с името между двете страни. 
						"Всички ние знаем, че гражданите на Македония не са глупави и те трябва да знаят истината", заяви Фуер. Валеро, междувременно каза, че инцидентите, помрачили изборите през юни, не трябва да се повтарят на следващите избори, насрочени за 2009 г. (Дневник, Време - 13/09/08, Maкфакс, A1, Aлсат ТВ - 12/09/08)

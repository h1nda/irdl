Колко сме?
					21/03/2011
					Настъпва времето за преброяване в Югоизточна Европа, тъй като 2011 г. е годината на преброяване на населението. 
					От Наташа Радич за Southeast European Times в Загреб - 21/03/11
 
					 
						
Преброяването има за цел да събере подробна информация за съществуващото население. [Gabriel Petrescu/SETimes]
						След месеци, поне на хартия, повечето страни в региона ще разполагат с актуализирания брой на тяхното население, както и с нова информация за социалната, религиозна, национална и етническа демография. 
						Хърватия ще бъде сред първите страни, които ще проведат преброяването на населението, което ще започне на 1 април и ще приключи четири седмици по-късно. Приблизително около 15 000 души ще събират данните, като резултатите ще бъдат публикувани на 30 юни. 
						 Преброяването не е евтин процес обаче - в Хърватия разходите за него се очаква да достигнат 23,6 милиона евро. Анкетната карта съдържа 45 въпроса, включително някои неочаквани. 
						Хората ще бъдат запитани дали знаят как да работят с компютър, дали използват интернет и дали общуват чрез имейл. Това цели да определи компютърната грамотност на нацията. Освен това всеки ще бъде запитан как той или тя пътуват до работата си - с обществения транспорт или с кола. 
						Има и по-лични въпроси. Освен винаги чувствителните въпроси за религиозната принадлежност, този път интервюиращите ще питат дали дадено лице живее в партньорство или в "класически" брак и дали партньорството е с лице от същия пол. 
						Македония също се готви за преброяване на населението почти по същото време както Хърватия. "Първите резултати ще бъдат обявени през юни 2011 г., а окончателните през юни 2012 г.", каза за SETimes Лиляна Кузмановска от отдела по статистика. Повече от 18 000 души ще бъдат ангажирани с проекта, който ще струва около 14 милиона евро. 
						Съседна Албания планира да проведе преброяване на населението през април, но наскоро го отложи, за да не съвпадне с местните избори през май. Преброяването на населението в Албания ще продължи три седмици и ще включва 12 000 преброители. Ромската общност изисква специално внимание и за тях бе проведен пилотен тест. 
						Избухнаха спорове заради гръцкото малцинство в Албания и политиката на гръцки дипломатически представители там. Албанските медии излъчиха видео кадри с Теодоро Икономус, гръцки консул в Корча, Югоизточна Албания, който призовава хората да обявят етническата си принадлежност. 
						"Да, в Корча има гърци. Да, власите са гърци. Гърци, не се страхувайте от преброяването, обявете истинския си произход", каза Икономус миналия месец. 
						
Разходите за преброяването и за анализите могат да се окажат стряскащи. [Gabriel Petrescu/SETimes]
						Събранието на Косово реши през 2009 г. да проведе регистриране на населението, домакинствата и имотите от 31 март до 15 април. Официално преброяване не е провеждано от 1981 г. 
						Aрсим Байрам, бивш министър на държавната администрация каза за SETimes, че "този процес е предпоставка за икономическото развитие на Косово". 
						Но Марко Якшич, сърбин от Митровица каза, че "не съществуват условия [според които] сърбите трябва да участват." 
						 "Очаквам, че всички ще участват, но проблемът е там, че сърбите в Северно Косово не са готови да приемат този процес и нашите институции. Надеждата ни е, че с подкрепата на ЕС ще успеем в това отношение", заяви министърът на държавната администрация на Косово Едита Тахири. 
						 Рифат Блаку, председател на Централната регистрационна комисия, каза, че "процесът ще бъде проведен според международните стандарти и ще бъдат посетени повече от 1 460 места." 
						Преброяването в Босна и Херцеговина първоначално бе планирано също за април, но изглежда, че ще бъде отложено най-малко с една година поради политически различия и процедурни нередности. 
						Главната пречка, заради която се бави тази наложена от ЕС процедура, изглежда, че е липсата на единодушие сред главните политически партии в парламента относно значението на данните за етническа, религиозна и други принадлежност и във формулярите за преброяването. 
						Това преброяване може да се окаже много полезно. Последното бе проведено през 1991 г., преди босненския конфликт, който предизвика големи етнически миграции през последвалите години. 
						Миналата година румънското правителство реши да отложи преброяването на населението от март за октомври 2011 г. отчасти поради финансови причини. Друга причина е да се предостави повече време на експертите да оценят резултатите от преброяването на земеделските стопанства, проведено през декември и януари. 
						
Не всички страни ще проведат преброяването според предварителните планове. [Gabriel Petrescu/SETimes]
						Tазгодишното преброяване на населението в Румъния е третото след падането на комунизма. През последните две десетилетия, населението е намаляло с повече от 1,5 милиона души. Върхът бе достигнат през 1990 г., когато населението в Румъния наброяваше 23,2 милиона, но преброяването през 2002 г. установи, че броят на населението е 21,698 милиона и този брой се очаква да намалява. 
						През октомври общо 130 000 служители ще събират информация за населението. Вергил Войнеагу, директор на Националния статистически институт, казва ,че главният проблем пред властите тази година е издирването на хората в провинцията, повече от които са емигрирали след преброяването през 2002 г. Смята се, че около 2 милиона румънци живеят в Италия и Испания. 
						 В Черна гора, която се отдели от бившия държавен съюз със Сърбия, и обяви независимост преди пет години, преброяването силно се политизира. 
						Професор Светозар Йовичевич, който е и политически анализатор, обяснява, че просръбските опозиционни партии, които безуспешно се опитаха да блокират отделянето на Черна гора от съюза със Сърбия, смятат, че ще изгубят влияние, ако броят на сърбите намалее. 
						"Това е главното им оръжие и те следователно са загрижени. От друга страна управляващите партии искат да увеличат броя на гражданите, които се обявяват за черногорци, защото това е потвърждение за политическата им активност", каза за SETimes Йовичевич. 
						Според преброяването през 2003 г. 43% от населението се обявява за черногорци, 32% за сърби, 7,8% за бошняци, 5% за албанци, 3,9% за мюсюлмани, 1,1% за хървати и 0,4% за роми. 
						
						Пол Чокою в Букурещ, Юсуф Рамаданович в Сараево, Неделко Рудович в Подгорица, Линда Карадаку в Тирана, Михамет Брайшори в Прищина и Клаудия Лутовска в Скопие участваха в написването на материала.

Бизнес: „Ийзи Джет” вече лети до Косово
					19/02/2010
					Преките полети от Женева до Прищина започват през юни. Още в деловите новини: албанското правителство съкращава разходите; ЕК и балканските страни планират да изчистят река Дунав.
					 
						
[Гети Имиджис]
						Според представители на Международно летище Прищина нискотарифната авиокомпания „Ийзи Джет” отваря вратите си за пътниците от и до Косово. Тази седмица „Ийзи Джет” прие първите резервации за пряката линия между Прищина и Женева. Полетите започват през юни. 
						*** 
						
						Албанското правителство реши в сряда (17 февруари) да намали разходите за тази година със 180 млн. евро, за да стабилизира нарастващия дефицит. Промяната се е наложила, тъй като в предишните планове не е била взета предвид световната икономическа криза. Одобреното съкращение на разходите няма да засегне заплатите, пенсиите и плановете за капиталови инвестиции. 
						*** 
						Представителите на 14 страни от дунавския речен басейн, в това число Босна и Херцеговина, България, Хърватия, Черна гора, Румъния, Сърбия и Словения -- заедно с ЕК -- приеха на среща във вторник (16 февруари) във Виена план за почистване и защитаване на реката. Планът включва мерки за намаляване на замърсяването с органични и хранителни вещества и ограничаване на отрицателното човешко въздействие върху реката. 
						*** 
						
						Черногорският премиер Мило Джуканович и неговият колега от Белгия Ив Льотерм, който е на посещение в страната, подписаха във вторник (16 февруари) в Подгорица документи, обхващащи икономическото развитие във връзка с транспортни проекти, свързващи двете държави. Льотерм посочи след разговорите, че белгийските бизнесмени проявяват интерес към инвестициите в Черна гора. 
						*** 
						Нетните преки чуждестранни инвестиции в България през 2009 г. са намалели с 55,3 % спрямо предходната година, като са достигнали 2,7 млрд. евро според данни, публикувани от Централната банка в понеделник (15 февруари). Намалението се дължи до голяма степен на сектора на недвижимите имоти, където притокът от инвестиции се е понижил със 77,4 % спрямо предходната година. 
						*** 
						Броят на румънските дружества, обявили неплатежоспособност през януари, е с 10 % по-висок спрямо същия период на миналата година, съобщи в понеделник (15 февруари) Националният търговски регистър. Според представените данни над 2000 фирми са фалирали през първия месец на тази година. Повечето от тях са със седалище в Букурещ и са предимно от секторите търговия на дребно, строителство, промишленост и недвижими имоти. 
						
						(Различни източници -- 12/02/10-19/02/10)

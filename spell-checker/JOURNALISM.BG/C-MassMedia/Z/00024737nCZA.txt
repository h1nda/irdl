Хърватия планира финансови мерки за насърчаване на раждаемостта
					03/12/2007
					С отрицателен естествен прираст и средна възраст на населението 40 години Хърватия е изправена пред демографска криза. Правителството взема мерки, за да насърчи двойките да имат деца.
					От Наташа Радич за Southeast European Times от Загреб – 03/12/07
 
					 
						
Нивото на раждаемостта в много европейски държави е тревожно ниска. [Гети Имиджис]
						Хърватското правителство подготвя нов пакет от закони, с който да насърчи жените да имат повече деца. Очаква се новата финансова мярка да бъде въведена в началото на следващата година. 
						Законодателството ще осигури на майките по-добра финансова помощ от правителството, което би им позволило да останат вкъщи, докато детето навърши една година. В момента майките в Хърватия получават най-ниската финансова помощ от всички държави в региона. 
						Докато ползват своя отпуск по майчинство, те не получават пълната си заплата. Съгласно съществуващия закон майките, чиито заплати са по-високи от средното възнаграждение за страната, получават до 600 евро на месец за първите шест месеца от отпуска си. След това тази сума намалява наполовина. 
						Традиционно жените в Хърватия остават вкъщи през първата година след раждането на своето дете, но все повече вече се връщат на работа след шест месеца. Това вероятно се дължи на намалената помощ. 
						Според новия план на правителството жените ще получават пълната си заплата, докато ползват отпуск по майчинство, най-малко през първите шест месеца. През следващите шест месеца сумата няма да бъде по-малка от 70 % от тяхната заплата. 
						Хърватия отчаяно се нуждае от бебета – смъртността в страната надвишава раждаемостта. Годишно се раждат 9,63 души на всеки 1 000, а смъртността е 11,57 на хиляда. 
						 Подобряването на националната демографска структура отдавна е основен приоритет на хърватските правителства, но досега всички техни усилия остават безрезултатни. 
						Тенденцията е жените да имат по-малки семейства, с едно или най-много две деца. Семейства с три или повече деца са много необичайно явление, особено в по-големите градове. 
						Хърватия обаче не единствената страна, която е изправена пред такава криза. Поради ниското ниво на раждаемостта Белгия, България, Германия, Гърция, Италия, Япония, Сан Марино (независим анклав в централна Италия с население под 30 000 души), Испания и Швеция създадоха официални политики за насърчаване на раждането на деца. 
						Уволнението на бременна жена в Сърбия миналия месец предизвика възмущението на обществеността. Жената, която оглавяваше община Книч, на 140 км южно от Белград, бе отстранена от поста по решение на общинските съветници. 
						Сръбският министър по човешките права Расим Ляич нарече уволнението "нарушение на човешките права и правото на труд". 
						"Решението е неприемливо, срам за демократичното общество и за Сърбия, която твърди, че желае да се интегрира в Европа," каза Ана Буква, член на „Мрежата на жените”.

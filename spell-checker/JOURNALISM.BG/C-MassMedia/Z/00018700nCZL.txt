Юнионистите в Черна гора ще оспорват резултатите от референдума 
					25/05/2006
					 
						ПОДГОРИЦА, Сърбия-Черна гора -- Черногорските юнионисти обявиха в сряда (24 май), че ще оспорват резултатите от референдума за независимост от миналата неделя и ще настояват за повторно гласуване в десетки гласоподавателни секции. Предраг Булатович, лидер на просръбската опозиция, заяви, че шест души са фигурирали едновременно в два списъка и че списъците са включвали лица, които нямат право на глас, тъй като не живеят в Черна гора или преди са гласували в Сърбия или в Босна и Херцеговина. До петък комисията за референдума ще трябва да разгледа жалбите. Ако те бъдат отхвърлени, резултатите ще бъдат официално обявени в неделя. Пратеникът на ЕС за референдума за независимост Мирослав Лайчак, изрази разочарованието си от тактиката на опозицията.
						Други новини - Президентът на Сърбия-Черна гора Светозар Марович сега заявява, че ще отложи оставката си, докато излязат официалните резултати. Преди той възнамеряваше да се оттегли и да проведе последното заседание на Министерския съвет в четвъртък. (Политика - 25/05/06; Ройтерс, AФП, AП, ЮПИ, Танюг, Бета, РТС - 24/05/06)

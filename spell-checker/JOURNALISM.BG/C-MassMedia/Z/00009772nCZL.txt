Питър Грос: Медиите трябва да установят професионална етика
		09/02/2004
		Д-р Питър Грос, професор по масова комуникация в Оклахомския университет, автор и съавтор на седем книги, води курсове по журналистика в Източна Европа и бившия Съветски съюз. В това специално интервю с кореспондента на Southeast European Times Валентин Несовски той говори за ролята на журналистиката в пост-конфликтните общества и за това, защо лидерите трябва да бъдат ангажирани с отвореното общество, в което на медиите трябва да бъде предоставен безпрепятствен достъп до информацията.
		От Валентин Несовски за Southeast European Times - 09/02/04
 
		 
			
Southeast European Times: Какво е Вашето впечатление за начина, по който медиите се развиват в Югоизточна Европа? Има ли положително движение към демократизация?
			
Питър Грос
			
Професор Питър Грос: Има известен прогрес в демократизацията на пост-комунистическите общества в региона, но той е бавен и по същността си е по-скоро институционален, отколкото културен. Промените в културата, по-специално в политическата култура на една нация не са нещо, което става в рамките на едно поколение.
			
SE Times: Журналистите и медиите се сблъскват с много препятствия в региона. Какъв е Вашият съвет относно най-добрия начин за установяване на свобода на словото, на либерално общество и на по-добър поток на информация?
			
Грос: Промените в тази област трябва да дойдат както от върха, така и от низините. Тоест, лидерите трябва да са ангажирани с отвореното общество, в което на медиите се предоставя безпрепятствен достъп да всякакъв вид информация; медиите пък с техните директори, редактори и журналисти трябва да са верни на принципите на отговорната, точната, изчерпателната, справедливата и основаващата се на фактите журналистика. Читателската публика също играе роля в това отношение, но тя се нуждае от обучение по демокрация, демократична атмосфера и как да култивира ориентирани към демокрацията желания, за да съдейства за промяната.
			
SE Times: След студената война ние станахме свидетели на бум на медиите в региона. Донесе ли медийният плурализъм по-високо качество?
			
Грос: Наличието на повече средства за масова информация в региона не допринася за по-добро качество на журналистиката. Експлозията на медиите просто установи смъртта на комунистическата система и умножи многото безотговорни медии, които упражняваха пристрастна, основаваща се на лично мнение журналистика, която е крайна разновидност на западноевропейската журналистика и, съжалявам, че го казвам - все повече наподобява американската журналистика, която през последните две-три десетилетия стана по-малко отговорна, по-малко етична и по-малко обективна.
			
SE Times: Очакваше се, че след края на комунизма журналистите и медиите ще бъдат пионерите в установяването на демократичната политическа среда. Изпълняват ли те тази очаквана от тях мисия?
			
Грос: Журналистите и медиите не изпълниха надеждите, че ще ръководят процеса на трансформация на пост-комунистическите общества и на установяване на демократична политическа среда. Тоест, те допринесоха за процеса, но неволно, като страничен продукт на новата не авторитарна и не тоталитарна обстановка, в която те функционират. Техните полемики и публични речи, техните все по-често пристрастни съобщения дадоха избор на публиката и така установиха понятието за плурализъм и многообразие на мненията - важно понятие в развиващите се демокрации.
			
SE Times: Медиите в Югоизточна Европа развиха нови професионални стандарти, паралелни с етническите войни. В много случаи те съдействаха за разпространение на национализма. Но някои медии установиха като модел безпристрастната и обективна журналистика. Смятате ли, че последните ще поведат останалите в развитието на професионални стандарти?
			
			
Грос: Медиите трябва да играят ръководна роля в установяването на професионална етика. Ако те не успеят да направят това, ще се засилят исканията за регулиране на професията отвън, от правителството и други институции. Това ще попречи на установяването на медийни системи, които наистина служат на либералните демокрации, и ще върне часовника назад.
			
SE Times: Как трябва медиите да се отнасят към войнствените, радикалните или ксенофобските идеи, които са типични за конфликтните общества. Помага ли това за мирния процес или е възможно те да бъдат игнорирани?
			
Грос: Не е възможно, а и не е морално и практически правилно да се игнорират войнствените, радикалните, ксенофобските идеи в едно общество. Отговорните медии трябва да отразяват широко тези идеи с причините, които ги определят, и да ги оспорват. Ключовата дума тук е "отговорност" и медиите не трябва никога да разпалват страстите около тези идеи, било то пряко или косвено.
			
SE Times: Как средствата за масова информация трябва да се справят с корупцията в техните среди?
			
Грос: Медиите трябва да следят самите себе си, да установят етичен кодекс и недвусмислени санкции срещу нарушаването му. Даже по-важно е те да установят механизъм за прилагане на този кодекс и да обучават публиката да изисква етична журналистика. Публиката може и трябва да настоява за етична журналистика като изоставя тези медии, които не правят такава журналистика.
			
SE Times: Играят ли средствата за масова информация роля в развитието на гражданското общество?
			
Грос: Да, като дават глас на богатия арсенал от събития, идеи, гледни точки и организации в обществото, медиите дават първия сигнал на публиката, че съществуват хора с подобни интереси и идеи, че има организации, които могат да им служат по един или друг начин, че има основание да се създават нови организации и групи по интереси с обикновени или по-важни цели. Медиите са едновременно израз на характера на гражданското общество в даден момент и негови създатели.
			
SE Times: Движат ли се медиите в правилна посока към подпомагане на помирението между нациите и приемането на политика, която не е пристрастна към някоя политическа концепция?
			
Грос: Има много литература, посветена на медиите и тяхната роля за решаване на конфликтите, литература, която нарасна по обем от двете страни на Атлантическия океан през последните 2-3 десетилетия. Много от предлаганото в този контекст е достатъчно валидно и приложимо. Трябва обаче да се внимава при възлагането на медиите на такъв вид роли и функции, които са извън техните компетенции да събират и разпространяват информация и мнения. Възлагането на медиите на такъв вид роли и функции означава, че те са или централно контролирани, или пък техните професионални и културни наклонности са поставени на заден план, за да могат да провеждат "помирение" или други социално-културни и политически поръчки.
			От медиите не се очаква да бъдат политици, психиатри и психолози или пък да вършат работата на други, чиито задължения са да разрешават конфликтите между културите и хората. Разбира се, медиите могат да съдействат с информация и атмосфера, които благоприятстват "помирението", като излагат точни и пълни факти, незасегнати от несправедливост, едностранчивост и от такъв вид полемичен контекст, който разпалва страсти по най-негативния начин. Накратко, медиите могат да улеснят по-доброто разбирателство между хората, като бъдат отговорни за начина, по който практикуват журналистиката.

ЕС и САЩ призовават за бързо съставяне на ново сръбско правителство и за продължаване на демократичните реформи
30/12/2003
Приветствайки свободните и честни избори в Сърбия, западните сили призоваха за бързото формиране на ново правителство и за възобновяване на блокираните реформи
(Ню Йорк Таймз, Индипендънт, Електроник телеграф - 30/12/03; АФП, АП, Ройтърс, Би Би Си, ФТ, Гласът на Америка, РСЕ/РС, Танюг - 29/12/03)
 
 
ЕС призова сръбските демократични партии в понеделник (29 декември) да се обединят и бързо да съставят правителство, което ще следва курс на проевропейски реформи. Според ЕС такова правителство ще получи пълната подкрепа на организацията.
Приветствайки "мирните, свободни и честни" парламентарни избори от неделя, Върховният представител на ЕС по външната политика Хавиер Солана изрази увереност в понеделник, че "съществува необходимата база за възобновяване на реформаторските усилия, за по-нататъшен напредък в интеграцията с Европа и за продължение на успешната политика на добросъседство."
Шест партии - четири продемократични политически формации и партиите на двама обвинени във военни престъпления - преминаха 5 %-ната бариера за влизане в 250-местния парламент. След преброяването на около 95 % от гласовете Демократическата партия на Сърбия (ДПС) на бившия югопрезидент Воислав Кощуница е на път да извоюва 52 парламентарни мандата, най-добрият резултат сред реформистките партии. Демократическата партия спечели 37 места, а Г-17 Плюс - 34. Коалицията Сръбското движение за обнова-Нова Сърбия си осигури 23 мандата.
Ултранационалистическата Сръбска радикална партия (СРП) на задържания заподозрян във военни престъпления Воислав Шешел ще бъде най-голямата парламентарно представена партия с 81 места. Съобщава се, че Социалистическата партия на бившия югопрезидент Слободан Милошевич, който понастоящем е изправен пред Трибунала в Хага, е спечелила 22 мандата.
В изявление от понеделник Солана посочи, че докато, от една страна, "екстремистките националистически сили" в Сърбия, изглежда, са засилили позициите си в резултат от вота, от друга, те не биха могли да формират правителство.
"Призовавам всички демократични сили да работят заедно, за да може да се формира бързо правителство, основаващо дейността си върху ясен дневен ред за про-европейски реформи," каза Солана. "ЕС ще даде пълната си подкрепа на такова правителство."
С общо мнозинство от 59 % в парламента четирите продемократични партии биха могли да формират коалиционно правителство.
САЩ също призоваха демократичните сили в новия сръбски парламент "да постигнат консенсус и формират бързо ново правителство, за да продължат процеса на реформи, започнали през октомври 2000 г."
Заместник-говорителят на Държавния департамент на САЩ Адам Ерели приветства законосъобразния начин, по който бяха проведени изборите в неделя, както и активното участие на сръбските граждани в демократичния процес. "Очакваме партиите, представляващи демократичните идеали и стандарти, да продължат процеса на икономически, съдебни и военни реформи, както и подкрепата си за пълното прилагане на Дейтънското споразумение, за пълноценното сътрудничество с Международния наказателен трибунал за бивша Югославия (МНТБЮ), вкл. за ареста и предаването на Ратко Младич на МНТБЮ, както и за добрите отношения със съседните държави, позволявайки по този начин на Сърбия и Черна Гора да постигнат пълноправно членство в евро-атлантическите институции," каза Ерели.
В понеделник заместник-шефът на СРП Томислав Николич разви хипотезата, че неговата партия и ДПС могат да обединят силите си и формират ново правителство, посочвайки, че СРС и партията на Кощуница имат много общи неща.
ДПС отказа да коментира отправената оферта. Кощуница, които подобно на СРП се противопоставя срещу екстрадицията в Хага на сръбски граждани, осъдени от Трибунала на ООН за военни престъпления, изключи преди изборите сътрудничество с партията на Шешел.
Парламентарно представените партии се очаква да започнат разговори за коалиране на 5 януари. Парламентът ще бъде свикан на 27 януари.
Представители на международната мисия от наблюдатели на изборите определиха междувременно вота като свободен, честен и съответстващ на международните стандарти. Те посочиха остарелия избирателен закон и участието на лица, обвинени във военни престъпления, като основните два проблема.

Сръбският патриарх Ириней нарече признаването на Косово „грях” 
					04/10/2010
					 
						ПРИЩИНА, Косово -- Новият глава на Сръбската православна църква патриарх Ириней беше ръкоположен в неделя (3 октомври) в патриаршията в Печ в присъствието на хиляди сърби и на сръбския президент Борис Тадич. Ириней призова международната общност да не извършва „грях” с признаването на независимостта на Косово. Той призова сърбите и албанците да съжителстват в мир и единство в обединената държава Сърбия. 
						Двама лидери на опозиционни партии -- Томислав Николич от Сръбската прогресивна партия и Владимир Илич от Партията „Нова Сърбия” - бяха спрени от косовската полиция и ЮЛЕКС и не им беше разрешено да влязат в страната, тъй като нямаха разрешение от властите. Ръководителят на ЮЛЕКС Ид дьо Кермабон, командващият на КФОР Ерхард Бюлер и ръководителят на ЮНМИК Ламберто Заниер също присъстваха на церемонията, на която нямаше представители на Косово. 
						Около 900 полицаи и военнослужещи от КФОР осигуряваха сигурността за церемонията и нямаше инциденти. Косовската полиция съобщи, че три автобуса, превозващи посетители от Сърбия, са били замервани с камъни по пътя им обратно. Трима души са арестувани. 
						След посланието на сръбския патриарх властите в Прищина заявиха, че е жалко, когато религия и политика се смесват. Говорителят на правителството Мемли Красничи определи изявлението на патриарха като абсурдно. (Зери, Коха Диторе, Експрес - 04/10/10; РТК, Клан Косова - 03/10/10)

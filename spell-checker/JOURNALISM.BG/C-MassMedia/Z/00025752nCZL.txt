Лайчак каза, че БиХ трябва да предприеме решителни действия за изпълнение на критериите за ССА
					11/03/2008
					 
						САРАЕВО, Босна и Херцеговина (БиХ) -- Върховният представител Мирослав Лайчак отново повтори в понеделник (10 март), че политическите лидери в БиХ трябва да предприемат решителни действия за подписването на Споразумение за стабилизация и асоцииране (ССА) с ЕС и да превърнат Службата на върховния представител в Служба на специалния представител на ЕС. На пресконференция Лайчак каза, че БиХ е изправена пред историческа възможност, която тя не може да си позволи да пропусне. "Ако отговорните лидери на тази страна искат да постигнат своите цели, те трябва да работят усилено; в момента всичко, което виждам, е нажежена политическа атмосфера, насочена към всичко друго, но не и към постигане на споразумение", каза Лайчак. "Международната общност търси ясни доказатества, че политическите лидери в БиХ са готови и способни да поведат тази страна в положителна посока, към ЕС."
						Междувременно среща на шестимата лидери от управляващата коалиция, която беше насрочена за понеделник, бе отложена, защото представителите на Съюза на независимите социалдемократи и на Хърватския демократичен съюз 1990 не са били в състояние да присъстват. Не е ясно за кога ще бъде насрочена новата среща. (Дневни Аваз, Независне Новине - 11/03/08; РТРС, ФЕНА, Уебсайт на СВП - 10/03/08)

Липсата на преференциални търговски мерки с ЕС засяга косовските износители
					22/12/2011
					Преференциални търговски мерки и споразумение за свободна търговия с ЕС биха дали на косовските износители така нужния тласък, който да ги направи конкурентоспособни на европейския пазар.
					От Мухамет Брайшори за Southeast European Times от Прищина -- 22/12/11
 
					 
						
Новото споразумение ще позволи на Косово да изнася продукти на европейските пазари, без да плаща митнически такси. [Ройтерс]
						Косово очаква новата година с надеждата да започне преговори за споразумение за свободна търговия с ЕС. Дори обаче прилагането на преференциалните търговски мерки, установени за всички западнобалкански държави, се оказва трудно. 
						Косовските продукти не могат да бъдат изнасяни към страните от ЕС, без да подлежат на митнически такси или ограничения за количества. За да се приложат преференциалните мерки, трябва да се предприемат поредица от действия, заяви пресаташето на министерството на търговията и промишлеността Байрам Шала за SETimes. 
						"Търговските преференции за Косово от Европейския парламент бяха приети на 24 ноември и от Съвета на ЕС, което означава, че търговските преференции за Косово са одобрени. Според европейските процедури за вземане на решения обаче се изисква официално да се подпише регламент на Европейския парламент, който после да [бъде] публикуван в "Официален вестник", обясни Шала, добавяйки, че преференциалните мерки са жизнено важни за икономиката. 
						"Те позволяват безмитен износ на косовските продукти за европейските пазари, което стимулира износа." 
						Въпреки липсата на такива мерки обаче Косово засили търговията си с държавите от ЕС. 
						"За последните десет месеца на 2011 г. износът от Косово за ЕС е нараснал с 11 %, в сравнение със същия период на 2010 г. Изразен като чуждестранен износ за ЕС, той се е увеличил с 11,7 млн. евро", заяви Шала. 
						Артан Бериша от фирма "Дъртиа 2000 Експорт" каза за SETimes, че митническите такси определено са повлияли на обема на търговията, извършван от неговата компания. 
						"Разбира се, че се сблъскахме с отрицателно влияние, защото трябваше да намалим търговския обмен заради таксите, налагани на нашите стоки. Надяваме се, че скоро ще можем да започнем да изнасяме на пълен капацитет за ЕС", каза Бериша. Той обясни, че са поддържали ниски нива на търговията с ЕС само за да не изгубят пазарите там. 
						"Държавите в ЕС са трудни и динамични пазари. Ако ги изгубиш, ще ти бъде много трудно да си ги върнеш обратно." 
						Той обясни, че за търговията, която е правил с ЕС, неговата компания получи компенсации за платените митнически такси. 
						"Казаха ни, че според постигнатото споразумение на всички компании, които са загубили поради липсата на тези преференциални мерки, [ще] бъдат възстановени обратно средствата, но все още нямаме потвърждение под каква форма и кога ще се случи това", каза Бериша. 
						Ардита Красничи е собственичка на "Косова Хаймат Продукте" в Мюнхен, Германия. Тя внася хранителни продукти от Косово, които продава в магазина си. 
						"Голяма косовска [общност] от диаспората живее в Мюнхен и мислех, че ще е добре да започна бизнес с косовски продукти, да има късче от страната ни в чужбина. Внасяхме хранителни продукти от Косово от компании и ферми и вървеше доста добре", каза Красничи. 
						Тя отбеляза, че липсата на преференциални мерки влияе на цените. "Продължихме да купуваме същите продукти през цялата година, както винаги, но тази година трябваше да увеличим цената, защото трябваше да се плащат митнически такси, а това стресна клиентите ни", каза Красничи. 
						Икономистката Лиридона Конушефци каза за SETimes, че фирмите в Косово са претърпели загуби заради мерките. 
						"Отне време да се приложат мерките заради политически различия сред членовете на ЕС относно Косово. Според доклад на Косовската икономическа камара повече от 60 % от фирмите са спрели или са намалили износа си към ЕС, а за малка икономика като косовската това значи много", каза Конушефци. 
						Тя заяви, че в дългосрочен план Косово изисква повече. 
						"Косово трябва да има споразумение за свободна търговия с ЕС, тъй като в момента Косово има свободни търговски отношения само с държавите от региона. ЕС е важен пазар за износ, а също така и като тест за икономиката [за да се определи] дали тя може да оцелее на конкурентен пазар като европейския."

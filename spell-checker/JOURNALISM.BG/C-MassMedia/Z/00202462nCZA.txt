Евентуалният референдум за НАТО в Република Сръбска предизвика дебати
					22/03/2012
					Тъй като повече от 50 % от гражданите на Република Сръбска са против членство в НАТО, автономната област отваря възможността за провеждане на референдум.
					От Дражен Ремикович за Southeast European Times от Баня Лука -- 22/03/12
 
					 
						
"Когато дойде време за окончателното решение дали да се присъединим към НАТО, трябва да дадем шанс на хората да заявят чрез референдум какво мислят за това", заяви президентът на РС Милорад Додик. [Ройтерс]
						Президентът на Република Сръбска (РС) Милорад Додик миналата седмица отново говори за възможността за провеждане на референдум в автономната област - този път за членството в НАТО. 
						Въпреки че някои хора казват, че това е маркетингов ход заради предстоящите през октомври избори в БиХ, факт е, че мнозинството от гражданите на РС остават настроени негативно към членството в Алианса. 
						"Сърбите имаха много отрицателен опит с НАТО. Въпреки това ние сме решени да работим усилено за установяване на добри отношения с Алианса, но освен това сме решили твърдо, че когато дойде времето за окончателното решение за присъединяване към НАТО, трябва да дадем на хората шанс да заявят чрез референдум какво мислят за това", каза Додик пред сараевската телевизия ТВ1 на 14 март. 
						Опозиционните партии в РС подкрепят референдума в автономната област, докато партиите от Федерация БиХ подчертават, че въпросът трябва да се реши на държавно ниво. 
						Заместник-председателят на Сръбската демократическа партия (СДС) Александра Пандуревич заяви, че гласуването трябва да се уреди според изискванията на закона за референдумите - противоречив закон, който РС прие през 2010 г. 
						"Смятаме, че гражданите трябва да решат дали [автономната област] да се присъедини към военен съюз като НАТО, както това се прави във всички демократични и развити държави. Нашето отношение по въпроса е, че БиХ трябва да спазва военен неутралитет", заяви Пандуревич за SETimes. 
						Противопоставянето на гражданите произтича до голяма степен от акцията на НАТО от септември 1995 г., когато Алиансът бомбардира отбранителните системи на армията на РС. Действията бяха отговор на обстрела от страна на силите на РС на пазара "Маркале" в Сараево, където бяха убити 68 души. 
						Освен това от март до юни 1999 г. НАТО предприе военни действия срещу бивша Югославия, след което президентът Слободан Милошевич отказа да подпише Споразумението от Рамбуйе, което в крайна сметка сложи край на войната в Косово. 
						Слободан Попович, заместник-председател на Социалдемократическата партия (СДП), смята, че въпросът за членството в НАТО е държавен въпрос. 
						"[В] наш стратегически интерес е да направим всичко, за да бъдем приети в Алианса. Мисля, че историята с референдума се използва за конюнктурни политически цели, тъй като референдум в РС вече е бил обявяван няколко пъти, но никога не се е провеждал", заяви Попович за SETimes. 
						През април 2009 г. БиХ прие План за действие за членство в НАТО, но с условия, защото статутът на военната собственост в страната все още не е решен. 
						Милош Солая, директор на Центъра за международни отношения в Баня Лука - НПО, която се занимава с политически анализи - каза, че основните политически сили в РС са формирали отношението си към НАТО от официалната позиция на Сърбия, която е недоверчива към Алианса. 
						"Ако сега се проведе референдум, НАТО определено няма да получи подкрепа в РС. Все пак мисля, че ще отнеме години, докато БиХ застане пред вратите на НАТО. Дотогава много неща могат да се променят", заяви Солая за SETimes. 
						Проучване на маркетинговата агенция от Баня Лука "Прайм Комюникейшънс" от ноември 2011 г. потвърждава недоверието в НАТО, което преобладава сред гражданите на РС. Присъединяването към НАТО се подкрепя от едва 26 % от населението, докато 55 % са против членство в Алианса. Около 19 % още не са решили. 
						От друга страна, гражданите на Федерация Босна и Херцеговина подкрепят идеята, че БиХ трябва да се присъедини към НАТО, с 81 %, докато само 12 % са против членство в Алианса. 
						Що се отнася до общия резултат, 59,7 % от населението на БиХ подкрепя присъединяването към НАТО, докато 28,8 % от гражданите са против идеята. Всеки десети запитан - или 11,1 % - все още не е решил нищо по въпроса. Боян Влашки, 27-годишен адвокат от Баня Лука, каза, че НАТО два пъти е предприемала действия срещу сърбите, затова БиХ не трябва да става членка. 
						"Напълно подкрепям инициативата за референдум и съм сигурен, че гражданите на РС ще гласуват против НАТО. Би било напълно неморално РС да подкрепи един военен съюз, [който] е бомбардирал и е убивал невинни хора и цивилни", каза Влашки за SETimes. 
					
				
			
					 
					
 
 

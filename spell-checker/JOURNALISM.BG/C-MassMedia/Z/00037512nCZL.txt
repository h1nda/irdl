Албанското правителство намекна за възможно отлагане на преброяването на населението 
					21/02/2011
					 
						ТИРАНА, Албания -- Правителството подаде сигнали, че може да отложи преброяването на населението, насрочено за април, след продължилия дълго време дебат за качеството и ефекта от формата му. Всекидневникът „Шчип” съобщи в неделя (20 февруари), позовавайки се на представители на правителството, че преброяването е отложено, без да е определена нова дата за него. В съобщения в медиите се изказват предположения, че зад това решение стоят три причини: някои кръгове се опасяват, че включването на декларации за етническата и религиозната принадлежност като част от процеса на регистрация може изкуствено да увеличи броя на малцинствата. Други са разтревожени от провеждането на преброяването едновременно с провеждането на предизборната кампания за местните избори на 8 май. Трети, по-специално Партията на справедливостта, интеграцията и единството, която защитава правата на албанците, изгонени от Гърция, искат да отложат преброяването, докато бъдат направени допълнителни приготовления. (Balkan Web, Телеграфи, Топ Ченъл, Алсат - 20/02/11)

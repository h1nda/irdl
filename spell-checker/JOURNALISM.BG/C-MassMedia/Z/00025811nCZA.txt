Международните мироподдържащи части бяха нападнати от косовски сърби
					17/03/2008
					Няколко полицейски служители на ООН и войници на КФОР бяха ранени при сблъсъци с протестиращи сърби в косовския етнически разделен град Митровица в понеделник. Това е най-сериозният акт на насилие, след като властите в Прищина обявиха независимост от Сърбия преди четири седмици.
					(Си Ен Ен, Ройтерс, АП, АФП, ДПА, Би Би Си, B92 - 17/03/08; Информационен център на ООН - 16/03/08; АФП - 15/03/08; Ройтерс, Balkan Insight - 14/03/08)
 
					 
						
Косовски сърби хвърлят камъни по войниците на КФОР в Митровица в понеделник (17 март). [Гети Имиджис] 
						Администрацията на ООН в Косово бе принудена да изтегли своите полицейски части от населяваните от сърби части на етнически разделения град Митровица в понеделник (17 март), след като няколко войници от международните сили бяха ранени при сблъсъци с протестиращи сърби. 
						"Има съобщения за възможни престрелки и за използването на гранати срещу полицията на ООН и КФОР, каза от Прищина говорителят на ЮНМИК Александър Иванко, цитиран от “Си Ен Ен”. 
						 Той обясни също, че "изключително сериозната ситуация със сигурността" в северния косовски град е била причината за решението на ЮНМИК да изтегли своята полиция от регионa. 
						"Разполагаме с голям брой полицейски служители там, но те са подложени на постоянни нападения и затова полицейският комисар реши да предаде задачата, както казваме, на КФОР," е добавил Иванко. 
						Съобщението бе направено, след като стотици сърби се сблъскаха с международните сили при провеждането на операция за възстановяване на контрола над съда в Митровица от ЮНМИК три дни след насилственото окупиране на съда от около 300 местни протестиращи сърби. 
						Твърди се, че много от протестиращите са бивши съдебни служители, които са загубили работата си, след като Косово бе поето от администрацията на ООН след края на конфликта в страната от 1998-1999 г. След като са завладели сградата, те са махнали табелата на ЮНМИК от фасадата и са свалили флага на ООН, като са го заменили с този на Сърбия. 
						Представители на ЮНМИК преговаряха с протестиращите през уикенда, като се опитаха да ги убедят да напуснат помещенията, но те отказаха. 
						Няколкостотин полицейски служители на ООН и войници на КФОР са взели участие в започналата преди разсъмване операция в понеделник, след като френски мироопазващи части блокираха пътищата за достъп до двора на съда в населяваната от сърби северна част на Митровица. Петдесет и трима сърби са били арестувани в съда, но се смята, че около 20 са избягали, след като конвой на ООН бе нападнат от протестиращите. 
						Косово обяви независимост на 17 февруари. До момента сръбските общности отказват да признаят този акт, като организираха няколко протеста пред ООН и пред косовските власти – включително завземането на железопътна линия от Сръбските железници в началото на март 
						"Ситуацията е доста напрегната, но полицията и НАТО са в действие," каза говорителят на Косовската полицейска служба (КПС) Бесим Хоти, цитиран от АП. КПС е местна полицейска част, сформирана през 1999 г. 
						В понеделник стотици протестиращи сърби се събраха пред сградата на съда, като хвърляха камъни и пиратки срещу участващите в нападението членове на международните сили. За разпръскването на тълпите бяха използвани сълзотворен газ и шокови гранати. 
						Трима полицейски служители на ООН и двама войници на КФОР са били ранени при експлозия и евакуирани, според изявление на местните полицейски сили в Косово. 
						Хоти каза, че според него причина за станалата след влизането на полицията на ООН в сградата на съда експлозия е била хвърлена в двора на съда "ръчна граната". Полицейски служител, цитиран от “Ройтерс” в по-късно съобщение, е казал, че 13 полицаи от Полша са били ранени без опасност за живота по време на бунтовете в Митровица. Според сръбски източници са били ранени десет демонстранти. 
						 Смята се, че най-малко един автомобил на ООН и камион на КФОР са били повредени след подпалването им при сблъсъците. 
						През уикенда заместник-командващият на ЮНМИК Лари Росин поиска да бъде сложен край на опитите за саботиране на правомощията на ЮНМИК. В среща със сръбския министър за Косово Слободан Самарджич в неделя (16 март) той отбеляза неотдавнашно изказване пред Съвета за сигурност на ООН на сръбския външен министър Вук Йеремич, който е казал, че ЮНМИК е изключителният административен орган в Косово и че Резолюция 1244 на ООН е единствената правна рамка, която трябва да бъде прилагана. 
						Сърбия трябва да вземе незабавни мерки, за да прекрати нападенията срещу ЮНМИК, които "нарушават дадените от Сърбия обещания пред Съвета за сигурност на ООН," каза Росин.

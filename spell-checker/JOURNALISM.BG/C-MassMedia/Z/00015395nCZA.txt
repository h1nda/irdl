СДП продължава да блокира реформата в полицията на БиХ, застрашавайки перспективите й за интеграция в ЕС
					27/07/2005
					Международни представители изразиха във вторник разочарование, след като срещата в Сараево, имаща за цел сключването на политическо споразумение за преструктурирането на полицията в Босна и Херцеговина, завърши с неуспех заради отсъствието на СДП и още една партия.
					(Служба на върховния преставител, ФЕНA, ОНАСA - 26/07/05)
 
					 
						
"Партия, която смята дребните опозиционни политически игри за по-важни от бъдещето на своята страна в Европа, не може да бъде сериозна опозиционна партия," заяви върховният представител Пади Ашдаун. [СВП]
						Върховният международен представител в Босна и Херцеговина (БиХ и ръководителят на делегацията на Европейската комисия (ЕК) в страната изказаха във вторник (26 юли) своето разочарование от провалилия се опит за провеждане на преговори по реформата в полицията.
						Премиерът на БиХ Аднан Терзич и върховният представител на международната общност Пади Ашдаун бяха поканили политическите партии на среща в Сараево за определяне на следващите стъпки към постигането на рамково споразумение за преструктурирането на полицията, което е основно изискване за интеграционния процес на БиХ в ЕС. Някои от основните партии обаче, в частност Съюзът на независимите социалдемократи (СНСД) и Сръбската демократическа партия (СДП), не се явиха на срещата. 
						"Много съм разочарован от провала на днешната среща и особено от липсата на отговорност и сериозно отношение, която показаха политическите партии, които дори не се явиха на срещата," заяви ръководителят на делегацията на ЕК в Сараево, посланик Майкъл Хъмфрис, в изявление във вторник. За да може страната да се придвижи напред по пътя си към Европа, политическите партии трябва да покажат своята ангажираност с реформите, в т. ч. реформата в полицията, каза Хъмфрис.
						По-рано тази година СДП се отметна от споразумението, постигнато по основните принципи на преструктурирането на полицията в БиХ. Партията се отказа от него едва няколко дни преди пристигането на екипа на ЕК в Сараево за прегледа на напредъка на БиХ по изпълнението на изискванията, изложени в предварителното проучване на ЕС. Една положителна оценка би позволила на БиХ да започне преговори по Споразумение за стабилизация и асоцииране (ССА) с Брюксел, което е важна първа стъпка към евентуалното членство в ЕС. Поради провала на преговорите по реформата в полицията обаче тази стъпка бе отложена.
						Ашдаун изрази силно разочарование от последния неуспех и обвини СДП и СНСД, че жертват бъдещето на страната в ЕС за сметка на партийната си политика. "Няма страна, която да се е присъединила към ЕС в изминалите няколко години, без да е постигнала междупартиен политически консенсус по въпросите, които са от жизненоважно значение за напредъка към членство в ЕС," каза Ашдаун.
						Според изявлението на СВП партиите, които са присъствали на срещата във вторник, са се договорили да подкрепят създаването на работна група за изготвяне на предложение, което да положи основата за преговори по нерешените проблеми и в частност на изискването на ЕС полицейските райони да бъдат обособени на база функционалност, а не на политически съображения. Тази група обаче ще има възможност да започне работа едва след като неявилите се на срещата във вторник партии "изрично подкрепят процеса, като изпратят писмо до Съвета на министрите (на БиХ) и СВП."
						Ако това се случи, в началото на септември ще бъде проведена среща с цел постигане на политичеко споразумение, което после да бъде гласувано от парламентите, се казва в изявлението на СВП. 
						Припомняйки желанието на властите в БиХ да започнат преговори по ССА преди 10-ата годишнина от Дейтънското мирно споразумение, Хъмфрис отбеляза, че всички са съгласни, че "това би бил подходящ начин" за затваряне на военновременната глава от историята на БиХ.
						"Ако се гони тази цел, ще е нужно до септември да бъде отбелязан ясен напредък по реформата в полицията, иначе БиХ ще трябва да почака още дълго, преди нейните граждани да започнат да жънат плодовете от приближаването на страната към ЕС," подчерта официалният представител на ЕС.

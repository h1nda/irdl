Учение по сигурността ще изпробва подготвеността за Олимпиадата
26/07/2004
Учение, целящо да изпробва мерките за безопасност при олимпийския транспорт бе проведено в Атина в неделя (25 юли). Според гръцки официални представители всеки сценарий за възможно терористично нападение бил отчетен.
(AП, USA Today, AФП - 25/07/04; Kатимерини - 24/07/04; AP, Ройтърс, Macedonian Press Agency - 23/07/04)
 
 
Гръцка военноморска фрегата отплава от атинския бряг в неделя (25 юли). Средиземноморският флот на НАТО ще патрулира в международните води край гръцката акватория по време на олимпиадата. [АФП]
Учение, насочено към изпробване на мерките за безопасност по време на Игрите, бе проведено в гръцката столица в неделя (25 юли) сутринта. Само три седмици преди церемонията по откриването на 13 август гръцките представители посочват, че се разглежда всеки сценарий за възможно терористично нападение.
Фокусът на учението от неделя бе справяне с транспортни произшествия при помощта на високо-технологичен наблюдателен дирижабъл, който извърши първи пробен полет над Атина в петък. Проверено бе и функционирането на специалните олимпийски маршрути. Въздушни и сухопътни части взеха участие в операцията, проведена по ключовите артерии на Атина и нейните предградия.
Тричасово учение под кодово название "Олимпийски Хермес" изпробва и част от електронната мрежа за сигурност, два дни след като тя бе обявена за напълно функционираща. Системата на стойност 255 млн. евро включва повече от 1 000 камери, подводни сензори, ирисни скенери за проверка на самоличността на летищния персонал, рентгенови апарати, способни да "проникват" в цели камиони, както и други съоръжения за гарантиране на сигурността.
Наблюдателният дирижабъл, дълъг 61 м, е част от тази система. Снабден с камери с висока разделителна способност и "антени" за улавяне на химическо замърсяване, дирижабълът ще патрулира в небето над Атина най-малко 16 часа всеки ден по време на Игрите, летейки на височина от над 1 200 м. Заснетия материал от неговите камери, както и от камерите, разположени на олимпийските обекти, на основните улици, както и на хеликоптери и самолети, ще бъде подаван в командния център по сигурността.
"Гърция е готова," заяви гръцкият премиер Костас Караманлис в петък, когато мрежата за сигурност бе обявено за напълно функционираща. "Гърция ще бъде домакин на . абсолютно успешни игри при условия на възможно най-голяма безопасност."
Бюджетът за сигурността по време на Игрите достигна рекордната цифра 1.2 млрд. евро, три пъти повече от първоначално планираните от страната средства, тъй като Гърция иска да гарантира сигурността на първите Летни олимпийски игри, които ще се проведат след терористичните нападения от 11 септември 2001 г. в Ню Йорк и Вашингтон. Според властите сумата вероятно ще нарасне допълнително.
Други новини: гръцкият всекидневник Катимерини съобщи в събота, че високотехнологична мобилна лаборатория на стойност 1.6 млн. евро, създадена да подпомогне защитата на Олимпиадата срещу потенциални биологични или химически нападения, ще бъде разположена близо до Халкида на 70 км. северно от Атина до края на месеца. Портативното съоръжение, което принадлежи на унгарската армия, се разгъва като голяма палатка, снабдена с оборудване за сигурност и камери за наблюдение.
Сточленен екип от НАТО, включващ специалисти по борба срещу химическо оръжие, ще оказва поддръжка на ръководената от унгарците част, която ще действа в лабораторията. В отговор на гръцката молба за съдействие Алиансът се съгласи да предостави и самолетите за предупреждение АУАКС с цел поддържане на зона, забранена за полети над Атина, както и други мерки за сигурност.
В своята подготовка за гарантиране сигурността Гърция получава помощ от седемчленна консултантска група, включваща и Великобритания, Израел и САЩ.

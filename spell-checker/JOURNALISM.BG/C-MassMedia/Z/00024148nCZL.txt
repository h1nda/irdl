Косовската тройка планира конференция от типа на Дейтънската
					08/10/2007
					 
						БЕЛГРАД, Сърбия -- През ноември или началото на декември може да бъде организирана международна мирна конференция за Косово, подобна на тази в Рамбуйе или Дейтън, посочи в неделя (7 октомври) Волфганг Ишингер, представител на ЕС в тройката за Косово. По всяка вероятност в конференцията ще участват тройката и преговарящите екипи от Белград и Прищина, но не и всичките шест страни, участнички в Контактната група. Ишингер подчерта, че тримата международни посредници работят по собствените си предложения за окончателния статут на Косово.
						Ветон Сурои, член на преговарящия екип на Прищина, заяви, че Косово е готово да участва във всеки процес на преговори, стига тройката да представи предложение, което да води до независимост. (РСE, РТК, Телеграфи, Топ-Ченъл, Танюг, Б92, Коха Диторе, FoNet, Kosovalive, Коха Йоне - 07/10/07)

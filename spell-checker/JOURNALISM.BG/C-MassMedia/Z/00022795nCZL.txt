Дел Понте подчерта отново, че Сърбия трябва изцяло да сътрудничи на Трибунала на ООН и да арестува укриващите се бегълци от правосъдието
					05/06/2007
					 
						БЕЛГРАД, Сърбия – Главният прокурор на Трибунала на ООН Карла дел Понте приключи четиридневната си визита в Сърбия в понеделник (4 юни), като повтори за пореден път призива си за пълно сътрудничество и незабавно арестуване и екстрадиране в Хага на останалите укриващи се бегълци от правосъдието. Тя започна срещите си с разговори с министър-председателя Воислав Кощуница и със специалния прокурор за военни престъпления Владимир Вукчевич. Местните медии съобщиха, че Дел Понте е подчертала, че за петима бегълци се смята, че се укриват на сръбска територия, и арестуването им е отговорност на Белград. Следващата седмица Дел Понте ще представи своя редовен доклад за сътрудничеството пред Съвета за сигурност на ООН. Докладът е ключов фактор за вземането на решение дали ЕС да възобнови преговорите по Споразумението за стабилизация и асоцииране със Сърбия. 
						Други новини – Във вторник започна разследване на предполагаем масов гроб в Рашка, Южна Сърбия. Предполага се, че мястото, което е изоставен изкоп, съдържа останките на повече от 350 жертви, косовски албанци, чиито тела може би са били преместени от Косово през юни 1999 г. (Б92, Бета - 05/06/07; Танюг, ДПА - 04/06/07)

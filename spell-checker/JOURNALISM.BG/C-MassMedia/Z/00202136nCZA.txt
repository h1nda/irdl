Несигурността около съдбата на еврото обхваща Сърбия и региона
					09/12/2011
					Мнозина в региона през последните дни обмисляха дали да не обменят евробанкнотите си за друга валута, но несигурността се задълбочи след разнопосочните резултати от срещата на върха. Икономически експерти дават оценки за последиците от кризата с еврото върху кредитите, деловата активност и икономиката.
					От Ивана Йованович за Southeast European Times от Белград -- 09/12/11
 
					 
						
Обменните бюра в региона очакват засилено търсене на валути, заместващи еврото. [Ройтерс]
						Кризата в еврозоната, която има растящи последици в Сърбия в областта на кредитирането, създава и засилено безпокойство сред гражданите в региона, питащи се дали да обменят евробанкнотите си за други видове валута. 
						Неуспехът на ръководителите от ЕС да приемат нова система на фискална дисциплина в петък (9 декември) влошава перспективите за еврото, увеличавайки липсата на доверие във валутата, след като ЕЦБ опроверга надеждите, че ще служи като кредитор в краен случай, а Германия отхвърли дългосрочната цел за издаване на общи облигации от еврозоната. 
						Четиридесетгодишният икономист, станал директор на фабрика, Жарко Йованович, е типичен пример за последиците от кризата с еврото в Сърбия. Йованович е изтеглил заем в евро през 2008 г. с падеж след десет години. Само че месечните лихви, които плаща в динари, днес са с 30 % по-високи отпреди три години - ситуация, която се очаква да се влоши, ако кризата в ЕС продължи дълго. 
						"Моята заплата не е вързана към чуждестранна валута; от 2008 г. тя си е все същата... Не се страхувам от това, към коя валута ще е вързан заемът, но се страхувам с колко той ще се повиши в динари, защото всички валути могат само да стават по-силни спрямо динара, докато заплатите са замразени и няма реална възможност да се увеличат, каза Йованович за SETimes. 
						Въпреки потенциалните промени в статута на еврото повечето банкови заеми са обвързани с еврото и диктуват размера на лихвите, когато се изчисляват в динари. 
						Преподавателят в Белградската банкова академия и дългогодишен банкер Исмаил Мусабегович каза за SETimes, че дори и позицията на еврото да се разклати, лихвата ще остане същата, но ще бъде в друга валута. "Гражданите ще продължат да плащат в динари, но преизчислени по отношение на друга валута," каза той. 
						Мусабегович също обясни, че много експерти смятат съществуващата клауза за валутен обмен за противоконституционна, и отбеляза, че има тенденция към "деевроизация". 
						Директорът на Института по икономически науки Деян Ерич каза за SETimes, че другите валути невинаги предоставят финансова изолация. Последиците от кризата с еврото се изпитват в много по-голяма степен от онези, които са теглили заеми, обвързани с швейцарския франк, каза той. 
						"Преди четири години лихвеният процент за заемите в евро е бил 5-7 %, а за заемите в швейцарски франкове - около 3 до 4 % и е било възможно да се избира между двата варианта. За мнозина, особено за купувачите на недвижими имоти, тогава вариантът с швейцарските франкове бе значително по-изгоден." 
						Междувременно еврото отслабна поради кризата, докато франкът стана по-силен. За заем от 100 000 евро, или 160 000 швейцарски франка, кредитополучателят все още има заем от 160 000 швейцарски франка (без изплатената част), но също 120 000 или 130 000 евро във франкове. 
						"В допълнение цените на жилищата досега падаха, така че сега апартаментът има по-малка стойност, отколкото когато [лицето] е получило кредита," каза Ерич. 
						Старши научният сътрудник от Белградския институт по икономически науки Властимир Вукович оспорва виждането на гражданите относно кризата с дълга като криза с еврото, защото те отъждествяват валутната и фискалната сфера. 
						"Институционално двете са строго разграничени... Кризата с еврозоната е свързана с фискалния сектор, който е обременен от "големия външен дълг и бюджетен дефицит. Проблемът с държавните дългове ескалира по време на рецесията, въпреки че растежът на БВП в тези държави е забавен от началото на 90-те години на ХХ в.," каза Вукович за SETimes. 
						Все пак експертите очакват, че кризата в еврозоната ще окаже негативно влияние на възможностите на хората да получават кредити, както и на правителството, тъй като то ще взема заеми при по-висока лихва. 
						"Ако лихвата, която правителството предлага за своята "хартийка", е огромна, това означава, че фирмите и гражданите ще плащат повече. Заемите ще струват по-скъпо, стоките също. Когато стоките са по-скъпи, ще има недостиг, което означава по-малко кредити. За икономиката ще става по-трудно да получава средства за финансиране на основен и оборотен капитал," каза Вукович. 
						Ерич добави, че "ако няма финансиране, не може да се очаква икономически растеж, а когато няма растеж, няма и заплати". 
						Мусабегович обясни потенциалния проблем при получаването на заеми в Сърбия, но потенциално и за региона. 
						"Учредителите на някои банки в Сърбия са държави, които не обслужват своите дългове и имат проблеми в местните си икономики. Логично е да няма толкова средства от фирмата майка за дъщерната фирма, затова ще има по-малко средства за заеми, т.е. предлагането на заеми ще намалее," каза той.

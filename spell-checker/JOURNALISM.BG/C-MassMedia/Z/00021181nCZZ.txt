Бизнес: КЕШ ще инвестира 452 милиона евро в енергийната система
					05/01/2007
					Енергийната компания на Албания КЕШ ще инвестира 452 милиона евро в енергийната система на страната. Още в бизнес новините тази седмица: България и Румъния платиха първите си вноски в Европейската централна банка и Хърватските железопътни линии се разделят на пет части.
					
 
					 
						
КЕШ ще инвестира 160 милиона евро за модернизиране на мрежата за пренос на електроенергия. [Архив]
						
Албанската енергийна компания КЕШ съобщи, че планира да инвестира над 452 милиона евро за преструктуриране и модернизиране на националната енергийна система. Освен за други проекти средствата ще бъдат вложени за модернизиране на мрежите за пренос и разпределение на електроенергия. 
						*** 
						
Турската компания "Кастамону Ентегре" проявява интерес към приватизацията на дърводобивната компания "Сана" в Сански Мост, Босна и Херцеговина. Делегация на компанията наскоро посети дърводобивното предприятие в БиХ и потвърди интереса си в придобиване на мажоритарен дял. 
						*** 
						Споразумението за закупуването на 65 % на "Телеком Сръпске" от "Телеком Сърбия" може да бъде подписано този месец, според заместник-директора на дирекцията за приватизация на Република Сръбска, Милан Ковачевич. Сръбският телекомуникационен оператор спечели приватизационния търг миналия месец с оферта за 646 милиона евро. Ковачевич заяви, че "Телеком Сърбия" трябва да плати тази цена в рамките на 30 дни след сключването на сделката. 
						*** 
						Централните банки на България и Румъния платиха първите си вноски на Европейската централна банка (ЕЦБ) след официалното влизане на двете страни в ЕС. Внесените суми представляват 7 % от определените вноски на двете новоприети страни в капитала на ЕЦБ. Останалите 93 % ще бъдат внесени, когато България и Румъния се присъединят към еврозоната. 
						*** 
						Държавните хърватски железопътни линии (ХЗ) бяха официално разделени на пет независими компонента: ХЗ-инфраструктура, ХЗ-пътнически транспорт, ХЗ-карго, ХЗ-тракция и ХЗ-холдинг. Преструктурирането цели да се намалят разходите и да се извърши подготовка за пазарна либерализация. 
						*** 
						
Македония обяви приватизационен търг за топлоелектроцентралата в Неготино миналата седмица, поставяйки минимална цена от 38 милиона евро за 100 % от компанията. Кандидатите трябва да бъдат енергийни компании с годишен оборот от най-малко 400 милиона евро. Купувачът също трябва да се ангажира с построяването на нов генераторен блок в Неготино. Крайният срок за представяне на офертите е 10 февруари. 
						*** 
						Четири чуждестранни компании бяха определени за кандидати за правителствения търг в Косово за енергиен проект в провинцията. Бъдещият предприемач трябва да построи нова енергийна централа с капацитет от 1 800-2 100 мегавата, да модернизира старите генераторни блокове и да открие нова въгледобивен рудник в провинцията до 2012 г. 
						
(Различни източници -- 29/12/06 - 05/01/07)

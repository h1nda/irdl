Никица, хипопотамът от Черна гора, се завръща у дома
					20/01/2010
					Хипопотамът беглец, любител на калта, се отправя обратно към своя курорт след едноседмичното си бягство в Южна Черна гора.
					От Марина Руганович за Southeast European Times от Плавница -- 20/01/10
 
					 
						
Никица може да изяде до 50 кг хляб на ден. [Гети Имиджис]
						Никица, понастоящем най-известният хипопотам в света, ще се завърне у дома си в курорта Плавница, Южна Черна гора, до залез-слънце в сряда (20 януари). 
						11-годишният, тежащ два тона хипопотам стана водеща тема в международните новини на 12 януари, когато ограденото за нея място край Шкодренското езеро се наводни след седмици на поройни дъждове, благодарение на което тя успя да преодолее с плуване бариерата и да се разходи из съседните села. 
						Очаква се до сряда следобед водата да се отдръпне достатъчно, така че Никица спокойно да се върне в своя дом. 
						Репортери от цял свят публикуваха разкази за бягството на Никица към свободата. "Децата са инструктирани да си стоят в къщи," писа The Times Online. "Говорител на черногорската Комисия за борба с природните бедствия, която реагира при наводнения, заяви, че по закон е длъжна да убива животни, които биха могли да застрашат живота на хора," писа Canadian Press. 
						Властите в Черна гора обаче обещаха да не нараняват Никица, освен ако не нападне някого. "Когато водата се затопли и не изглежда толкова опасна, тя ще се върне сама," каза един от работниците в зоокъта. "Тя обича калта повече от живота." 
						Въпреки опасенията, че Никица може да предизвика международен граничен инцидент, като прекоси границата с Албания, която дели Шкодренското езеро с Черна гора и е само на 15 км от курорта Плавница, тя бе открита да лежи на брега преди настъпването на нощта в деня, когато избяга. 
						"Никица може да оцелее на диета от трева, но тя обича да похапва хляб, така че [тръгна да се прибира], когато огладня," каза Драган Пейович, собственик на курорта. За Никица се знае, че може да изяде до 50 кг хляб на ден. 
						Хипопотамите, чиято родина е Африка, са вегетарианци. Те са третото по големина сухоземно животно и имат силно развито чувство за територия. Хипопотамите могат да бягат по-бързо от средностатистическия човек на кратки разстояния и имат здрави зъби и челюсти. 
						Няколко жители на съседни села се оплакаха, че Никица била "опасен звяр". Весна Джурович обаче извади сено и хляб за едрата вегетарианка. "Тя е красиво, нежно момиче, което не би навредило на никого, и аз я обичам," каза тя. 
						"Никица не е заплаха за никого," каза Пейович, "освен ако някой не я нападне или ритне." Докато затревеното й заграждение бе потънало под водата, Никица плуваше с удоволствие и си правеше дълги разходки. "Нямаше какво да направим, за да я спрем от малките й разходки и плувания. Макар да знаем, че е безвредна, винаги край нея са стояли най-малко двама пазачи," каза Пейович. 
						Той и семейството му, което е собственик на селски ресторант, оставяха самуни стар хляб за известния хипопотам. 
						 Никица живее в курорта от тригодишна възраст. Преди няколко години Виенската зоологическа градина изпрати млад мъжки хипопотам в Плавница да й прави компания. Опитът за сватосването им пропадна, когато Никица уби своя ухажор. 
						Пейович каза, че любовната авантюра е била обречена. "Никица го отхвърли от самото начало, но той бе настоятелен." 
						
						The Times Online предупреди черногорците да внимават. "Хипопотамите често са раздразнителни, но също така въртят опашките си като перки на вентилатори, докато изхвърлят екскременти. Целта им е да маркират максимално голяма територия - просто не трябва човек да стои близо до тях."

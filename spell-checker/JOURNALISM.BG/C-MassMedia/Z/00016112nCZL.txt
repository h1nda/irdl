Според съобщенията оперативната група на ЕС за Хърватия ще заседава в понеделник
					30/09/2005
					 
						ЗАГРЕБ, Хърватия -- Местните медии съобщиха в четвъртък (29 септември), че оперативната група на ЕС за Хърватия ще се събере на заседание рано в понеделник. Източници твърдят, че оперативната група ще включва представители на Великобритания, Люксембург, Австрия и Финландия, както и върховния представител на ЕС по въпросите на сигурността Хавиер Солана и еврокомисаря по разширяването Оли Рен. Главният прокурор на трибунала в Хага Карла дел Понте и делегацията на хърватското правителство, ръководена от премиера Иво Санадер, също ще бъдат поканени. Ще бъде разгледан въпросът дали Хърватия е показала пълно сътрудничество с трибунала на ООН за военни престъпления. Липсата на сътрудничество може допълнително да забави присъединителните преговори с ЕС. 
						Други новини -- Официални лица съобщиха, че с една седмица е отложен процесът срещу т. нар. "Вуковарска тройка" по молба на адвокатите на защитата. Сега началото на процеса е насрочено за 10 октомври. Трима бивши офицери от сръбската армия -- Миле Мръкшич, Мирослав Радич и Веселин Сливанчанин -- са обвинени във връзка с убийството през 1991 г. на близо 300 хървати и други граждани от несръбски произход, които са били изведени от болницата във Вуковар и убити в Овчара. (ХИНА, Индекс - 29/09/05)

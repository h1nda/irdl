Бизнес новини
15/08/2003
Преглед на стопанските и икономически новини от Балканите след 8 август.
(Различни източници -- 08/08/03 - 15/08/03)
 
 
Преглед на стопанските и икономически новини от Балканите след 8 август:
Международната рейтингова агенция Fitch промени перспективата за дългосрочните рейтинги в чужда и местна валута на Община Истанбул от отрицателна на положителна. Тази стъпка е в резултат от промяната на перспективата за държавния рейтинг на Турция от отрицателна на положителна.
***
Общо 172,000 души, или 16 процента от работната сила, са безработни в Албания в края на юни, според данните, публикувани от Албанския статистически институт. Работа имат общо 919 000 души, като 117 000 от тях са заети в обществения сектор, а 526 000 - в частния сектор.
***
Турция и Германия подписаха споразумение за предоставяне на 45.2 милиона Евро за финансиране на Проекта за обработка на твърди отпадъци Ерзурум и Програмата за инфраструктурата на общините. Споразумението е сключено в рамките на турско-германското финансово сътрудничество и се състои от дарение за 19.1 милиона евро и кредит за 26.1 милиона евро.
***
Черна гора ще осигури 22.7 милиона евро за финансиране на Програмата за преструктуриране на фирмения сектор, която трябва да се реализира през следващите 12 месеца. Осем милиона евро от тези средства ще бъдат използвани незабавно.
***
Българската фирма за търговия с нефтопродукти "Нафтекс" обяви плановете си за емисия на еврооблигации на стойност 50 милиона евро. Постъпленията ще се използват за финансиране на инвестиционната програма на компанията. "Нафтекс", която притежава верига от бензиностанции, възнамерява да изгради нова система складове за горива.
***
Ръководителката на Румънската национална агенция за малките и средни предприятия, Силвия Корней, каза, че правителството планира да похарчи 27 милиона евро за национална програма, чиято цел е да се оказва подкрепа на тези предприятия през следващите четири години. Инициативата ще доведе до подобряване на конкурентоспособността и до създаване на нови работни места и инвестиции в 13 промишлени отрасъла, добави Корней.
***
Строителството на нов път, свързващ южния български град Рудозем с Ксанти, Гърция ще започне през април 2004 г., обяви българският министър на външните работи Соломон Паси. Проектът ще струва 8 милиона евро и ще бъде завършен през 2005 година.
***
Търговската камара на Босна и Херцеговина ще започне кампания за рекламиране на местните продукти, за да се намали увеличаващия се търговски дефицит на страната. Инициативата официално ще стартира на 1 септември с демонстрация на качествени местни млечни продукти.
***
Хърватската компания по поддръжка на магистралите отчете 28-процентно нарастване на постъпленията от пътни такси през юли в сравнение с миналата година. Увеличаването на туристическите пътувания и откриването на две нови пътни отсечки допринесе за цялостното подобряване на паричния поток на компанията.
***
Хърватската нефтена и газова компания ИНА заведе иск за 91.6 милиона долара срещу сръбската компания "Беопетрол", за компенсации за нанесени щети и връщане на имоти, притежавани преди разпадането на Югославия.

Доклад на САЩ призовава европейските съюзници да предприемат действия срещу ПКК
					26/05/2008
					Съединените щати призоваха европейските си съюзници да подкрепят борбата на Турция срещу терористичната Кюрдска работническа партия (ПКК) и разкритикуваха някои столици, че са позволили на групировката да поддържа голяма мрежа за изнудване, събиране на средства и пропаганда.
					От Айхан Шимшек за Southeast European Times -- 26/05/08 Снимки: Държавен департамент на САЩ
 
					 
						
ПКК продължава да използва Северен Ирак като база за терористични атаки срещу обекти във вътрешността на Турция.
						В наскоро публикуван доклад на Държавния департамент на САЩ за тероризма за 2007 г. по държави се казва, че повечето европейски страни са подобрили възможностите си да се противопоставят на терористичната заплаха, но поради различни недостатъци, присъствието на мрежи в подкрепа на тероризма в Европа, включително и ПКК, продължава да бъде източник на тревога. 
						"Усилията за борба срещу терористичната заплаха в Европа бяха до известна степен спъвани от законови разпоредби, които затрудняват предприемането на твърди съдебни действия срещу заподозрени терористи, закони за политическо убежище, които също създават пречки, отсъствието на съответно законодателство или стандартите на доказателствата, които ограничават употребата на класифицирана информация при задържането на заподозрени терористи", се казва в доклада. "Терористите също се стремят да се възползват от улесненото пътуване в страните от Шенгенското пространство." 
						Турция отдавна критикува някои от своите съюзници в НАТО за това, че не са успели да се противопоставят на действията на ПКК и ги обвинява, че са позволили на членове на ПКК да създадат асоциации, дори телевизионни канали на техните територии. ПКК, известна също като Конгра-Гел, е смятана от Съединените щати и от голяма част от международната общност за терористична организация. 
						Насилието на кюрдската сепаратистка групировка е отнело живота на повече от 37 000 души след 1984 г. ПКК продължава да използва Северен Ирак за база, откъдето предприема терористични атаки срещу обекти вътре в Турция. Един от главните източници на финанси и пропаганда се корени в Европа сред кюрдската диаспора; а групировката има структура, подобна на октопод, с нелегални дейности, включително набиране на средства, наркотици и нелегален трафик на хора. 
						Миналата година президентът на САЩ Джордж Буш пое ангажимента да осигури на Турция "ефективна разузнавателна информация", за да се пребори със ПКК в Северен Ирак и той също призова европейските съюзници да затворят логистичните и пропагандни бази на терористичната групировка. 
						Докладът за тероризма 2007 по държави на Държавния департамент на САЩ обаче показа, че само няколко европейски съюзници са предприели по-сериозни мерки срещу ПКК, докато някои от тях дори са освободили задържани ключови бойци на ПКК. 
						"Германия поведе Европа в предприемането на действия срещу кюрдската сепаратистка групировка Конгра Гел/Кюрдска работническа партия (КГК/ПКК), която набира средства често чрез незаконна дейност, за да финансира насилие в Турция, но проблеми с трансграничната координация в Европа предотвратиха някои успешни арести", се казва в доклада. 
						
						Aвстрия, Белгия и Дания бяха критикувани
					
						В доклада се отправят критики към членката на НАТО Австрия за това, че не е успяла да координира напълно своите правораздавателни дейности с другите държави, които действат срещу ПКК. През миналия юли Австрия отначало задържа и после бързо освободи оперативния агент на КГК/ПКК Риза Алтън и му позволи да се качи на самолет за Северен Ирак въпреки факта, че той е имал фалшиви документи и повдигнати обвинения във Франция и молба за екстрадиране от страна на Турция. През ноември Австрия също не успя да задържи Ремзи Картал, друг лидер на КГК/ПКК, пътувал до Австрия, който също е бил издирван от Интерпол. 
						Друга европейска страна, критикувана за мекото си отношение към КГК/ПКК е Белгия. 
						"КГК/ПКК е с известно присъствие и с телевизионни студия в Брюксел. КГК/ПКК продължава да експлоатира Белгия за набиране на незаконни финансови средства за насилие в Турция и за лагерите си в Северен Ирак", се казва в доклада. 
						Ключовият съюзник на НАТО Дания е оценена високо заради тясното си сътрудничество със САЩ и ООН срещу терористичните заплахи в целия свят, но в доклада се отбелязва, че свързаната с ПКК медия Рой-ТВ, продължава да функционира в страната. 
						Според доклада, свързани с ПКК организации също поддържат присъствие в Италия и се смята, че имат връзки с благотворителни организации, които поддържат италиански клонове. 
						
Стотици хора демонстрират по улиците на Истанбул
						Дейностите на ПКК в Европа продължават да бъдат един от главните фактори, които допринасят за растящото чувство на отчуждение от Запада в Турция. Проучването на Трансатлантическите тенденции 2007 от Джърман Маршал Фънд (ДМФ) разкрива спад от 14% на турската подкрепа за членство в ЕС, от 54% на 40% и също показва нарастващ скептицизъм по отношение на ЕС. 
						Управляващата Партия на справедливостта и развитието (ПСР) в Турция обещава да осигури политически и социоикономически възможности за етническите кюрди в страната, но продължаващото насилие от страна на ПКК предизвиква силния гняв на обществото, което спъва предприемането на подобни стъпки. Турските военни продължават въздушните удари срещу бази на ПКК в Северен Ирак, а турски войници извършиха ограничено сухоземно нахлуване през северната граница на Ирак през февруари. В Доклада на Държавния департамент се изразява надеждата, че по-близко сътрудничество между Турция, Ирак и кюрдското регионално правителство в Северен Ирак би било ефективно при елиминиране на заплахата от страна на ПКК. 
						В доклада се посочва, че иракската кюрдска администрация предприема нови конкретни действия срещу дейностите на ПКК в региона, включително "затваряне на маршрутите за доставки през допълнителни пропускателни пунктове, засилване на проверките по летищата за членове на КГК/ПКК и закриване на офиси, свързани с КГК/ПКК." 
						
						Ислямисткият тероризъм е заплаха за Турция
					
						В доклада на САЩ също се посочва, че освен сепаратистите, ислямисткият тероризъм продължава да бъде един от главните проблеми за сигурността за Турция. Турската национална полиция (ТНП) и Националната разузнавателна агенция (МИТ) са провели агресивна кампания срещу тероризма и са задържали много заподозрени терористи в многобройни акции миналата година. През януари при едновременна акция в много градове са били задържани 47 заподозрени терористи, свързани с Ал Кайда. През март 48 заподозрени ислямистки терористи са били арестувани в Коня, а през юни чрез координирани усилия в Бурса са били арестувани 23 души. През ноември в отговор на искане от страна на Германия властите са арестували гражданин от германо-турски произход в Коня, замесен в осуетен терористичен заговор. 
						При тези акции, групировките са били разбити, преди да бъдат извършени терористични нападения, но не винаги арестите са били последвани от съдебно преследване. 
						Според доклада определението за тероризъм в турските закони пречи на Турция да пресече дейността на терористични групировки в глобален мащаб. 
						Според законите в Турция "терористични" действия представляват главно престъпления, определени в Наказателния кодекс като деяния, извършени в контекста на действия на терористични групи, чиято мишена е структурата на държавата, промяна или унищожаване на принципите на държавата и създаването на атмосфера на паника и терор в обществото. Законът определя тероризма като атака срещу турските граждани и турската държава. 
						Друг проблем, очертан в доклада на САЩ са относително слабите мерки срещу изпирането на пари и финансирането на тероризма. През 2006 г. бе въведен нов закон, според който МАСАК - Съветът за разследване на финансови престъпления в Турция, носи единствената отговорностт за финансовите разследвания, свързани с изпирането на пари и финансирането на тероризма. 
						В доклада си от февруари Специалната група за финансови действия (ФАТФ) преценява турските стандарти в борбата с изпирането на пари и финансирането на тероризма. В доклада се казва, че "броят на осъдените за изпиране на пари е относително нисък; мерките за конфискация все още не дават съществени резултати; и броят на докладите за съмнителни сделки също е относително нисък." 
						Tурция продължава да разпространява имена на терористи, определени от ООН, до всички правораздавателни и разузнавателни агенции и до финансови институции. Този законов механизъм за налагане на санкции според Резолюция 1267 на Съвета за сигурностт на ООН бе оспорван в турските съдилища от определения за терорист от ООН финансист Ясин ал Кади. Съд от по-ниска инстанция отмени решението, но апелативният съд подкрепи правомощията на Съвета да замрази авоарите. Междувременно авоарите на Ал Кади остават замразени. 
						
						Подкрепата на Турция за операции, ръководени от САЩ
					
						Докладът за тероризма за 2007 г. по държави оценява високо подкрепата на Турция за операциите в Афганистан и Ирак срещу тероризма. "Турция осигури значителна логистична подкрепа за операциите на коалицията в Афганистан и Ирак, оторизирайки използването на военновъздушната база Инджирлик за база за презареждане с гориво", се казва в доклада. "Създаването на тази база позволява на шест самолета С-17 да транспортират стоки, за което преди бяха необходими до десет самолета от Германия и също така спести на Съединените щати почти 160 милиона долара годишно." 
						Турция е активна и по отношение на възстановителните усилия, като доставя електричество за Ирак. Турция изпрати и служители в Тренировъчната мисия на НАТО в Ирак, помогна за обучението на иракски дипломати и политически партии и осъществи обучението на ръководни военни кадри в Турция за 90 иракски офицери като още един принос за мисията на НАТО.

Брюксел е наводнен от писма, защитаващи македонската идентичност
					03/11/2011
					Спонтанен протест набира скорост срещу възприеманото като отричане от ЕС на етническата и национална идентичност на Македония в интерес на Гърция.
					От Мишко Талески за Southeast European Times от Скопие -- 03/11/11
 
					 
						
Насрочени са протести, които ще се състоят на 8 ноември пред сградата на Делегацията на ЕС в Скопие. [Мишко Талески/SETimes]
						Изпускането на прилагателното "македонски" в доклада на ЕК за напредъка на страната през октомври и по-нататъшната употреба на думи като "скопяни", които говорят "езика на мнозинството", по отношение на македонската делегация в ЕК, предизвика фурор в Македония. 
						Възмутени граждани пращат стотици писма до еврокомисаря по разширяването Щефан Фюле в знак на протест срещу т.нар. от тях системна политика на отричане на македонския народ зад маската на интеграцията в Съюза. 
						"Това е спонтанен бунт, в който сериозни институции, както и образовани, популярни личности, спортни фигури и изтъкнати чуждестранни експерти, надигат глас. Те казват една истина, която никой не може да пренебрегва повече. Очевидно е, че кампанията поставя представителите на ЕС [отговарящи за присъединяването] в незавидно положение," каза политическият анализатор Димитър Мирчев за SETimes. 
						В писмата пише, че ЕС нарушава основното право на самоопределение, което самият той защитава като неприкосновено. 
						"Дълбоко сме обидени от последните действия на ЕК, които отричат нашата македонска идентичност. Това е срамно оскърбление за нас," се казва в писмото на националния отбор по баскетбол на страната до Фюле. 
						Македонската академия на науките и изкуствата (МАНИ) пише в своето писмо, че очаква от ЕС на всички равнища да уважава, а не да политизира научните факти. 
						"Македонският език е общ знаменател на културната, етническа и национална идентичност. С него се определя конституционната и държавната идентичност на Македония, включително и идентифицирането на държавата в международните комуникации," казват от МАНИ. 
						Външният министър Никола Поповски миналата седмица поиска среща с Фюле в Страсбург и му каза, че пропускът на ЕК противоречи на европейските ценности. 
						"Съществуването на македонска идентичност и език не може да се пренебрегва и европейската действителност не може да се промени с изтриването на прилагателното от доклада за напредъка," каза Поповски. 
						След двуседмична кампания с писмата от канцеларията на Фюле заявиха, че ще отговорят на писмата по надлежния ред. 
						Те отхвърлиха всички обвинения за използване на различна методика при употребата на името или атрибутите на Македония след препоръките за напредъка от 2009 г. 
						"ЕК напълно зачита резолюцията на ООН за решаване на спора за правата върху името и по тази причина ще продължим да използваме временното наименование БЮРМ или "Бивша югославска република Македония", докато не бъде намерено взаимно приемливо решение," каза говорителят на ЕК Петер Стано. 
						Съветникът по външните работи на президента Георге Иванов, Дарко Костадиновски, каза за SETimes, че е от съществено значение Македония и ЕК да са в приятелски отношения, базирани на открит и честен обмен на мнения. 
						"ЕК трябва да разбере, че изоставянето на практиката за употреба на прилагателното "македонски" влияе върху процеса на преговори в Ню Йорк по начин, който не способства за успешен резултат, защото има връзка с въпроси относно идентичността на македонците, които не могат да бъдат част от каквито и да било преговори," каза Костадиновски. 
						Илия Андонов, син на първия македонски президент Методи Андонов-Ченто, каза, че баща му е защитавал идеята Македония да бъде равноправен, а не подчинен партньор в Югославия. 
						"Днес ние също трябва да се борим да постигнем равноправно партньорство в ЕС, а не да бъдем подчинени," каза Андонов за SETimes. 
						Мирен протест е насрочен за 8 ноември пред офисите на Делегацията на ЕС в Скопие.

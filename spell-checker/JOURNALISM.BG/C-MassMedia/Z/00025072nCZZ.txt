Дипломатически дневник: Калфин и Райс обсъдиха Косово
					08/01/2008
					Българският външен министър Ивайло Калфин се срещна с държавния секретар на САЩ Кондолиза Райс във Вашингтон. Още в дипломатическите новини: кипърският външен министър Ерато Козаку-Маркулис пристигна в Йордания.
					 
						
Българският външен министър Ивайло Калфин (вляво) и държавният секретар на САЩ Кондолиза Райс се ръкуват след подписването на двустранно Споразумение за сътрудничество в областта на науката и технологиите в петък (4 януари) във Вашингтон. [Гети Имиджис]
						Държавният секретар на САЩ Кондолиза Райс и гостуващият й български външен министър Ивайло Калфин обсъдиха ситуацията на Балканите и процеса на определяне на статута на Косово по време на разговорите си в петък (4 януари). Райс похвали Калфин за активността му по отношение на Косово през последните няколко месеца, като подчерта, че САЩ оценяват конструктивната позиция на България. 
						*** 
						Външният министър на Босна и Херцеговина (БиХ) Свен Алкалай и заместник върховният представител Рафи Грегорян се срещнаха в петък (4 януари), за да обсъдят политическата ситуация в страната и нейната външна политика. Те разгледаха също проекти, свързани с евро-атлантическата интеграция, и опитите за подписване на Споразумение за стабилизация и асоцииране с ЕС. 
						*** 
						
Кипърският външен министър Ерато Козаку-Маркулис пристигна в Йордания в понеделник (7 януари) като част от двудневната си обиколка в Близкия изток. Очаква се тя да се срещне с йорданския си колега Салахеддин ал Башир, преди да посети Рамала, за да се срещне с палестинските лидери. 
						*** 
						Босненският член на председателството на Босна и Херцеговина Харис Силайджич бe в петък (4 януари) на неофициално посещение в Хърватия, където се срещна с президента Стипе Месич. Двамата обсъдиха последните събития в региона и процеса на интеграция в ЕС. 
						*** 
						
Турският президент Абдула Гюл се срещна с турския кипърски лидер Мехмет Али Талят в четвъртък (3 януари) в Анкара. Двамата се съгласиха, че 2008 г. предоставя нова възможност за постигане на решение за разделения остров. Гюл, който трябва да се срещне тази седмица с президента на САЩ Джордж Буш и с генералния секретар на ООН Бан Ки Мун, обеща на Талят, че ще повдигне въпроса и пред двамата. 
						*** 
						
Албанският премиер Сали Бериша е изпратил в сряда (2 януари) телеграма, с която поздравява своя словенски колега Янез Янса за поемането на ротационното председателство на ЕС. Бериша е посочил, че словенското председателство ще има "важен принос за мира, стабилността, интеграцията на балканските държави в ЕС и за процеса на финализиране на определянето на статута на Косово". 
						
(Различни източници 01/01/08-08/01/08)

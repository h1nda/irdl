Хърватия празнува с празнични ястия
					09/01/2009
					В хърватската празнична кухня изобилстват различни ястия, а готварските книги с традиционни рецепти от региона са ценен подарък за празниците.
					От Наташа Радич за Southeast European Times от Загреб -- 09/01/09
 
					 
						
Орахняца е традиционен орехов сладкиш. [Архив]
						Хърватите обичат да ядат, особено по време на коледните и новогодишните празници. Техните трапези са пълни със специалитети, на които е трудно да се устои. 
						Някои национални ястия се приготвят по различен начин в различните региони. В Северна Хърватия предпочитани специалитети за празниците са пуйката с кнедли и баницата със сирене, наречена щрукли, а празничните изкушения на юг са прошуто (пушена шунка) и понички с домашно сирене или сладко, наречени фритуле. В цяла Хърватия виното присъства в празничното меню. 
						През коледните празници хърватската кухня е богата на традиционни рецепти, които са съобразени с религиозните традиции и вярвания. На Бъдни вечер обаче обикновено се пости. 
						Жителите на Далмация традиционно приготвят яхния от сушена треска с домашно изпечен хляб. На север семействата похапват обикновен хляб с боб и пържен лук. Храната отразява религиозното значение на празника. 
						Коледният обяд в северната част на Хърватия се състои от три блюда: първото е студено предястие с тънко нарязана шунка и домашно сирене, поднесено с различни салати и подправки. Следва супа с прясна юфка, а след това печено свинско, пуйка или гъска, поднесени с традиционните щрукли или картофи. В края на обяда семейството похапва орахняца, сладкиш с много орехи, или хърватския куглоф, кръгъл шоколадов сладкиш. 
						По Коледа в Далмация, крайбрежния регион на Хърватия, ястието на деня е пащицада, задушено месо с подправки по далматински, приготвено със сини сливи и оцет. За гарнитура се сервират картофи или сладки кнедли. Често основното ястие е сарма -- зелеви листа, пълнени със смляно месо с подправки -- следвано от традиционните малки коледни понички, поръсени с пудра захар -- фритуле или сушени смокини. 
						Ето рецептата за орахняца, традиционния орехов сладкиш: 
						Тесто: (приблизителни количества, достатъчни за два големи сладкиша; за една голяма тава)
						
							0,5 кг брашно
							200 г разтопен маргарин
							200 г захар
							2 яйца и 1 жълтък
							Щипка сол
							1 пакетче мая
							Настърганата кора на 1 лимон
							0,25 л мляко
							
							
						
						Приготвяне: Разбъркайте маята с 0,15 л топло мляко и 1 супена лъжица захар и оставете маята да бухне. Замесете тестото с останалите съставки. Покрийте го и оставете да втасва около половин час. Разделете тестото на две части. 
						Плънка: 
						
							500-600 г смлени орехи
							350 г захар
							0,1 л мляко
							Настърганата кора на половин лимон и сокът на един лимон
							50 г маргарин
							4 супени лъжици кайсиев мармалад
							
							
						
						Приготвяне на плънката: Загрейте млякото със захарта, докато заври, добавете орехите и оставете да ври половин до една минута, като разбърквате непрекъснато. Отстранете от огъня и добавете останалите съставки. 
						Приготвяне на сладкиша: Разточете тестото според размерите на тавата, намажете с разтопения маргарин и разстелете половината от плънката. Завийте на руло. Повторете с останалата част от тестото. Покрийте и оставете да втаса. Загрейте фурната до 130º С. Започнете да печете на 130-150º C, а след това продължете на 170-180º C, докато сладкишът стане готов. Печенето продължава около 35 минути. Поръсете обилно изпечения сладкиш със смес от пудра захар и ванилова захар.

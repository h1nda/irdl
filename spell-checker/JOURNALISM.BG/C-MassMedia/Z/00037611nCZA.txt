ЕС прие санкции срещу Либия
					01/03/2011
					В понеделник ЕС реши да приеме допълнителни ограничителни мерки срещу режима на Муамар Кадафи.
					(EurActiv, Blitz.bg, Труд - 01/03/11; ЕС, Юропиън Войс, Гласът на Америка, РСЕ/РС, ЮТА, Dnevnik.bg - 28/02/11; Държавен департамент на САЩ - 27/02/11; Информационен център на ООН - 26/02/11)
 
					 
						
ЕС одобри в понеделник (28 февруари) оръжейното ембарго, забраната за визи и други санкции срещу Либия. [Ройтерс]
						ЕС прие в понеделник (28 февруари) решение да въведе допълнителни санкции срещу разпадащия се режим в Либия извън вече одобрените два дни по-рано от Съвета за сигурност на ООН.
						Освен забраната за доставка на оръжие, боеприпаси и други подобни материали за северноафриканската държава, предвидени в резолюцията на Съвета за сигурност от събота, 27-членният блок "забрани търговията с Либия на оборудване, което би могло да се използва за вътрешни репресии". 
						 Мярката бе одобрена по време на заседание в понеделник на Съвета на ЕС по транспорт, телекомуникации и енергия в Брюксел като част от засилващия се международен натиск върху полковник Муамар Кадафи да се оттегли и да спре кръвопролитията в страната. 
						След влизането в сила на забраната на ООН за пътуване на 16 либийски представители - включително Кадафи, членове на неговото семейство и други отговорни за репресиите срещу цивилни демонстранти от 15 февруари насам - ЕС реши да забрани на още десет души да влизат или преминават транзитно през територията на блока. 
						Освен това той разшири списъка на ООН с лица, чиито средства, други финансови активи и икономически ресурси в страните, членки на блока, трябва да бъдат замразени. Освен за либийския лидер и петимата членове на неговото семейство, упоменати в резолюцията на Съвета за сигурност от събота, ЕС наложи "замразяване на активите на още 20 лица, отговорни за насилствените мерки срещу цивилното население". 
						Решението на блока бе обявено, докато дипломати от САЩ и Европа обсъждаха евентуалното налагане на зона, забранена за полети, над северноафриканската страна по време на заседание на Съвета на ООН за правата на човека в Женева. 
						"Случващото се - масовото насилие срещу мирни демонстранти - шокира съвестта ни," каза върховният представител за външната политика на ЕС Катрин Аштън в реч по време на срещата. "Това трябва да ни накара да действаме незабавно." 
						В изказване пред органа, в който са представени 47 страни, държавният секретар на САЩ Хилари Клинтън обвини Кадафи, че използва "наемници и главорези" за да потуши народния бунт срещу неговия режим. 
						Съветът за сигурност реши в събота, че за продължаващите кървави репресии срещу цивилните демонстранти в Либия трябва да бъде сезиран Международният наказателен съд (МНС). Той призова също властите в Триполи да сътрудничат на Хагския трибунал, въпреки че държавата не е страна по Римския статут, с който той е учреден. 
						В изказване пред репортери на път за Женева в неделя Клинтън приветства съгласуваните действия, предприети от международната общност в отговор на кризата в Либия. 
						"Ще продължим да преследваме агресивно мерките, които смятаме, че ще имат ефект," отбеляза тя. "Очевидно резолюцията на Съвета за сигурност, която бе приета за рекордно кратко време, включително от страни, които често реагират неохотно на овластяването на международната общност да предприема подобни мерки, изпраща силен и безпогрешен сигнал." 
						В понеделник американското финансово министерство съобщи, че през последните няколко дни Вашингтон е блокирал активи на либийското правителство в размер на 30 милиарда щатски долара, безпрецедентна мярка, част от едностранните санкции на страната срещу Кадафи и неговото семейство. 
						Междувременно някои европейски представители призоваха за временно преустановяване на всички плащания за петрол и други задължения към Либия, за да се отреже достъпът на Кадафи до допълнителни средства за вербуване на наемници в отчаяните му опити да се задържи на власт.

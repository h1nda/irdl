Фермери организираха протест в Белград
					13/08/2009
					 
						БЕЛГРАД, Сърбия – Около 1 000 производители на зърно и малини от различни части на страната се събраха в Белград в сряда (12 август), за да протестират срещу трудностите в селскостопанския сектор и да настояват за по-високи цени на своите култури. Зам.-министърът на земеделието Милош Милованович заяви, че министерството разбира разочарованието на фермерите, но не може да се намеси при определянето на цените, тъй като то става на пазарен принцип, а не от държавата. Драгиша Терзич, председател на Сдружението на производителите на ягодови плодове, заяви, че тъй като никой от министерството не е дошъл да преговаря с протестиращите, те са решили да прекарат нощта пред сградата на правителството. Петима фермери са започнали гладна стачка. (Танюг, Б92, РТС, Бета - 12/08/09)

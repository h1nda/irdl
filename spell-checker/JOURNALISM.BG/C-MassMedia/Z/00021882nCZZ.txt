Наука и технологии: Сръбските училища се включват в портала "Global Gateway"
					12/03/2007
					Сърбия увеличава възможностите на образователните институции да обменят опит и изпълняват съвместни проекти. Още от седмицата: "Майкрософт България" започна две важни образователни инициативи. 
					 
						
Новият проект свързва училищата с мрежовия портал "Global Gateway". [Архив]
						Сръбските основни и средни училища се присъединяват към мрежовия портал "Global Gateway" в рамките на проект, открит с официална церемония в Белград на 5 март. Министърът на образованието Слободан Вуксанович даде висока оценка на сръбските образователни институции, които вече са включени в международния уебпортал, който им дава възможност за обмяна на опит и реализация на съвместни проекти с партньорски институции. 
						 *** 
						
Албанската държавна компания "Телко Албтелеком" ще възобнови търга за доставка на 200000 ADSL порта на обща стойност 10 млн. евро. Целта е да се подпомогне модернизацията на фирмената инфраструктура за предоставяне на услуги, свързани с Интернет. В резултат на това се очаква намаление на цените. 
						*** 
						В Гърция е в ход проект за изграждане на интегрирана национална сеизмологична мрежа, обяви правителството. Сеизмолозите работят и за разширяване на сътрудничеството между учените и институциите в региона, особено в Източното Средиземноморие, и се опитват да спомогнат за изграждането на европейска сеизмологична мрежа.
						*** 
						Хърватският министър на образованието, науката и спорта Драган Приморац бе на официално посещение в Македония за обсъждане на съвместните усилия за развиване на информационно общество. Приморац се срещна с премиера Никола Груевски и с министъра на образованието Сулейман Рушити, които го запознаха с проект за компютризация на македонските училища и с опита си от образователната реформа.
						*** 
						Неотдавнашно проучване на Евростат сочи, че българите са с най-ниска компютърна грамотност в ЕС. Други страни в ЕС с ниска компютърна грамотност са Италия, Португалия и Гърция. В ЕС като цяло -- с изключение на България и Румъния -- близо 44 % от мъжете и 33 % от жените нямат компютърни умения. 
						*** 
						"Майкрософт България" представи в сряда (7 март) две важни образователни инициативи. Пърата е свързана с нов портал, наречен teacher.bg, и ще улеснява връзките и обмяната на опит, знания и мнения между учителите в цялата страна. Втората инициатива е безплатна компютърна игра, основана на "Visual Basic", и има за цел едновременно да забавлява и да изгражда компютърни умения и познания за работа в Интернет. 
						
(Различни източници –05/03/07-12/03/07)

Една година след премахването на визите
					15/12/2010
					Една година след премахването на визите се регистрира увеличаване на пътуванията и по-голям интерес към държавите от ЕС.
					От Бояна Милованович от Белград, Клаудия Лутовска от Скопие и Неделко Рудович от Подгорица – 15/12/10
 
					 
						
Контролно-пропускателният пункт Хоргош на сръбско-унгарската граница. [Ройтерс]
						ЕС премахна визовите режими със Сърбия, Македония и Черна гора на 19 декември 2009 г., като с това облекчи пътуванията от Балканите към държавите от ЕС. Притежаването на нов биометричен паспорт обаче е едно от изискванията на безвизовия режим на пътуване. 
						В Сърбия гражданите замениха дългите опашки пред посолствата на страните от ЕС и многото документация с претъпкани полицейски участъци, където се издават новите паспорти с биометрични данни. 
						Представител на министерството на вътрешните работи на Сърбия каза за SETimes, че до този момент са издадени около 2,8 млн. биометрични паспорта. 
						„Възползвах се от отмяната на визите и направих няколко кратки пътувания... до Холандия, Германия, Испания и Унгария. Планирам също и кратка зимна ваканция в Австрия”, каза уебадминистраторката Тияна Драгаш, на 27 г. 
						Белградският преподавател Предраг Томич, на 52 г., каза за SETimes, че много от неговите приятели са пътували из Европа през годината както никога по-рано. „Но какъв е смисълът от отмяната на визите, като нямам достатъчно пари, за да пътувам?", казва Томич, обобщавайки положението на все повече сърби, засегнати неблагоприятно от икономическата криза. 
						Според началника на паспортния отдел на вътрешното министерство Борче Петревски от 2007 г. в Македония са издадени един милион биометрични паспорта. 
						„От 1 януари до 30 октомври... македонските граждани са преминали границите 4,25 млн. пъти. Това е увеличение от 20 % в сравнение с миналата година”, каза за SETimes говорителят на министерството на вътрешните работи Иво Котевски. 
						Туристическите агенции потвърждават положителния ефект от премахването на визовия режим. 
						 „Най-привлекателните дестинации за македонците са Италия и Унгария”, каза за SETimes Зорица Атанасова от „Атлантик Турс”. 
						Атанасова обясни, че младите хора пътуват до всички шенгенски дестинации, докато по-възрастните посещават най-вече приятели и роднини в съседни страни, а също и в други държави. 
						„Получих първия си паспорт и отидох в Гърция и България. Следващото лято смятам да посетя Бирения фест в Германия и вероятно "Лувъра" във Франция”, каза за SETimes Игорче Ристевски от Битоля. 
						Поради либерализирането на визовия режим редовните самолетни пътувания – като изключим тези по работа и на ВИП пътници – са се увеличили с 14 %, заяви Зоран Доревски, директор по сигурността на летище „Александър Велики”. 
						 За разлика от него представителят на черногорското министерство на външните работи Желко Стаматович каза за SETimes, че не може да потвърди, че либерализирането на визовия режим се е отразило съществено на пътническите навици на черногорците. 
						„Премахването на визите позволи на тези, които пътуваха и преди, да го правят по-лесно. Според анализите на гранична полиция около 30 000 души са пътували през миналата година до държави от Шенген и ЕС”, посочи Стаматович. 
						Туристическите агенции в Черна гора обаче отчитат повишение на резервациите през тази година въпреки по-ниския стандарт на живот в сравнение с 2009 г. 
						„Броят на пътуванията е нараснал най-малко два пъти и повечето са с круизни кораби. Причината не е, че хората имат повече пари, а че сега имат възможност да пътуват по-лесно. Гражданите и преди определено планираха да пътуват, но не смееха, защото трябваше да чакат за виза”, каза за SETimes управителката на „Горбис” Светлана Сабович. 
						Черногорците пътуват най-вече до Люксембург, Германия, Австрия и Швеция. Пълни автобуси от Рожае и Беране преминават границите на тези страни два пъти седмично. 
						 „Това лято се качихме в колата с жена ми и децата и посетихме Словения, Австрия, Словакия, Чехия и Унгария. Единственото нещо, което трябваше да направя, е да подготвя колата и да резервирам места за преспиване”, казва банковият служител Мирко Перович. 
						По отношение на преживяванията при преминаването на границата Перович казва: „Това те кара да се чувстваш добре дошъл, а след това усещаш някои чужди държави като свои.”

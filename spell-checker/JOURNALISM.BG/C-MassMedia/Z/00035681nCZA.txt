Косово твърди, че е необходима промяна в Резолюция 1244 
					17/08/2010
					Лидерите на Косово призоваха ООН да признае "реалностите, създадени след обявяването на независимостта на Косово и мнението на Международния съд". 
					От Линда Карадаку за Southeast European Times в Прищина -- 17/08/10
 
					 
						
Присъствието на ООН в Косово се определя от Резолюция 1244. [Лаура Хасани/SETimes]
						Лидерите на Косово призовават за промяна в Резолюция 1244 на ООН в светлината на неотдавнашното консултативно решение на Международния съд за едностранното обявената независимост на Косово. 
						Външният министър Скендер Хисени заяви, че резолюцията трябва да бъде заменена поради три основни причини. 
						Първо, необходима е нова резолюция, за да се получи препоръка на Съвета за сигурност за задействане на процедурата за членство в ООН. 
						Това също е необходимо, за да се определи времева рамка за приключване на мандата на международното присъствие в Косово. И накрая, каза Хисени, това ще съответства на установената практика на Съвета за сигурност. 
						Той обаче призна, че това може да се окаже трудно. 
						"Искането да се замени резолюцията е направено с ясното съзнание за трудностите, които ще съпътстват начинание като заменянето на Резолюция 1244 и закриването на мисията на ЮНМИК, ," каза Хисени. 
						Политическият анализатор Мухарем Нитай е съгласен, че резолюцията трябва да се промени, за да отрази новата реалност. 
						"Резолюцията, според която Косово е управлявано с години, не е функционална. ЮНМИК вече почти не съществува и функционира само в някои области, главно в [северната част на страната]. Косово бе признато като независима държава от 60 страни и всички те всъщност не могат да признаят и двете, държавата Косово и Резолюция 1244," заяви Нитай за SETimes. 
						Той също каза, че новата резолюция трябва да признае съществуващото положение и да съдържа елементи, които ще принудят Прищина да прилага демократични стандарти в създаването на своята държава и в съблюдаването на правата на малцинствата. 
						Междувременно Сърбия подготвя свой собствен план за действие в ООН в отговор на неотдавнашното решение. 
						"Сърбия има интерес да прокара своята резолюция [на сесията на Общото събрание на ООН следващия месец], а от друга страна има интерес и от провеждането на преговори дори ако трябва да се намеси по отношение на текста на резолюцията", заяви в неделя (15 август) министърът на вътрешните работи Ивица Дачич. 
						"Но ако Сърбия приеме, че текстът на резолюцията съответства на независимостта на Косово... тогава възниква въпросът дали Сърбия изобщо може да преговаря." 
						В понеделник лидерите на Косово официално поискаха от ООН да отхвърли сръбската резолюция. Писмо, подписано от президента Фатмир Сейдиу и премиера Хашим Тачи, призова всички държави членки да признаят независимостта на Косово. 
						От своя страна ЮНМИК заяви, че ще продължи да изпълнява мандата си, определен от Съвета за сигурност. 
						Според ръководителя на мисията Ламберто Заниер "предварителната юридическа оценка на ООН е, че мнението [на МС] не влияе върху статута на ЮНМИК, нито върху нашата политика на неутралитет." 
						"Всъщност решението потвърждава приложимостта на Резолюция 1244 на ООН," каза той.

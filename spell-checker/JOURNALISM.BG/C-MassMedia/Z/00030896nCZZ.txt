Бизнес: Албанското крайбрежие е сред най-чистите и безопасни места за отдих
					10/07/2009
					Албански град е класиран сред петте най-добри места в света за инвестиции в туризма. Още в деловите новини: Съдът на Европейските общности наложи глоба от 2 млн. евро на Гърция; Европейската инвестиционна банка ще отпусне заем от 370 млн. евро за финансиране на линия на метрото в Румъния.
					 
						
Албанският морски град Саранда е едно от петте най-добри места в света за инвестиции в туризма. [Гети Имиджис]
						Саранда, град на албанското крайбрежие, е включен в списъка на петте най-добри места в света за инвестиции в туризма, публикуван в сряда (8 юли) от Британската мрежа за международни инвестиции “Пишете за имоти”. Албания е получила висока оценка от програма “Син флаг”, която насърчава страните с чисто и безопасно крайбрежие. Очаква се броят на туристите, които посещават Саранда, да се повиши рязко през следващите години, което ще доведе до скок от 200 % в цените на недвижимите имоти в района. 
						 *** 
						Съдът на Европейските общности наложи във вторник (7 юли) глоба от 2 млн. евро на Гърция, както и санкция от 16 000 евро дневно, защото не е удържала отпуснатите на националния превозвач “Олимпик Еъруейс” държавни субсидии, съобщи АНА-МПА. До решението се стигна, след като Гърция не изпълни решение на Съда на Европейските общности от 2005 г., в което субсидиите в размер на 850 млн. евро бяха обявени за незаконни. 
						*** 
						Европейската инвестиционна банка договори с Румъния заем от 370 млн. евро за финансиране на изграждането на нова линия на метрото в Букурещ, съобщи в събота (4 юли) министърът на транспорта Раду Берчану. Новата линия ще свързва центъра на града с едно от предградията. Тя ще бъде с дължина 9 км и ще има 14 станции. Проектът ще бъде на стойност 700 млн. евро. 
						*** 
						
						Турция се договори в сряда (8 юли) с шест държави от района на Персийския залив -- ОАЕ, Саудитска Арабия, Бахрейн, Катар, Кувейт и Оман – за съвместен проект за изграждане на железопътна мрежа. Проектът ще свърже страните с Европа през Турция, съобщи Анадолската информационна агенция. Споразумението е било постигнато на първата среща на външните министри от Съвета за сътрудничество Турция–Персийски залив. 
						*** 
						
						Българската "Обединена българска банка" е спечелила наградата “Банка на годината” за 2008 г. в конкурс, организиран от местния всекидневник “Пари”, съобщи в сряда (8 юли) агенция “София нюз”. Конкурсът анализира финансовите резултати на банките през предходната година в опит да насърчи местните финансови институции. 
						*** 
						Международното летище в Прищина съобщи в понеделник (6 юли), че през първите шест месеца на годината е реализирало 3,5 млн. евро нетна печалба. Световната финансова криза не е попречила на развитието на летището, което е увеличило броя на полетите със 17 %, а броят на пътниците е нараснал с 4 %. 
						
						(Различни източници – 03/07/09-10/07/09)

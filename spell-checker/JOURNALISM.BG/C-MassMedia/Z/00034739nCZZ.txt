Бизнес: Завод „Застава” ще произвежда нов модел на „Фиат”
					28/05/2010
					Сръбският завод на „Фиат” ще получи финансова инжекция от 700 млн. евро. Още в деловите новини: Албания очаква да получи 100 млн. евро от износ на електроенергия до края на годината; „Джей Пи Морган” понижи рейтингите на седем гръцки търговски банки.
					 
						
Новият „Фиат Уно” ще се предлага от следващата година. [АФП]
						
						Сръбският завод „Застава” ще започне производството на новия „Фиат Уно” в края на 2011 г. благодарение на 700 млн. евро инвестиции от автомобилната компания, съобщи миналата седмица изпълнителният директор на „Фиат Отомобилс Сърбия” Джовани Де Филипис. Очаква се заводът да произвежда 200 000 автомобила годишно. 
						*** 
						„Търкиш Еърлайнс” за втора поредна година спечели наградата „СкайТракс” за най-добра авиокомпания в Югоизточна Европа през 2010 г. Компанията беше отличена и за най-добра самолетна храна в икономичната класа. 
						 *** 
						
						Кипър е регионалният лидер в тазгодишната класация в публикувания миналата седмица доклад за глобалните условия за търговия на Световния икономически форум. Островът е на 31-во място, следван от Черна гора на 43-то. След тях се нареждат Хърватия на 45-о, следвана от Румъния и Гърция, класирани на 55-о място, и Македония на 56-о. Албания се нарежда на 59-а позиция, Турция на 62-ра, Сърбия на 67-а, България на 78-а и Босна и Херцеговина на 80-а. Публикуван за трета поредна година и обхващащ 125 икономики в света, докладът оценява степента, в която икономиките са въвели необходимите условия за развитие на търговията. 
						*** 
						Компанията за финансови услуги „Джей Пи Морган” понижи във вторник (25 май) рейтингите на седем гръцки търговски банки на фона на опасения за тяхната ликвидност. Понижаването на рейтинга засегна Националната банка на Гърция, „Юробанк И Еф Джи” и „Алфа банк”, чиито рейтинги бяха намалени от „над необходимия” до „под необходимия”. 
						*** 
						Очаква се Албания да получи в края на годината 100 млн. евро от износ на електроенергия, обяви в сряда (26 май) министерството на икономиката, търговията и енергетиката. Министерството посочи, че през първото тримесечие на годината страната е натрупала 40 млн. евро от износ на електроенергия, но през април и май износът вероятно ще бъде още по-висок. 
						
						(Различни източници – 21/05/10–28/05/10)

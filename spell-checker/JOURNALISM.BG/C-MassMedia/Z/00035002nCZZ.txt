Бизнес: Македония и БиХ проведоха инвестиционен форум
					18/06/2010
					Официални представители на БиХ участваха в бизнес форум в Скопие. Още в деловите новини: Хърватия ще инвестира 30 млн. евро в туристическия сектор; ЕК съобщи, че Кипър има прекомерен дефицит.
					 
						
Македонският министър на икономиката Фатмир Бесими (вляво) и неговият колега от БиХ Младен Зироевич подчертаха необходимостта от двустранно сътрудничество. [Правителство на Македония]
						В сряда (16 юни) в Скопие се проведе македоно-босненски бизнес форум. Форумът даде възможност на търговските камари и агенциите за чуждестранни инвестиции на двете държави да представят своята дейност. Македонският министър на икономиката Фатмир Бесими и министърът на икономиката и външната търговия на Босна и Херцеговина Младен Зироевич обсъдиха прилагането на две двустранни споразумения – за икономическо сътрудничество и за сътрудничество в туристическия сектор. 
						*** 
						ИКЕА е избрала Сърбия за свой регионален център и през следващите пет години ще изгради пет търговски центъра в страната, съобщи във вторник (15 юни) министърът на търговията Слободан Милосавлевич. Той потвърди, че ще бъдат направени инвестиции от 800 млн. до 1 млрд. евро. Милосавлевич посочи, че в Белград ще бъдат изградени два търговски обекта и по един в Крагуевац, Ниш и Нови Сад. 
						*** 
						
						Хърватската Банка за възстановяване и развитие подписа във вторник (15 юни) договор за заем от 50 млн. евро от Германската банка за развитие. От тях 30 млн. евро ще бъдат отделени за проекти в туристическия сектор, а останалите 20 млн. евро ще бъдат използвани за засилване на конкурентоспособността на бизнеса и създаване и запазване на работни места. Сделката беше сключена през първия ден на хърватско-германския икономически форум в Загреб. 
						*** 
						 Китай и Гърция сключиха във вторник (15 юни) 14 споразумения на стойност милиарди евро – в областта на корабостроенето, туризма, строителството и телекомуникациите. Договорите бяха подписани по време на посещението на китайския вицепремиер Джан Дъдзян в Атина. 
						*** 
						Според статистическите данни, публикувани от Евростат в сряда (16 юни), през май нивото на инфлацията в Гърция е било най-високо от всички държави, членки на ЕС – 5,3 %, в сравнение с 4,7 % през април. Румъния също заема едно от първите места с 4,4 % спрямо предходната година. 
						*** 
						Европейската комисия заключи във вторник (15 юни), че Кипър има прекомерен дефицит. Въз основа на данните, предоставени от кипърските власти през април, през 2009 г. бюджетният дефицит е достигнал 6,1 % от БВП, доста над границата от 3 % за държавите, членки на еврозоната. Очаква се до края на 2010 г. дългът да достигне 62 % от БВП, с което да бъде нарушен 60-процентният праг. На страната е даден срок до 2012 г. да коригира показателите. 
						
						(Различни източници – 11/06/10-18/06/10)

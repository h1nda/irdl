Прокуратурата в Хага започна процеса срещу Караджич
					28/10/2009
					 
						ХАГА, Холандия -- Процесът срещу бившия босненски сръбски лидер Радован Караджич беше възобновен във вторник (27 октомври) в Трибунала на ООН за военни престъпления въпреки продължаващия бойкот от негова страна на заседанията на съда. Съдия О-Гон Куон отбеляза, че Караджич е решил да не се яви в съдебната зала, и предупреди, че съдът може да обсъди дали да не му бъде назначен служебен адвокат, ако той продължи да бойкотира процеса. Решение по този въпрос се очаква да бъде взето следващата седмица.
						Във встъпителната си реч прокурорът Ален Тиеже определи Караджич като "несъмнен лидер" на сърбите, отговорни за военните престъпления, извършени по време на босненския конфликт от 1992-1995 г. "Настоящият процес е именно срещу този върховен командващ, човекът, впрегнал силите на национализма, омразата и страха за изпълнение на своята визия за етнически разделена Босна - Радован Караджич", заяви Тиеже. Той добави, че босненските сръбски сили са убили хиляди босненски мюсюлмани и хървати, хвърлили са в затвора хиляди други и са принудили стотици хиляди да напуснат домовете си в хода на проведеното от тях етническото прочистване. Според Тиеже Караджич е бил "прекият ръководител". Той ще отговаря по 11 обвинения в геноцид, военни престъпления и престъпления срещу човечеството, извършени от 1992 до 1995 г. (Би Би Си, АФП, АП, ДПА, Ройтерс, Б92, Танюг, РТС - 27/10/09)

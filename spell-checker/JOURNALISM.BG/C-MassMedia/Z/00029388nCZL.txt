Белград отхвърли забраната върху влизането на сръбски представители в Косово
					23/02/2009
					 
						БЕЛГРАД, Сърбия -- Властите в Белград реагираха гневно в неделя (22 февруари) на неотдавнашните изявления от Прищина, че сръбски официални представители, желаещи да влязат в Косово, ще се нуждаят от разрешение. Оливер Иванович, държавен секретар на министерството за Косово, подчерта, че сръбските представители не се нуждаят от подобно разрешение, тъй като Косово е част от Сърбия съгласно Резолюция 1244 на Съвета за сигурност на ООН. Той добави, че това няма да се промени, „докато тук се намират международни представители”. „Те не могат да ни спрат да влизаме, нито пък някой ще се съобрази с тяхна евентуална забрана,” каза Иванович. Според неотдавнашни репортажи Прищина е забранила на сръбския министър за Косово Горан Богданович да влезе в Косово, след като той е поискал разрешение да го направи. Все още не е ясно дали Богданович е поискал разрешение или охрана, която да го придружава в Косово. (Танюг, Б92, Бета - 22/02/09)

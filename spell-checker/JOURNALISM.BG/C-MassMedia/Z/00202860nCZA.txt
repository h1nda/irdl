Македонски и турски производители на стомана отвръщат остро на ЕС 
		31/05/2012
		ЕС обсъжда дали да наложи тарифи върху износа на стоманени тръби от Турция, Македония и Украйна. 
		От Александър Павлевски за Southeast European Times от Скопие -- 31/05/12
 
		 
			
Стоманените изделия се използват най-вече в строителната промишленост, както и за строеж на кораби, камиони и селскостопанско оборудване. [Ройтерс]
			След като ЕС започна разследване дали износителите на заварени стоманени тръби и профили от Турция, Македония и Украйна не продават своите изделия на европейския пазар на цени, по-ниски от тези на европейските производители, трите страни реагираха остро, обвинявайки Съюза в упражняване на безпринципен протекционизъм. 
			Разследването започна въз основа на молба към Съюза от няколко европейски производители на стоманени тръби. Те поискаха проверка за установяване дали износът от страните не е нанесъл вреди на промишлеността в рамките на Съюза. 
			"Ако ЕС наложи забрана на македонските производители да изнасят за Европа, смятаме, че това ще се отрази негативно на нашия бизнес. Със сигурност то ще има негативни последици за икономиката на страната като цяло," каза за SETimes Мите Шапковски, собственик на завода "Металопромет" в Струмица. 
			Компанията на Шапковски е една от трите македонски фирми, които се разследват. 
			Общият обем на производството на тръби от фабрики в Европа през 2011 г. е било 3 250 000 тона - а вносът от Македония, Турция и Украйна за Европа е възлизал общо на 340 000 тона. 
			Европейският пазар има капацитет за повече от 3 000 000 тона тръби и профили годишно. Преди икономическата криза, която най-напред обхвана металообработващия сектор през втората половина на 2008 г., количеството достигаше над 4 000 000 тона. 
			Стоманените изделия се използват най-вече в строителната промишленост, за строеж на кораби, камиони, селскостопанско оборудване, мебели от метал, прозорци и играчки. 
			Ако Брюксел реши да наложи допълнителни такси, износът от Македония в частност ще претърпи огромни щети. Две от трите компании износителки са включени в листата на 100-те най-големи износители в Македония. 
			"За нас европейският пазар е основен, което означава, че ако те ни наложат забрана, за нас ще има сериозни финансови последици и [ще трябва да уволняваме] служители," каза за SETimes Слободан Богдановски от завода ФЦЗ "11-и октомври" в Куманово.
			Мехмет Зерен, генерален секретар на турската Асоциация на производителите на стоманени тръби, каза за SETimes, че Турция също е била свидетел на серия от антидъмпингови разследвания от страните от ЕС във връзка с нейните износни продукти. 
			"Въпреки че нашите производители никога не са продавали изделия с антидъмпингови процедури, подобни нечестни разследвания силно ни разстройват," каза Зерен. "На нашите износители се налагаше да отделят от времето си за подобни процедури, вместо да мислят за бизнеса си." 
			"Това е оправдание за налагане на протекционизъм, нищо повече. Може ли една фирма от Македония да накара европейските корпорации да фалират? Това е нелепо," каза за SETimes Виктор Трифуновски, икономически анализатор и бизнесмен от Македония.
			Комисията ще разполага с девет месеца да реши дали да наложи временни антидъмпингови такси за период от шест месеца, а правителствата от ЕС ще трябва до 15 месеца да решат дали да наложат окончателни мита за период от пет години. 
			Кореспондентът на SETimes в Истанбул Менекше Токяй има принос в написване на тази статия. 
		
	
					 
					
 
 

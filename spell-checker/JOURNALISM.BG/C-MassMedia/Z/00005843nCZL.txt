Гърция признава за натиск от страна на ООН за приключване на въпросите със сигурността на Кипър
07/02/2003
 
АТИНА, Гърция -- Министър-председателят Костас Симитис призна в четвъртък (6 февруари), че генералният секретар на ООН Кофи Анан оказва натиск върху гръцките и турските представители да завършат обсъждането на въпросите за сигурността на Кипър възможно най-скоро. ООН определи 28 февруари за крайна дата за уреждането на спорните въпроси за разделения остров. И гръцките, и турските кипърци отхвърлиха предложените от отсрещната страна поправки към мирния план на ООН. Симитис изтъкна, че Гърция е ангажирана с постигането на компромис, като добави, че неговото правителство е готово да подкрепи специалния пратеник на ООН в Кипър Алваро де Сото в преговорите с турската страна. Един от главните нерешени въпроси е броят на турските войници, които ще останат на острова. (Атинска новинарска агенция, ЕРТ, Македонска новинарска агенция - 06/02/03)

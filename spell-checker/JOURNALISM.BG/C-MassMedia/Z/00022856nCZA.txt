Посещението на Буш в Албания бе приветствано като крайъгълен камък в двустранните отношения
					11/06/2007
					Американският президент донесе силно послание за подкрепа на усилията на Албания за присъединяване към НАТО и заяви, че процесът на определяне на статута на Косово трябва да доведе до независимост.
					От Ерлис Селимай за Southeast European Times от Тирана – 11/06/07
 
					 
						
(От ляво на дясно) Хърватският премиер Иво Санадер, американският президент Джордж Буш, албанският премиер Сали Бериша и македонският премиер Никола Груевски напускат вилата на премиера в Тирана след среща в неделя (10 юни). [Гети Имиджис]
						Посещението на американския президент Джордж Буш в Албания бе "исторически ден, кулминационното събитие в отношенията между Албания и Съединените щати", според албанския премиер Сали Бериша. 
						"Искам да уверя г-н Буш, че Албания винаги ще бъде горд съюзник на Съединените щати, готова да окаже подкрепа, когато е необходимо. Нашата страна сега е част от плуралистичната система и се развива," каза той по време на обща пресконференция с Буш в неделя (10 юни). 
						"Ние сме готови да вземем всяко решение, да приемем всеки закон и да осъществим всички реформи, за да може Албания да заслужи получаването на покана за присъединяване към западния военен съюз," каза той. 
						Еднодневното посещение на Буш в страната бе първата визита на действащ президент на Съединените щати. Той донесе послание за подкрепа на стремежите на Албания за членство в НАТО и даде ясно да се разбере, че Вашингтон подкрепя независимостта като краен резултат от процеса за определяне на статута на Косово. 
						По време на своята пресконференция с Бериша Буш започна с поздравление към присъстващите на албански език. Той поздрави страната за извършените досега реформи и призова към по-нататъшен напредък. 
						"Съединените щати са решени да подкрепят Албания по пътя й към интеграция в евроатлантическите структури," каза Буш. "Бихме искали да видим повече политически и военни реформи. Всички политици трябва да работят заедно за изпълненние на стандартите." 
						По въпроса за Косово Буш каза, че би искал "да поясни две неща. Първо, трябва да имаме напредък в преговорите за статута, и второ, крайният резултат ще бъде независимост за Косово." 
						"По-скоро рано, отколкото късно, трябва да кажем: "Стига толкова. Косово е независимо," добави той. 
						Той призова също албанското правителство да помогне за опазването на спокойствието и мира в провинцията, която се намира под управлението на ООН от 1999 г. 
						По време на посещението си Буш обядва с премиерите на Албания, Македония и Хърватия, трите членки на "Адриатическата харта", и по-късно се разходи с тях из центъра на Тирана. 
						Буш отново подчерта подкрепата на Вашингтон за усилията на трите страни за получаване на покани за членство в НАТО по време на срещата на върха на Алианса в Букурещ през 2008 г. Той подчерта обаче необходимостта от завършване на нужните политически и военни реформи. 
						Посещението му бе приветствано в Албания като историческо събитие. Множество от хора приветства президента и първата дама Лора Буш по пътя им от международното летище на Тирана до сърцето на столицата, където Буш проведе разговори с Бериша и президента Алфред Мойсиу. 
						Улиците на града бяха почистени, от сградите се вееха американски знамена, а по повод на събитието бе издадена възпоменателна серия пощенски марки. 
						На огромни флагове и билбордове се четеше "Горди да бъдем партньори" и "Президентът Буш и Албания творят история". Хартиени шапки в червено, бяло и синьо бяха раздавани на желаещите. Властите преименуваха улицата пред парламента в чест на Буш, а Мойсиу връчи на колегата си Ордена на албанското знаме. 
						По време на посещението Буш поздрави албанските военни, служили в Афганистан. Страната неотдавна реши да утрои контингента си там на 140 души. Освен това тя има разположени около 120 военни в Ирак - присъствие, което според Мойсиу няма да приключи, докато продължава операцията на Съединените щати там. 
						В програмата на първата дама Лора Буш бяха включени посещения в главното родилно отделение на Тирана и в сиропиталище, спонсорирано от американското правителство. Президентът и първата дама посетиха и град Фуше Круя, където стотици хора очакваха пристигането им. Нарушавайки строгите мерки за сигурност, Буш започна да поздравява гражданите и в отговор бе радушно приветстван от тях.

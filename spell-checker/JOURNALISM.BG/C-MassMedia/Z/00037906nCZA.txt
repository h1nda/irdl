Визите Турция-ЕС: времето е от значение
					24/03/2011
					Някои казват, че мудните процедури за получаване на визи може да ги принудят да търсят възможности извън ЕС.
					От Акбар Рауфоглу за Southeast European Times -- 24/03/11
 
					 
						
Турски граждани казват, че получаването на виза понякога отнема месеци. [Ройтерс]
						Нихат Йозгюн е пропуснал няколко командировки в страни от ЕС миналата година, но не поради немарливост от негова страна. По-скоро заявените от него визи многократно не са били издавани навреме. 
						"Всеки път, когато подавахме молба в консулствата [на ЕС], те или забравяха, или не успяваха да завършат навреме процедурата по обработване на визата," каза той за SETimes, определяйки процедурата като "разстроена и несправедлива". 
						Четирдесет и шестгодишният ръководител на проекти в ИТ компания със седалище в Самсун, на северното черноморско крайбрежие на Турция, казва, че когато той и неговите колеги са се опитвали да се срещнат с европейски партньори, е трябвало да чакат над два месеца, за да бъдат одобрени визите им. 
						"Време е правителствата [на ЕС и Турция] да загърбят всичките си политически интереси и да помислят за обикновените граждани," каза той. "Абсурдно е гражданите на Сърбия, Албания и Босна и Херцеговина да се радват на безвизови пътувания до Европа, а на турските бизнесмени често да бъдат отказвани визи за посещаване на търговски панаири, както и студентите ни да не могат да учат там." 
						След близо пет десетилетия чакане в преддверието на Европа турските бизнесмени започват да губят търпение. Миналия месец вътрешните министри от ЕС се споразумяха да започнат диалог с Анкара по въпроса, но се появи пречка: Австрия, Кипър, Франция, Гърция, Германия и Холандия се обявиха против отпадането на изискванията за визи за турски граждани. 
						Междувременно Анкара настоява че няма да подпише споразумение за реадмисия, докато тези изисквания не бъдат премахнати. "Турция не приема по никакъв начин различно отношение", заяви външното министерство в свое изявление. 
						Според Улаш Дога Ералп, доцент в Университета "Сабанджъ", безизходицата е симптоматична за "отрицателното отношение към Турция като цяло". 
						"Във време, когато турската общественост поставя под въпрос доколко подходящ е ЕС като партньор, настояванията на вътрешните министри от блока за запазване на несправедливите визови правила идват в крайно неуместен момент," каза той. 
						Настоящата политика пречи на търговските отношения и ограничава свободата на пътуване за гражданите на страна кандидатка. Междувременно ЕС събира милиарди евро годишно от такси за визи. 
						Александър Бургин, доцент в Университета по икономика в Измир, е по-оптимистично настроен. 
						"Днес Турция е в удобната ситуация да изисква преговори за либерализиране на визите, защото може да се позове на връзката между споразумението за реадмисия и преговорите за либерализиране на визите, която ЕС направи при неотдавнашните споразумения за реадмисия с трети страни, каза той за SETimes. 
						Отпадането на визите е вероятно за някои групи, като студенти и научни работници, а за управителите на фирми могат да се издават многократни визи, каза той. 
						А дори и да не може да се очаква бърз напредък към либерализирането на визите, каза Бургин, важно е Европейската комисия да може да подсигури политическата подкрепа за започване на диалог. Това, добави той, може да внесе нов импулс в практически спрелите преговори за присъединяване с ЕС. 
						За Йозгюн обаче времето е от значение. "Ако чакаме повече от година, може да загубя партньорите си в Европа и нашата компания да се пренасочи към местните пазари или към Азия," каза той.

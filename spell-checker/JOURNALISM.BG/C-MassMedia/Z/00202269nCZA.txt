Хърватите се готвят за референдума за ЕС
					20/01/2012
					Хърватите ще се насочат към урните в неделя, като проучванията показват, че мнозинството от хората ще гласуват за присъединяването към ЕС. 
					От Дражен Ремикович за Southeast European Times от Загреб -- 20/01/12
 
					 
						
Недоволни протестират на централния площад в Загреб на 14 януари срещу подписването от Хърватия на присъединителния договор с ЕС. [Ройтерс]
						Няколко дни преди референдума в неделя (22 януари) за членството в ЕС хърватските власти изглеждат уверени, че мнозинството от хората ще гласуват за присъединяването на Хърватия към Съюза. 
						"Очакваме положителен изход от референдума", заяви за SETimes Душко Кишбери, говорител на Истрийския демократичен събор, партия от управляващата коалиция "Кукуригу". "Избирателната активност би трябвало да е добра, но вероятно няма да бъде по-различна от средната за останалите държави, в които се проведе референдум за ЕС." 
						Проучване на загребската агенция "Промоушън Плюс" от 4 януари показа, че 55,1 % от анкетираните одобряват присъединяването към ЕС, докато 33,3 % са били против. Повече от 11 % все още не бяха взели решение. За да бъде валиден референдумът, е необходимо обикновено мнозинство. 
						Новият хърватски министър-председател Зоран Миланович определи гласуването като "вот на хилядолетието", а министърът на външните работи Весна Пушич предупреди, че страната може да изгуби 1,6 млрд. евро от фондове, ако хърватите отхвърлят ЕС. 
						Хърватската диаспора също ще гласува на референдума, като се очаква половин милион хървати в Босна и Херцеговина (БиХ), които имат гражданство, да подкрепят присъединяването на Хърватия към ЕС. 
						Ружица Лека, безработна журналистка от Сараево, на 28 г., очаква вероятното присъединяване на Хърватия. Тя е завършила Факултета по политология в Сараево преди три години със специалност журналистика, но все още е без работа. 
						"Имам хърватски паспорт и гражданство, така че автоматично ще стана равноправна с някой швед, датчанин или французин [в Хърватия]. Всеки трябва да гласува за ЕС. Що се отнася до мен, ще бъда първа на опашката за гласуване в хърватското посолство в Сараево следващата неделя", каза Лека. 
						Тя каза, че ще използва времето до официалното присъединяване на Хърватия към ЕС, за да се информира относно възможностите за намиране на работа в някои европейски държави. 
						"Ще се подготвя и когато това стане, автоматично ще започна да си търся работа. Ще изпратя хиляди електронни писма за всички свободни позиции, които намеря онлайн, ако е необходимо. Чакахме този шанс дълго време", каза Лека. 
						Борис Павелич, журналист от Загреб във всекидневника "Нови лист", каза за SETimes, че подкрепящите референдума смятат, че ЕС е най-доброто решение за Хърватия, докато тези, които са против референдума, говорят за загуба на суверенитет и национална идентичност, ако Хърватия се присъедини към ЕС. 
						"Трудно е да се предвиди избирателната активност и резултатите. Представители на правителството казват, че очакват до 80 % избирателна активност, което би било прекрасно. Ако не гласуваме за влизане в ЕС, оставаме там, където сме, и смятам, че Европа напълно ще изгуби доверие в Хърватия. Все пак смятам, че това няма да се случи и хърватите ще изберат Европа", каза Павелич. 
						Огнен Вуканич, жител на Загреб, каза за SETimes, че ЕС е единственият избор за Хърватия и че той няма съмнения, че хърватите ще гласуват за Съюза. 
						"Някои малки националистически групи са единствените, които са против това, но смятам, че мнозинството от хората са за ЕС. Това е процес, който трудно може да бъде спрян, и смятам, че Хърватия заслужава ЕС", каза Вуканич. 
						Дражен Клеминец, председател на местната Хърватска партия на правата (ХПП) и един от членовете на движението, казващо "не" на ЕС, заяви, че хърватските медии публикуват само статии в полза на влизането в ЕС и рядко дават възможност на тези, които са против, да си изкажат мнението. 
						"Властите не представят на гражданите цялата истина за това, какво ги чака, когато влезем в ЕС. Нищо добро не ни чака там. Ние твърдим, че повече от 90 % от хърватите са против ЕС. Уверявам ви, че никой от хората, живеещи по селата, няма да гласува за ЕС", заяви Клеминец за SETimes. 
						Деян Кустринович, фермер, който живее в Нова Топола в Източна Хърватия, каза за SETimes, че няма да подкрепи присъединяването на Хърватия към ЕС. 
						"Всички пари, които ще получим от ЕС, ще отидат за администрацията, за да се плати на политици, министри и техните помощници. Нищо няма да отиде за селата или за промишлеността и фабриките, сигурен съм. Следователно смятам, че всеки честен хърватин трябва да гласува против присъединяването, защото си имаме прекалено много бюрокрация, дори и без ЕС", каза Кустринович.

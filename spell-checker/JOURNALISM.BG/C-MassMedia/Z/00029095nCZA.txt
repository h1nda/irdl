Върховният представител в Босна и Херцеговина се оттегли преди края на мандата си
					26/01/2009
					Премиерът на Словакия предложи Мирослав Лайчак за пост в кабинета, но дипломатът твърди, че ще се върне в БиХ, за да присъства на прехвърлянето на пълномощията.
					От Антонио Пърленда за Southeast European Times от Сараево – 26/01/09
 
					 
						
"Аз съм много ангажиран с Босна и Херцеговина и това ще продължи да бъде така," заяви върховният представител Мирослав Лайчак, обявявайки оставката си в петък (23 януари). [СВП]
						Главният пратеник на международната общност в Босна и Херцеговина изненада страната с изявлението си от петък (23 януари), че се оттегля от поста, за да стане министър на външните работи на Словакия. 
						"През последните седмици се разбра, че постът министър на външните работи на Словакия е свободен," обясни върховният представител Мирослав Лайчак пред репортери. "Казах им, че предвид мандата ми в БиХ нямам възможност да изпълнявам тази длъжност." 
						"Въпреки това вчера сутринта словашкият министър-председател [Роберт] Фицо ми съобщи, че би искал аз да заема поста на министър на външните работи", допълни той. 
						Четирдесет и петгодишният дипломат от кариерата Лайчак е шестият, който заема длъжността върховен представител, създадена след конфликта от 1991-1995 г. с цел да се помогне на страната да постигне стабилност и да изпълни предварителните условия за членство в ЕС. След встъпването му в длъжност на 1 юли 2007 г. Лайчак заемаше едновременно и поста на специален представител на ЕС в страната. 
						В петък той подчерта, че е приел новата работа при условие, че тя няма да създаде вакум в Службата на върховния представител (СВП). 
						"Словашкият министър-председател ме подкрепи за това," заяви той. "Приемствеността в СВП няма да бъде нарушена. В понеделник ще бъда в Братислава, за да приема официално длъжността на министър на външните работи. След това ще се върна в БиХ до намирането на решение, което ще гарантира приемственост." 
						Посланиците на страните от Съвета за прилагане на мира сега планират да се срещнат във вторник с експерти от СВП, за да обсъдят възможните варианти. 
						Лайчак заяви, че е направил всичко, за да помогне на БиХ да се приближи към постигането на своите цели. "Някои ще ме обвинят, че съм изоставил БиХ, и вече съм виждал написано в пресата, че всичко ми е омръзнало. Никое от тези неща не е вярно," заяви той. 
						Междувременно местните политици използваха случая, за да повторят своите становища за бъдещето на СВП. Според босненските сръбски лидери е дошло времето СВП да бъде закрита. Председателят на тристранното председателство Небойша Радманович заяви, че нейните функции трябва да бъдат поети от службата на ЕС в БиХ. 
						От друга страна, босненските политици настояват мандатът на върховния представител да бъде продължен, като според тях подобна фигура е необходима, за да направи страната стабилна и просперираща.

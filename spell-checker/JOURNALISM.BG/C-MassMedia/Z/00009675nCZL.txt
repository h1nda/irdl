Ашдаун: "Време е политиците от БиХ да предприемат важни крачки към бъдещето"
02/02/2004
В обширно интервю за кореспондента на "Southeast European Times" Антонио Пърленда върховният представител Пади Ашдаун призова властите в Босна и Херцеговина да ускорят реформите, които ще отворят вратата към Европа.
От Антонио Пърленда за Southeast European Times от Сараево - 30/01/04
 
 
Върховният представител на международната общност в Босна и Херцеговина (БиХ), лорд Пади Ашдаун, се е заел с подпомагането на няколко важни реформи, които ще бъдат от съществено значение за демократичното бъдеще на страната. В това свое ексклузивно интервю за "Southeast European Times" Ашдаун подчерта, че е необходимо местните власти сами да вземат важните решения, за да поведат страната си към членство в програмата "Партньорство за мир" (ПзМ) и в крайна сметка към влизане в ЕС и НАТО. Интервюто е взето преди указа на Ашдаун от сряда (28 януари), с който той преобразува шестте отделни общини в Мостар в една община и управа.
Southeast European Times: Доволен ли сте от темповете, с които политиците в БиХ започнаха да реализират 16-те задължения за 2004 г. по пътя на БиХ към членство в ЕС?
Пади Ашдаун: Няма да съм доволен, докато не бъдат изпълнени всичките 16 изисквания - невъзможно е да се пренебрегне важността им. През следващите месеци властите в БиХ трябва да ускорят реформите, които ще отворят вратата към Европа и, което също е много важно, ще направят живота на гражданите по-лесен. Аз имам само едно послание: не се проваляйте. Досега напредването върви застрашително бавно.
SE Times: Очаквате ли, че БиХ ще се присъедини към ПзМ тази година, дори ако военният лидер на босненските сърби и обвиняем за военни престъпления Радован Караджич остане на свобода?
Пади Ашдаун: Вече много пъти казах, че колкото по-скоро Радован Караджич и Ратко Младич бъдат предадени на Хага, толкова по-добре за хората в тази страна и особено за сърбите в страната. Зверствата са извършени от отделни индивиди и тези индивиди трябва да отговарят за престъпленията си - а не целият народ. Дали БиХ ще се присъедини към ПзМ или не и при какви условия, е въпрос, който ще се решава от НАТО.
SE Times: Защо не упражните по-голям натиск върху политиците от Република Сръбска (РС), за да ги накарате да предприемат конкретни публични мерки за залавянето на Караджич?
Пади Ашдаун: Те знаят какво трябва да направят. Народното събрание на РС прие закон за сътрудничество с Хага, премиерът и президентът на РС потвърдиха, че РС ще сътрудничи с Хага. Но все още не сме видели никакви арести. Понастоящем властите от РС в БиХ са единствените, които не са предприели никакви конкретни действия в това отношение и това ще трябва да се промени, за да има напредък към евроатлантическата интеграция.
SE Times: Колко голяма е опасността от екстремистки ислямски организации в БиХ и смятате ли, че те са в преки контакти с "Ал- Кайда"?
Пади Ашдаун: Почти толкова голяма или толкова малка, колкото и в другите европейски държави. Не забравяйте, че терористите, участвали в зверството на 11 септември, имаха връзки в няколко европейски страни - БиХ не беше сред тях - и в самите Съединени щати. Ислямски бойци пристигнаха в БиХ по време на войната и някои от тях останаха тук. Има и сръбски и хърватски екстремисти. Но аз съм уверен, че БиХ не е и няма да стане база за никакъв вид тероризъм.
Опасността в БиХ произтича предимно от факта, че БиХ си остава едно пространство на беззаконието. Реалната заплаха за тази страна не идва от терористичните организации, които са останали, били те малки или големи, а от липсата на законност, и точно това трябва да разрешим сега. Необходимо е да се приемат закони, които да създадат разузнавателна служба на държавно ниво, която да може успешно да се справи с този проблем. Трябва да превърнем Държавната агенция за информация и защита в една напълно функционираща организация и трябва да видим дали 13-те или 14-те различни полицейски служби, които в момента съществуват в БиХ, могат да предоставят най-ефективната защита срещу този вид заплаха.
SE Times: Доколко важна е реформата на градската управа на Мостар за цялата БиХ и как ще бъде реализирана тази реформа?
Пади Ашдаун: Тя е жизненоважна. Неразрешеният въпрос за статута на Мостар отравя политиката във Федерация Босна и Херцеговина (ФБиХ) и пречи на Херцеговина да осъществи потенциала си като двигател на икономическия растеж в цяла БиХ. Комисията "Винтерщайн" постигна впечатляващо по своя обем съгласие по широк спектър въпроси. Важно е това да не се забравя. Комисията се зае с различни източници на разногласия и постигна съгласие по 90 % от неразрешените въпроси. Два големи въпроса - избирателната система и градската управа - останаха неразрешени. Те ще бъдат разрешени, защото трябва да се разрешат. Диалогът все още продължава - да видим какъв ще е резултатът от него.
SE Times: Достатъчно решени ли са управляващите политически партии в БиХ да проведат реформи в съдебната власт, разузнавателната служба и службите за сигурност и да ги превърнат в политически независими институции, без вие да взимате важни решения по тази реформа?
Пади Ашдаун: Ако БиХ иска да се присъедини към Европа и ПзМ, а чрез ПзМ към НАТО, тогава те сами трябва да направят това. Техните международни партньори няма да приемат реформи, които са им били наложени от върховния представител. Те сами трябва да свършат тази работа - защото иначе ужасно ще разочароват своите граждани. Дали могат да направят това? Вярвам, че могат. При реформата в системата на отбраната те показаха, че могат да действат правилно, макар и със закъснение. Доста време бе нужно на политиците от БиХ да осъзнаят факта, че Европа не е същата и БиХ също трябва да се промени. Една политически независима съдебна власт е нещо нормално - не можете да бъдете нормална европейска страна, ако съдиите ви действат под политически натиск. Същото важи и за ефективния политически надзор над разузнавателните агенции и службите за сигурност. Използването на службите за сигурност за осъществяване на партийно-политически интереси принадлежи на една друга епоха. Никой в тази страна не иска да се връща към тази епоха.

Мисията на ОССЕ се готви да напусне Хърватия
					17/05/2007
					След 11 години и много драматични промени ОССЕ заяви, че мандатът й в Хърватия е изпълнен.
					От Наташа Радич за Southeast European Times от Загреб – 17/05/07
 
					 
						
Мисията на ОССЕ в Хърватия е в страната от 1996 г. [ОССЕ]
						След над десетгодишно присъствие в Хърватия, ОССЕ е готова да закрие мисията си. Мандатът й изтича в последния ден на 2007 г. За хърватското правителство това събитие е важен момент, който показва, че страната е постигнала по-високо ниво на демокрация и гражданска стабилност, като надзорът на ОССЕ повече не е необходим. 
						Ситуацията значително се е променила след април 1996 г., когато бе създадена мисията. Тогава в Хърватия имаше сериозни проблеми с човешките права и други трудности, типични за страни в преход. Задачата на ОССЕ бе да помогне на Хърватия да ги преодолее. 
						Неотдавна, в изказване за хърватския седмичник "Глобус", първият посланик на ОССЕ в Хърватия каза, че "е поел трудна задача през втората половина на 90-те години". 
						Както той, така и организацията са били смятани за "чужди кучета пазачи, които невинаги са били приемани радушно от хърватските власти на най-високо ниво", каза Тим Гулдиман. 
						В началото дейността на ОССЕ бе свързана с материалните разрушения, причинени по време на конфликта от 90-те години, помиряването на различните етнически групи и реинтеграцията на територията, контролирана от сърбите по време на войната. Сред другите приоритети бе установяването на върховенство на закона, завръщането и интеграцията на бежанците, въпроси, свързани с политиката и полицията, развитието на гражданското общество и свободата на медиите. 
						ОССЕ редовно публикува отчети за напредъка на Хърватия. Към края на 2006 г. мисията отбеляза, че Хърватия е постигнала огромен напредък в изпълнение на международните си ангажименти и задължения. Ето защо настоящият председател на мисията на ОССЕ Хорхе Вилалонга реши да започне да закрива представителствата на ОССЕ във Вуковар, Шишак, Карловац, Госпич, Задар и Сплит, а накрая и централата в Загреб. 
						Много местни неправителствени организации смятат, че все още има работа за ОССЕ и че организацията трябва да продължи присъствието си в по-малки мащаби дори и след официалното изтичане на мандата й. 
						"ОССЕ може да ускори нещата със самото си присъствие, когато става въпрос за определени дейности. Това е от голямо значение, особено в по-малките и отдалечени общини," казва Зарко Пуховски, известен активист от неправителствена организация. 
						Хърватските ръководители и повечето от хората обаче смятат, че след 11-годишна дейност мисията на ОССЕ е изпълнила това, за което е била създадена, и е време да напусне страната.

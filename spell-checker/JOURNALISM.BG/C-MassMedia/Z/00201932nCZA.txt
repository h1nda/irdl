Кучи: "Сръбските паралелни структури трябва да изчезнат"
					07/10/2011
					Вицепремиерът и министър на правосъдието Хайредин Кучи признава недостатъците на системата, но отново подчертава усилията за установяване на върховенство на закона в цяло Косово.
					От Линда Карадаку за Southeast European Times от Прищина -- 07/10/11
 
					 
						
Вицепремиерът и министър на правосъдието Хайредин Кучи. [Facebook]
						След осем месеца на поста министърът на правосъдието Хайредин Кучи днес е изправен пред предизвикателството да приведе косовската съдебна система в съответствие с международните стандарти. Той обсъжда постигнатото до момента - и пътя напред - с кореспондента на SETimes Линда Карадаку. 
						
						SETimes: Кои са проблемите пред съдебната система в Косово? 
						
						Хайредин Кучи: Функционалността на съдилищата в Северно Косово, правната инфраструктура и повишаването на броя на съдиите и прокурорите се очертават като най-големите предизвикателства пред съдебната система в Косово. Знае се, че една съдебна система е функционираща и ефективна едва когато действа на цялата територия. В този смисъл ние се опитваме да [се заемем със] съдилищата в Северно Косово, [да ги направим] функционални. 
						Правим промени в правната инфраструктура, за да позволим по-високо ниво на авторитет и независимост на съдилищата и прокуратурата. В сътрудничество с международни експерти сме променили наказателния кодекс и сме приели почти всички закони, така че те да отразяват най-добрите практики и по-съвременните известни международни практики. 
						
						SETimes: Има ли недостиг на съдии и прокурори? 
						
						Кучи: Разбира се че има, а липсата на съдии и прокурори е най-големият проблем за съдебната система. Съгласно международните стандарти професионалната подготовка на съдии и прокурори изисква време и това (време) има висока цена за нашата съдебна система, изразяваща се в нерешените, натрупани съдебни дела. Затова министерството на правосъдието е запланувало догодина създаването на Съдебна академия, която ще обучава... кандидатите за съдии, прокурори, нотариуси и посредници. 
						
						SETimes: Има ли политическо влияние в системата на правосъдието? 
						
						Кучи: Министерството на правосъдието е решено да завърши правната инфраструктура, която ще гарантира независимостта на съдебната власт. Сегашната правна инфраструктура също гарантира независимо функциониране на съдебната система, но се опитваме да направим така, че системата да заработи на цялата територия на Косово, което не би позволило различни тълкувания. 
						
						SETimes: Какво е нивото на сътрудничество с ЮЛЕКС? Това сътрудничество базирано ли е на партньорство? 
						
						Кучи: Отношенията с ЮЛЕКС са ясно дефинирани и работят много добре. Нашето сътрудничество се състои в съвместна работа в съдебната система, митниците и полицията. Особено в съдебната власт ролята на ЮЛЕКС е допълваща. Във всички тези три области вършим много ценна работа, която допринася за съвместните общи цели, [необходими] за изпълнението на критериите за евроинтеграция. Ние си сътрудничим с ЮЛЕКС на партньорско равнище, като винаги имаме предвид задълженията и отговорностите, уредени от законодателството. 
						
						SETimes: Събитията на север напоследък създадоха нова ситуация. Къде виждате решението? 
						
						Кучи: Правителството е решено да установи върховенство на закона в северната част на страната. Правителството базира тази решимост [върху] действащите правни актове и международната политическа подкрепа. Това е обща цел, която включва разпускане на паралелните структури, функциониране на съдебната система и повишаване на участието на сръбската общност в косовските институционални структури. 
						Истинската пречка продължава да бъде влиянието на белградските политически структури върху сръбската общност на север. Жал ми е, (когато виждам) как една държава успява да държи като заложник част от сръбската общност в Косово с цел да я манипулира и така я лишава от шанса да живее истински живот. Освен това много престъпни структури са оцелели на север благодарение на тази подкрепа. Ето защо косовското правителство остава решено да направи невъзможно оцеляването на тези структури на север. 
						
						SETimes: Как виждате въвеждането на Северно Косово в съдебната система? 
						
						Кучи: След като встъпих в длъжността на министър на правосъдието през февруари т.г., си поставихме шест приоритета. Един от тях е нашият [ангажимент за] пълно и единно прилагане на законите по цялата територия на Косово. Възстановяването на функциите на съдилищата в Северна Митровица, Звечан, Зубин Поток и Лепосавич са приоритети на министерството на правосъдието, по които ние работим усилено с ЮЛЕКС. 
						
						SETimes: Каква е позицията на Прищина относно диалога с Белград, който бе преустановен? Очаквате ли нови сигнали от посещението на посредника г-н Купър? 
						
						Кучи: Участваме активно в диалога; ще играем конструктивна роля. Така също ще внимаваме всички принципи, които имаме като страна - както и исканията на демократичния свят - да бъдат зачитани. Не храним илюзии, че нещата ще се движат много бързо, но ще бъдем конкретни по отношение на нашите права, така че решенията да бъдат в рамката на нашите политически цели, граници, условията тук и международните стандарти.

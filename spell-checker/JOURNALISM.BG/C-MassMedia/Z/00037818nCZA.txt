Албанско-американските отношения: от еднаква дистанция към партньорство 
					17/03/2011
					Решаваща среща преди двадесет години подготви сцената за политическите промени.
					От Линда Карадаку за Southeast European Times от Тирана – 17/03/11
 
					 
						
Посланикът на САЩ Александър Арвизу призовава албанските лидери да превърнат политическите си различия в предимства. [Ройтерс]
						Когато комунистическа Албания започна да се отваря преди 21 години, режимът се надяваше да задържи властта, докато въвежда реформи. Той избра дипломатическата стратегия на "еднаква дистанция", при която развиваше отношенията си едновременно с Вашингтон и с Москва. 
						Тази позиция "бе причина за забавяне на установяването на дипломатически отношения със Съединените щати," каза бившият албански дипломат Генц Млоя за SETimes. 
						 Но времето не бе на страната на комунистите. През март 1991 г., когато Албания и Съединените щати подписаха Меморандум за разбирателство в Държавния департамент, албанската делегация включваше представители на зараждащата се опозиция, която дойде на власт една година по-късно. 
						 "За първи път от 1946 г. се случваше нещо подобно," каза Млоя. Делегацията се чувстваше свободна да говори за трудното икономическо положение на Албания, нарушавайки дългогодишното табу, при което можеше да се споменават само успехите на комунизма. 
						Двамата опозиционни представители на срещата бяха Сали Бериша, сега премиер на Албания, и покойният Грамоз Пашко. Двадесет години по-късно бившият дипломат Млоя се присъедини към Бериша на церемония по случай 20-ата годишнина от възстановяването на връзките с Вашингтон. 
						Приносът на всички към постигането на крайния резултат бе важен, смята Млоя. "Победителят от възстановяването на отношенията между Албания и Съединените щати е албанският народ," каза той. 
						Отбелязвайки годишнината, държавният секретар на САЩ Хилари Клинтън определи събитието от 1991 г. не само като повратен момент за двустранните отношения, но и за развитието на албанската демокрация. 
						"Тази годишнина ознаменува нашето партньорство, напомня ни за напредъка, който сме постигнали, и подчертава добрите перспективи за бъдещето на Албания, особено докато правите необходимите крачки към постигането на целта за членство в Европейския съюз," каза Клинтън в изявление за медиите. 
						 Тя добави, че дори и в най-мрачните години на Студената война албанците и американците не са забравили дълбоките си приятелски връзки, и похвали приноса на Албания за регионалната стабилност и подкрепата й за Косово. 
						По отношение на продължаващата политическа криза в Албания Клинтън призова лидерите в правителството и опозицията да работят заедно за придвижване на страната напред. Тя каза, че те трябва да поддържат отчетност и прозрачност и да засилят върховенството на закона и човешките права. 
						Посланикът на САЩ в Албания Александър Арвизу също призова противостоящите политически сили да намерят пътища за сътрудничество, заявявайки, че различията могат да бъдат и източник на сила.

Еврокомисарят Малстрьом каза, че Румъния е технически готова да влезе в Шенген
					11/02/2011
					 
						БУКУРЕЩ, Румъния -- Еврокомисарят по вътрешните работи на ЕС Сесилия Малстрьом призова в четвъртък (10 февруари) членките на ЕС, противопоставящи се на присъединяването на Румъния към Шенген, да обяснят подробно своите очаквания, така че Букурещ да може да получи зелена светлина за присъединяване към зоната без вътрешни граници. Румъния е технически готова да направи тази важна крачка, каза Малстрьом по време на посещение в Букурещ. Тя посочи като пример за поетите от Румъния ангажименти неотдавнашната антикорупционна кампания, която доведе до уволняването на шефа на митниците Траян Марджинян. Малстрьом провежда в петък срещи с български официални представители в София. (Новините, Гъндул, Котидианул, Антена 3, Евениментул Зилеи - 10/02/11)

Правителството на Косово разкритикува плановете на Сърбия за създаване на паралелни структури
					03/06/2008
					 
						ПРИЩИНА, Косово -- В понеделник (2 юни) правителството отхвърли всяка идея за създаването на паралелни структури за косовските сърби като резултат от сръбските местни и парламентарни избори на 11 май. "Създаването на паралелни структури на местно ниво е недопустимо и невъзможно", каза пред парламента заместник министър-председателят Раме Манай. Законодателите поискаха заемането на твърда позиция срещу плана на Сърбия.
						Също в понеделник председателят на парламента Якуп Красничи призова властите в съседна Македония да анулират проведените в неделя избори, защото те не са били демократични и свободни. "Членове на полувоенни формирования в униформи са извършили изборни измами и са напълнили избирателни урни с фалшиви бюлетини", каза Красничи. Той добави, че институциите на Косово са загрижени от събитията в Македония, защото избори, белязани от насилие и нарушения, не допринасят за регионалната стабилност. (Коха Диторе, Експрес, Зери, Телеграфи - 03/06/08)

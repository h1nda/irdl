Сърбия се опитва да реши проблемите на жените и чужденците затворници
					06/02/2012
					Жените съставляват по-малко от 3 % от общия брой на затворниците, в сравнение с около 10 % от лишените от свобода, които са чужденци. Въпреки това и двете групи крият различни предизвикателства.
					От Ивана Йованович за Southeast European Times от Белград – 06/02/12
 
					 
						
В затвора в Митровица са настанени почти всички чуждестранни затворници. [Администрация за изпълнение на наказанията]
						Броят им може и да е малък, но жените и чужденците затворници имат специфични проблеми както по време на престоя им зад решетките, така и след тяхното освобождаване. 
						Ясмина Николич, ръководител на услугите, предоставяни от неправителствената организация „Сдружение по виктимология в Сърбия“, каза за SETimes, че също както при затворите за мъже, пренаселеността е проблем. Капацитетът на затвора в Пожаревац, единственият женски затвор в Сърбия, е 180 души. 
						„В действителност там са настанени 290 затворнички“, заяви за SETimes Зоран Вучичевич, съветник на директора на Администрацията за изпълнение на наказанията. Той добави, че повечето се намират там за престъпления, свързани с наркотици, а освен това сред тях има „значителен брой лица, които са извършили престъпления в ситуации на домашно насилие“. 
						Поради тези брачни или домашни проблеми „най-трудният проблем за жените затворнички е интеграцията в обществото след излизане от затвора“, посочва Николич. 
						Добривое Радованович, сътрудник в Института по криминология и бивш декан на Факултета по специално образование и рехабилитация в Белград, е поразен от изключителната дисциплина, наложена в женския затвор, която според него е дори по-строга, отколкото в затворите за мъже. „Затворите се ръководят от жени. В тези институции работят само жени, включително възпитателите, и те се нещо като малки „босове“, каза той за SETimes. 
						Какво да правят след затвора, е най-трудният въпрос за жените затворнички и той намира израз във високото ниво на рецидивизъм, отбелязва Николич. „Техният най-голям проблем е как да си осигурят поминък, тъй като заетостта сред жените, които излизат от затворите, е много ниска и има много малко работни места, които те биха могли да заемат.“ 
						Пример за това е случаят на по-възрастна затворничка, самата тя жертва на домашно насилие. „Една година след освобождаването й не можем да й намерим работа, въпреки че тя е доста високо квалифицирана“, каза за SETimes Иван Кузминович, адвокат от Хелзинкския комитет за правата на човека в Сърбия. 
						Друга група са чужденците, които съставляват около една десета от всички затворници. Те обикновено са настанявани в затвора в Сремска Митровица. 
						Боян Гаврилович, изследовател по правни проблеми в Центъра за правата на човека в Белград, посочва, че има две категории чужденци. Едната група, която всъщност е преобладаваща по численост, е от страните от региона. Във втората категория са „най-вече хора от Сомалия, Афганистан, Пакистан и някои африкански държави, предимно засегнати от войни, икономически кризи или други събития. Това са нелегалните имигранти“, каза той за SETimes. 
						Тъй като преобладаващата част от чуждестранните затворници са от намиращите се в непосредствена близост държави, общуването с персонала не е проблем. За затворниците, които говорят език, непознат за персонала на затвора, обаче трябва да се осигури преводач. 
						Това поставя интересен въпрос, казва Джордже Алемпиевич от Института по съдебна медицина в Белград и член на Комитета за предотвратяване на изтезанията към Съвета на Европа и на Съвета на омбудсмана за лишените от свобода лица. Той посочи за SETimes, че са били отпечатани и разпространени брошури за институцията на омбудсмана и правата на задържаните лица на сръбски език и на езиците на националните малцинства. 
						Освен това обаче, казва той, „материалите трябва да бъдат отпечатани и на други езици, тъй като Сърбия е на границата с Шенген/безвизовата система“.

Милутинович пледира за невинност
28/01/2003
 
ХАГА, Холандия -- Бившият сръбски президент Милан Милутинович се яви пред трибунала на ООН в понеделник (27 януари) и пледира за невинност по петте обвинения, свързани с конфликта в Косово от 1998-1999 г. Той заяви, че не е имал власт върху югославската армия или сръбските специални полицейски части, които са участвали в етническото прочистване. Очаква се процесът срещу него и другите двама обвиняеми, помощника на Слободан Милошевич Никола Шаинович, и Драголюб Ойданич, бивш командващ на армията, да започне в края на тази седмица. Те се предадоха на съда в Хага през миналата година.
В понеделник бе възобновен и процесът срещу Милошевич. Делото започна с повече от една седмица закъснение поради влошеното здравословно състояние на подсъдимия. Ще бъдат изслушвани показания за бомбардирането на Дубровник през 1991 г. (АП, АФП, Ройтерс, Танюг, Б92, Радио Югославия - 27/01/03)

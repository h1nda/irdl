Репортаж: България може да блокира членството на Турция в ЕС 
					06/01/2010
					Въпреки предупреждението, че претенциите за компенсации може да повлияят зле на отношенията, София иска Анкара да заплати милиарди евро, преди да даде зелена светлина за членството й в ЕС. 
					(Заман - 06/01/10; Си Ен Ен Тюрк, Ройтерс, София Ехо, Сега, Заман - 05/01/10; Euobserver, Дневник - 04/01/10)
 
					 
						
Българският министър без портфейл Божидар Димитров. [Гети Имиджис]
						Турският външен министър Ахмет Давутоглу предупреди във вторник (5 януари), че разгласените намерения на София да търси компенсации за изселените лица в началото на ХХ век биха могли да навредят на двустранните отношения. 
						"Запазването на приятелските отношения между България и Турция е в интерес и на двете страни. Би било много полезно, ако се избягват изявления, които биха могли да навредят на това приятелство, " каза Давутоглу на съвместна пресконференция с гостуващия му колега от Бразилия Селсу Аморим. 
						Давутоглу отговори по този начин на изказването на българския министър без портфейл, отговарящ за българите в чужбина, Божидар Димитров, че София възнамерява да потърси компенсации от около 14 милиарда евро за собствеността на гражданите й, принудени да напуснат Турция през 1913 г. 
						"Турция със сигурност има възможност да плати тази сума, в крайна сметка, тя е 16-ата икономическа сила в света," каза в интервю в неделя за всекидневника "24 часа" Димитров, цитиран от EUobserver. "Едно от трите условия за пълноправно членство на Турция в ЕС е решаването на проблема с имотите на тракийските бежанци." 
						София може да блокира кандидатурата на Турция за членство в ЕС, ако тя откаже да плати, предаде в понеделник EUobsever. 
						През октомври 1925 г. е подписан Ангорският договор, засягащ правата на преселниците от двете страни. Българският парламент го ратифицира през май 1926 г., но той така и не влиза в сила. 
						Веселин Нинов от пресслужбата на българското правителство заяви за EUobserver, че съгласно договора от 1925 г.турското правителство е длъжно да заплати компенсации за недвижимите имоти на българските бежанци. Отбелязвайки, че този въпрос е "повече исторически, отколкото политически", той потвърди, че страната му наистина може да прибегне до правото си като членка на ЕС да блокира присъединителния процес на южната си съседка, ако въпросът не бъде решен. 
						"Има такъв вариант," каза Нинов за EUobserver. "Но това е само едно от многото условия за българската подкрепа за членството на Турция. Налице са и въпроси, свързани с енергийни проекти и проекти за управление на водите." 
						Въпросът за правата на българските бежанци от Източна Тракия бе споменат и в резолюция на Европейския парламент (ЕП) на 21 май 2008 г. 
						Законодателният орган на ЕС заяви, че очаква от Турция да "се въздържа от каквито и да било заплахи към съседните държави и да уреди всички неуредени спорове мирно и съгласно Хартата на ООН, другите приложими международни конвенции и двустранни спогодби и задължения; в частност той приканва турските власти да подобрят в духа на добросъседските отношения диалога си с Гърция (напр. относно егейския континентален шелф) и България (напр. относно имуществените права на българските тракийски бежанци) с цел да реши всички неуредени двустранни въпроси". 
						Проект, засягащ собствеността на българските тракийски бежанци, чиито наследници наброяват около 800 000 души, бе започнат по-късно същата година. Много от тях обаче не разполагат с нотариални актове или други правни доказателства за недвижимото имущество на роднините си. 
						Съвместна българо-турска междуправителствена работна група, която бе създадена миналата година, сега се занимава със спора и се очаква въпросът да бъде една от точките в дневния ред на разговорите по време на предстоящото посещение на българския премиер Бойко Борисов в Анкара.

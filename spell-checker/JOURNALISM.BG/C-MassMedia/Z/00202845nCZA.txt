ХДС отваря нова страница с нов лидер
					26/05/2012
					Новото ръководство на партията незабавно ще започне подготовка за бъдещите местни избори.
					От Дражен Ремикович за Southeast European Times в Загреб - 26/05/12
 
					 
						
Томислав Карамако е новият лидер на ХДС. [ХДС]
						За главната опозиционна партия Хърватски демократически съюз (ХДС) започна нова ера тази седмица, след като партията избра бившия шеф на тайните служби Томислав Карамарко за свой нов председател. Новото ръководство твърди, че партията трябва напълно да се демократизира, а анализаторите и гражданите смятат, че това е единственият политически изход за ХДС, ако те искат да оцелеят. 
						През последните шест месеца ХДС бе разтърсен от многобройни скандали. Партията изгуби изборите през октомври миналата година, след което трябваше да се справи със скандали за корупция, които доведоха да ареста на бившия й председател и премиер Иво Санадер. 
						Тази мярка обаче тласка партийната позиция към десния сегмент на политическия спектър и я връща към националистическите й корени, предизвиквайки политически трус в страната, която се надява да се присъедини към ЕС следващата година. 
						"Партията трябва да се върне към корените си и да възроди истинския патриотизъм", каза Карамарко, след като победи четирима други кандидати, включително бившия премиер Ядранка Косор, която допринесе за извеждането на Хърватия по пътя на присъединяване към ЕС. 
						"Най-накрая ще станем истинска опозиция", каза 53-годишният Карамарко. 
						Йосипа Римач, нов член на председателството на партията, каза, че 90% от хората от екипа на Карамарко са спечелили постове, което отбелязва отдавна търсения обрат към пълна демократизация. 
						Сред новото ръководство има много млади хора с опит, настоящи кметове, бивши министри и депутати. 
						"Ще подкрепим всичко, което е добро за Хърватия, а всичко, което не е в интерес на гражданите, ще бъде критикувано", каза Римач за SETimes. 
						Даворка Будимир, политически анализатор и заместник-председател на Хърватската асоциация за политически науки, каза за SETimes, че делегатите не са имали друг избор освен да сменят старото ръководство на партията. 
						"Карамарко също е от 'старата гвардия' на ХДС, но можем да кажем, че той би могъл да се социализира политически и да отхвърли старите методи на управление на партията. Демократизацията е процес като всички други и на една партия й е необходимо значително време, за да се демократизира", каза Будимир. 
						Гражданите са доволни от промяната, но предупредиха, че ХДС трябва да скъса с миналото. 
						"Всякаква промяна е добра. ХДС трябва да консолидира редиците си, за да има силна опозиция на политическата сцена и за да не се допусне партията ... да стане всесилна", каза за SETimes Мишко Грегурич, 24-годишен студент по политология от Загреб. 
						Жителката на Загреб Горица Вукмир, 32-годишна смята, че новото ръководство ще подобри имиджа на ХДС, който е застрашен. 
						"Винаги съм гласувала за ХДС допреди миналите избори. Не може да гласувате за някой, чийто шеф е крадец. Надявам се, че новият шеф ще поправи грешката", каза Вукмир за SETimes. 
					
				
			
					 
					
 
 

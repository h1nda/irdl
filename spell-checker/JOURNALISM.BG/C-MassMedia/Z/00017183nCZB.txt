Незаконният трафик на хора все още е проблем на Балканите
					09/01/2006
					Около 200 000 до 300 000 души в страните от Югоизточна Европа стават годишно жертви на незаконния трафик на хора, а Балканите продължават да бъдат транзитен път към останалите европейски страни. Върху страните в региона, които се стремят към членство в ЕС и НАТО, се упражнява все по-силен натиск да решат проблема. Тъй като в основата на този проблем са икономически фактори, някои смятат, че интегрирането в Европа може да се окаже ключът към решаването на проблема в дългосрочен план.
					От Зоран Николовски за Southeast European Times в Скопие – 06/01/09
 
					 
						
Югоизточна Европа все повече се превръща в транзитен път за трафика на хора. [ЕУПМ]
						Страните от Югоизточна Европа са изправени пред голямо предизвикателство. С приближаването си към членство в ЕС и НАТО те трябва да решат проблемите, свързани с нелегалния трафик на хора във всичките му форми, независимо дали е мотивиран от проституция и престъпност или просто от желанието да се използва икономическата възможност за емигриране в богати страни. Балканите все повече се превръщат в транзитен път за незаконното придвижване на хора, търсещи по-добър живот на Запад. 
						Неотдавна, в координирана мултинационална полицейска акция бе разбита организирана верига за прехвърляне на хора от Албания в Гърция през Македония. Акцията с кодово название "Юг" включваше полицейски сили от всичките три страни и доведе до 17 ареста. Задържаните лица бяха собственици на камиони и други моторни превозни средства със специални скривалища за икономически емигранти. Последните са заплащали между 1000 и 1500 евро за прехвърлянето. 
						Секс търговията също е в основата на трафика на хора в региона. Например Македония е страна, през която се минава транзит и в по-малка степен е дестинация за жени и деца, прехвърляни от бившия Съветски съюз и Югоизточна Европа с цел сексуална експлоатация. Междувременно трафикът на македонки продължава из цяла бивша Югославия според доклада на Държавния департамент на САЩ за 2005 г. за този световен проблем. 
						 Според доклада, Македония е класирана сред страните "втора категория", което означава, че тя не изпълнява и минималните стандарти за елиминиране на трафика на хора, въпреки очевидните й усилия да го направи. Сниженият й индекс в сравнение с 2004 г., когато тя бе сред страните от "първа категория", се дължи на липсата на напредък в усилията й да реши проблема с незаконния трафик на хора. Правителството прие ново законодателство срещу незаконния трафик на хора през 2004 г., но не успя да демонстрира цялостно подобрение в прилагането и в превенцията, се твърди в доклада на Държавния департамент. Постоянните институционални недостатъци в съдебната система продължават да пречат на ефективната борба на правителството срещу незаконния трафик на хора. В доклада се отбелязва, че съдебната система не е успяла навременно и ефективно да изправи пред съда и да осъди трафикантите на хора или да осигури защита за жертвите и свидетелите в съдебната зала. 
						За да реши тези проблеми, правителството започна осъществяването на проект срещу незаконния трафик на хора, "Национален механизъм за координация и консултации". Министерството на труда и социалната политика ще осъществи проекта на три етапа до 2006 г. в сътрудничество с мониторинговата мисия на ОССЕ. Партньорите ще включват и полицията, местните власти, социалните работници и представители на НПО. 
						
През 2004 г. отделът на ЮНМИК за разследване на незаконния трафик и проституцията извърши 77 ареста, проведе 2386 акции и помогна на 48 жертви. [AФП]
						Съдебната система също предприема мерки, например като търси отговорност от съдиите за неспособността им да осигурят навременна съдебна процедура. Например съдия Димитрия Кобовски бе уволнен от парламента за това, че са му били необходими цели 11 месеца, за да издаде присъда срещу известния местен сводник Дилавър Бойку. По закон това би трябвало да му отнеме от 14 до 60 дни. 
						"Едно съдебно решение не може да бъде писано 11 месеца, след като е било взето и особено за дело, което разтърси страната", писа Ленче Софрониевска, председател на републиканския съдебен съвет. "Случаят Бойку промени отличната оценка, която получихме като страна, която се бори срещу незаконния трафик на хора", заяви тя във връзка с доклада на Държавния департамент. 
						 Друг проблем е осигуряването на защита на жертвите. Поради сериозността на проблема САЩ и Регионалният център за борба с трансграничната престъпност дариха видео апаратура за дистанционно даване на показания на прокуратурата на Македония. Македония е първата страна в региона, която ще използва такава апаратура в съдебните зали, зяяви американският адвокат Гарвин Корн. 
						Докладът на Държавния департамент също дава сурова оценка и на други страни от района на ЮИЕ. Албания се определя като източник на незаконно прехвърляне на жени и деца с цел сексуална експлоатация и принудителен труд в Гърция и Италия, където много жертви впоследствие биват прехвърляни във Великобритания, Франция и Холандия. Албански деца, особено етнически роми и египтяни продължават да бъдат незаконно извеждани от страната и да бъдат принуждавани да просят. Според доклада, Босна и Херцеговина е страна, която е източник, транзитен път и дестинация за незаконен трафик на жертви, много от които етнически роми. 
						Сърбия-Черна гора се определя като източник, транзитен път и дестинация за незаконен трафик на жертви и вътрешен трафик на етнически ромски деца, за които принудителната просия продължава да бъде проблем. Косово също се смята за източник, транзитен път и дестинация, като там вътрешния незаконен трафик на хора се смята за все по-сериозен проблем. През 2004 г. отделът на ЮНМИК за разследване на незаконния трафик на хора и проституцията извърши 77 ареста, проведе 2386 акции и помогна на 48 жертви, 17 процента от които - малолетни. Междувременно жертвите получават все по-малка помощ, тъй като все по-сложните криминални мрежи се адаптират към усилията за борба с незаконния трафик на хора и изместват секс търговията от обществените места и баровете в частни домове. 
						Много от жертвите от БиХ и Сърбия и Черна гора са прехвърляни в бившите югославски републики и след това отново ги връщат на сезонен, ротационен принцип. 
						Особенна тревога в балканските страни буди влиянието на проблема за незаконния трафик на хора върху надеждите им за облекчен визов режим, както и за кандидатурите им за членство в ЕС и НАТО. Четири страни в региона - България, Хърватия, Македония и Румъния - са официални кандидатки за членство. България и Румъния трябва да се присъединят към блока на 1 януари 2007 г. , макар че тези планове могат да бъдат отложени с една година ако Брюксел реши, че не всички критерии са изпълнени. И четирите кандидатки са характеризирани в доклада на Държавния департамент на САЩ като страни от "втора категория". 
						Еврокомисарят по правосъдието и вътрешните работи Франко Фратини очерта стъпките, които Съюзът очаква от страните да предприемат, за да предотвратят незаконния трафик на хора. Тези мерки включват засилване на граничния контрол, подобряване на качеството на паспортите и подписване на споразумения за реадмисия и така да се даде възможност на незаконните емигранти да се върнат в страната, през която са преминали транзит, ако не може да се установи тяхното гражданство. Някои от тези мерки вече се предприемат. Така например Македония въвежда нови паспорти, които съдържат биометрична информация за притежателите им. Тя освен това провежда окончателния етап от преговорите по осем споразумения за реадмисия със страни-членки на ЕС и разработва система за електронни комуникации за връзка между граничните пропусквателни пунктове. 
						В същото време Международната кризисна група (МКГ), която е влиятелна неправителствена организация в САЩ, отправи критика към ЕС за това, която тя определи като прекалено строг визов режим към Албания, Босна и Херцеговина, Македония и Сърбия-Черна гора. Тези страни трябва да засилят борбата си против нелегалната имиграция, твърдят от МКГ, но ограничаването на движението и икономическите възможности изострят проблема. Неспособността да се отвори по-широко вратата към Европа може да попречи на европейските ценности да пуснат корени. Затварянето на вратата за страни с мюсюлманско население междувременно увеличава потенциалното влияние на радикалните и терористични групировки в Близкия изток. 
						МКГ предлага най-малкото да бъде въведена по-либерална политика за някои категории пътуващи - преподаватели, професори, студенти, журналисти, бизнесмени, високопоставени длъжностни лица и шофьори на камиони. В края на краищата, членството в ЕС може да бъде най-добрият антидот на проблема, който няма да бъде толкова крещящ щом икономическата мизерия, която е в основата му, бъде облекчена.

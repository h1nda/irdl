Прегледът на приватизацията разпалва искри в Сърбия
31/05/2004
Кандидатът за президент на сръбската управляваща коалиция обяви, че ревизията на приватизацията засяга 80 сръбски компании. Синдикатите приветстваха това решение като знак за ангажимента на правителството да откликва на техните тежнения. Някои икономисти обаче са скептични.
От Душан Кошанович за Southeast European Times в Белград - 31/05/04
 
 
Според бившия министър на икономиката Драган Маршичанин упълномощените институции ще се занимаят с около 80 оспорвани приватизационни процедури.[АФП]
Прегледът на процеса на приватизация е гореща тема за предстоящите президентски избори в Сърбия. Бившият министър на икономиката Драган Маршичанин, който напусна поста си заради това, че се кандидатира, заяви, че няма да има цялостна ревизия. По-скоро, посочи той, упълномощенете институции ще се занимаят с 80 спорни приватизационни процедури, които вече са ощетили държавата. Ако се установи злоупотреба, участниците ще бъдат подведени под отговорност и договорите им за покупка могат да се анулират.
Сред 80-те посочени в списъка компании са три захарни завода, притежавани от Миодраг Костич, който е заподозрян от Европейската комисия заради преференциален внос на сръбска захар, както и две фармацевтични компании. Синдикатите приветстваха обявената процедура, но предупредиха, че индивидуалните проверки не трябва да се разглеждат като послание, че приватизацията води със себе си престъпна дейност. Според тях прегледът не бива да обезкуражава бъдещата приватизация и чуждестранните инвестиции.
Икономистите изразяват резерви към изявлението на Маршичанин. Директорът на Института за икономика и финанси Мирослав Милоевич го определя като политически маркетинг. Бившият министър на приватизацията Александър Влахович счита, че това е част от предизборната кампания на неговия наследник.
"Не се страхувам от проверка на която и да е приватизирана компания, тъй като всичко е направено в рамките на закона. Най-компетентните международни финансови институции вече са си казали думата, оценявайки сръбския приватизационен модел като най-добрия през последните три години," казва Влахович.
Инвеститорите се отнасят с предпазливост към прегледа на приватизацията поради възможното въздействие както към интереса, така и върху цената на инвестирането в Сърбия. Според анализатори обаче инвеститорите биха получили послание, че прехвърлянето на собствеността никога не може да бъде сигурно в Сърбия. Ще се получи увеличение на цялостния инвестиционен риск и понесените загуби няма да бъдат компенсирани с ползите от прегледа.
Шефът на приватизацията Бранко Павлович заяви пред всекидневника Политика на 16 май, че неговата агенция е изработила списък с приоритети заедно с Антикорупционния съвет, предлагайки за преглед седем предполагаемо спорни приватизациионни сделки. Ще бъдат извършени необходимите анализи и ще започнат индивидуални проверки, ако това е необходимо. Ревизиите представляват изключително дълга и усложнена процедура, заяви Павлович, допълвайки, че одиторите могат да очакват, че самите те ще станат скоро обект на проверка. Онези, за които се констатира, че са засегнали държавата, ще бъдат поставени в "черен списък на одиторите", което ще означава, че агенцията ще прекъсне връзките с тях.
Що се отнася до по-бавния темп на приватизация през 2004 г., Павлович каза, че може да се очаква, че всички привлекателни компании са били разпродадени. Приватизацията на телекомуникационния сектор ще бъде поставена на дневния ред, когато правителството уточни структурата на собствеността в телекомуникационните компании. На този етап агенцията ще се нуждае между девет и дванадесет месеца за извършване на добра продажба, каза той.

Турският премиер Ердоган отрече да се е опитвал да накара своите критици да замълчат 
					16/02/2011
					 
						АНКАРА, Турция -- Във вторник (15 февруари) министър-председателят Реджеп Тайип Ердоган отхвърли обвиненията от крайнодясната опозиционна Партия на националистическото действие, че използва заплахи, за да накара своите критици да замълчат преди общите избори през юни. Обвиненията бяха отправени, след като в петък съд подкрепи усилията за арестуването или оставянето под стража на над 160 души, включително високопоставени генерали и адмирали, във връзка с така нареченото дело „Боен чук” по подозрения в заговор за сваляне на правителството. „Този съдебен процес ще отговори на всички въпроси, битуващи в съзнанието на хората, и ще заздрави допълнително турските въоръжени сили”, заяви Ердоган пред парламента и подчерта, че съдебната система в страната е независима. (Заман - 16/02/11; Уърлд Булетин, Радикал - 15/02/11)

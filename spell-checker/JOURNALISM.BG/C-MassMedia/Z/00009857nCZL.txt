Отделение на съда в БиХ се заема с организираната престъпност
17/02/2004
Отделението, което се занимава с организираната престъпност, икономическите престъпления и корупцията в рамките на Държавния съд на БиХ, заработи на по-висока скорост, започвайки наказателно преследване срещу трафика на хора, банковите измами и случаите на съмнително политическо влияние.
От Бет Кампшрор за Southeast European Times в Сараево - 17/02/04
 
 
Отделението на съда в БиХ, което гледа дела за организирана престъпност, икономически престъпления и корупция, заработи на по-високи скорости във връзка с няколко неотдавнашни случая. [Харис Мемия]
Съдебната полиция и наблюдатели следяха внимателно на 10 февруари официалното предявяване на обвинение в Сараево; повече от десетина предполагаеми престъпници се очакваше да поискат споразумение за смекчаване на обвиненията в купуване и продаване на жени и заробването им в публични домове.
Това обаче, което каза шефът на групата Милорад Милакович, бе изненадващо както за наблюдателите, така и за смръщените му съучастници.
"Обещах да сътруднича .. и удържах на думата си," каза той малко преди да се признае за виновен по четири от осемте обвинения срещу него.
Представянето на Милакович в съдебната зала бе в рязък контраст с образа на човека, когото списанието "Нешънъл Джеографик" определи наскоро като "прословут търговец на роби", който живее в крепост, населена с телохранители и тигърчета. Ако признанието за вина се приеме от съда, Милакович може в крайна сметка да излежи девет години затвор, а не присъда между 10 и 25 години, която го грозеше без постигане на споразумение.
Другите обвиняеми го последваха, казвайки, че имат интерес от подобни споразумения с прокуратурата. Подробностите около споразумението за смекчаване обвинението на Милакович не бяха разкрити, но четири от обвиненията срещу него бяха оттеглени, като останалата нишка по случая води към трима беглеци, укриващи се в Белград - съпругата на Милакович и двете му деца.
Това дело, първото в такъв мащаб в сферата на трафика на хора на Балканите, е част от онова, което прокурорът Джонатан Рейтъл нарече "правен експеримент", при който петима съдии и четирима прокурори работят редом с босненците с оглед наказателното преследване на този тип престъпления. Екипът работи въз основа на идеята, че чужденците биха били по-слабо повлияни или изплашени от местните престъпници и дават пример за това, как трябва да функционира държавният съд.
Те работят в специалното отделение на съда за организирана престъпност, икономически престъпления и корупция. Отделението започна да действа миналия март, но едва напоследък заработи на по-високи обороти по повод делото срещу Милакович, случая с измамите на Херцеговска банка и делото срещу заместник-директора на Интерпол в Босна и Херцеговина (БиХ). Всички тези случаи хвърлят светлина върху степента, в която престъпниците са се възползвали от възможностите, предлагани от следвоенна БиХ.
"За нещастие, на Балканите с такива възможности се злоупотребява в значителна степен," каза Рейтъл, канадец, прекарал две години в Хага, преди да дойде в БиХ. "Ключът към тези действия на прокуратурата е да бъде нарушен обетът на мълчание между престъпниците. В момента, когато този обет е нарушен, цялата организация се срива, но първо трябва да се извърши този пробив."
Върховният представител Пади Ашдаун приветства резултатите от повдигането на обвинението в свое изявление, определяйки го като "сигнал, който трябва да накара да изтръпне всеки престъпник, склонен да използва БиХ за свой личен интерес. "
"Наблюдаваме началото на нова ера в съдопроизводството, в която никой не може да се противопоставя на закона и да очаква, че ще остане ненаказан поради връзките си или своето влияние," каза той.
Други представители на съдебното отделение не мислят, че ще минат повече от две-три години, преди системата да бъде поета изцяло от босненци.

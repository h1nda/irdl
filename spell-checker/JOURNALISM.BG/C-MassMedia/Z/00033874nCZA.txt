ЕС проведе среща на високо равнище на западнобалканските държави, в която Сърбия не участва 
					22/03/2010
					Косовският премиер Хашим Тачи определи състоялата се през уикенда среща на държавите от Западните Балкани като предвестник на евро-атлантическата интеграция на целия регион.
					От Наташа Радич за Southeast European Times от Загреб -- 22/03/10
 
					 
						
Словенският премиер Борут Пахор (вляво) приветства албанския си колега Сали Бериша преди срещата на високо равнище в Бърдо в събота (20 март). [Гети Имиджис]
						Лидерите на всички западнобалкански държави, с изключение на упорстващата Сърбия, се срещнаха в Словения в събота (20 март), за да обсъдят значението на членството в ЕС. В конференцията, организирана съвместно от Словения и Хърватия в замъка „Бърдо” край Кран, участваха Албания и всички държави от бивша Югославия, с изключение на Сърбия. 
						При връщането си в Прищина в неделя вечерта косовският премиер Хашим Тачи даде висока оценка на конференцията, определяйки я като успех за целия регион, но най-вече за независимо Косово, участвало наравно с другите страни. 
						Именно тази идея за равенство възпря сръбския президент Борис Тадич да участва в срещата. Отсъствието на Сърбия -- от която Косово обяви независимост преди две години –- не беше коментирано публично от другите лидери. Сърбия е най-голямата западнобалканска държава. 
						Когато Тачи произнасяше речта си на конференцията, Никола Шпирич, премиер на Босна и Херцеговина (БиХ), напусна залата, тъй като БиХ не признава Косово. След края на изказването на Тачи Шпирич отново зае мястото си до него. 
						Сръбският външен министър Вук Йеремич заяви в неделя в Белград, че темата на конференцията -- европейска интеграция -- е важна обща цел. Той обаче определи самата среща като разочароваща. 
						Сърбия щеше да участва, посочи Йеремич, ако Косово беше представено като протекторат на ООН, а не като независима държава. Сърбия, заяви Йеремич -- повтаряйки изтъкваното неведнъж от Тадич становище -- никога няма да признае независимостта на Косово. 
						Участниците в срещата приеха заключителна декларация, в която изразиха оптимизъм, че страните от Западните Балкани не само ще станат неразделна част от ЕС, но могат да предложат много на Европа. 
						"Особено важен проблем на региона е, че всеки трябва да признае всички", заяви словенският премиер Борут Пахор, който е един от домакините на срещата, без да визира конкретно Сърбия. "Необходимостта от взаимно признаване е открит въпрос, който блокира процеса на интеграция." 
						Хърватският премиер Ядранка Косор предостави на колегите си компактдиск с превод на хърватски език на acquis communautaire -- съставеното досега законодателство на ЕС -- за да улесни интеграцията на бъдещите кандидати за членство в ЕС. Преводът на достиженията на правото на блока е струвало на Хърватия 8 млн. евро. 
						 "Призовавам лидерите от региона да бъдат по-смели", заяви Косор. "Посланието, което искаме да изпратим чрез тази конференция, е честна подкрепа за процеса на интеграция на Югоизточна Европа. Искаме да градим, а не да рушим." 
						Председателят на Европейския съвет Херман ван Ромпой беше представен на срещата на върха от еврокомисаря по разширяването Щефан Фюле.

Румъния и Турция ще отворят посолствата си в Багдад
02/05/2003
 
БУКУРЕЩ, Румъния -- Правителството съобщи в четвъртък (1 май) за намеренията си да отвори посолството си в Ирак в най-скоро време. Старшият дипломат Раду Онофреи е бил изпратен в Багдад, за да провери условията в сградата и да разговаря с американски представители. Той също така ще преговаря за участието на румънски фирми в следвоенното възстановяване в Ирак. Посолството бе затворено на 20 март, само няколко дена преди началото на конфликта. Според съобщенията, турските дипломати също се завръщат, разчитайки да отворят посолството до една седмица.
В други новини, румънското министерство на външните работи съобщи, че правителството очаква да подпише споразумение за партньорство с Русия по време на посещението на външния министър Игор Иванов в Букурещ следващата седмица. Двете страни обсъждат документа от почти десет години. (Акт Медия, АФП - 02/05/03; АФП, Анадолска агенция - 01/05/03)

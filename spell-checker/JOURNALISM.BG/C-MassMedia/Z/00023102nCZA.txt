Река Сава ще бъде връзка между регионалните икономики 
					03/07/2007
					Когато бъде изцяло плавателна, река Сава, която тече през Югоизточна Европа, може да се превърне в част от европейските водни пътища и да допринесе за регионалния икономически растеж. 
					От Давор Коникушич за Southeast European Times от Белград -- 03/07/07
 
					 
						
Река Сава [AФП]
						Река Сава, която тече от Словения през Хърватия, Босна и Херцеговина (БиХ) и Сърбия, където се влива в Дунав, трябва да стане напълно плавателна, се договориха правителствени представители от Словения, Хърватия, Сърбия и БиХ. Министрите от държавите, членки на Комисията за река Савa, основана със споразумение през 2002 г., се срещнаха на конференция в Загреб миналия месец и единодушно приеха декларация за реката. 
						Документът ще се използва като основа за изпълнението на план, според който реката трябва да стане плавателна по протежение на 600 км нагоре по течението от устието й в Белград, както и за насърчаване на регионалното сътрудничество, икономическото развитие и защитата на околната среда в нейния басейн. 
						"Това е амбициозен проект за бъдещето, който ще струва много пари. Искам участниците в срещата за басейна на река Сава, която ще се проведе в Словения през 2011 или 2013 г., да пристигнат в Чатез с кораб по река Сава," каза словенският министър на икономиката Андрей Визяк. 
						Сава се образува от два притока, Сава Долинка (ляв) и Сава Бохинка (десен), които се събират между градовете Лесче и Радовлица в Словения. Дължината на реката от това място до вливането й в Дунав при Белград е 945 км. 
						Участниците в конференцията бяха единодушни, че Сава е важен воден път и трябва да се включи във водните пътища на Европа. На конференцията бяха обсъдени и въпроси на навигационната безопасност и защитата на околната среда. 
						Сръбският министър на земеделието, горите и водите Слободан Милосавлевич каза, че страната му се интересува най-вече от устойчивото управление и качеството на водите на реката. Той каза също, че Сава притежава голям потенциал за насърчаване на регионалното икономическо сътрудничество. Пълната плавателност на реката ще е от полза за четирите страни, през които минава Сава, каза той, и дори и за тези, през които тя не минава, добави министърът на транспорта и съобщенията на БиХ Божо Любич. 
						Домакинът на конференцията, хърватският министър на морето, туризма, транспорта и развитието Божидар Калмета, каза, че основната цел на Комисията за Сава е до 2011 г. да направи реката плавателна през цялата година, от Сисак в Хърватия до Белград в Сърбия, а не само 250 дни в годината. Хърватското правителство работи упорито по проекта и е инвестирало 20 млн. евро през миналата година. 
						До края на мандата на правителството, каза Калмета, парламентът ще получи специален план за построяването на канал Дунав-Сава. 
						Следващото заседание на Комисията за Сава е в Белград през 2009 г.

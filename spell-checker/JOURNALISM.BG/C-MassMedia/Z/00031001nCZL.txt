Кипър обеща да продължи да блокира кандидатурата на Турция за ЕС
					21/07/2009
					 
						НИКОЗИЯ, Кипър -- В понеделник (20 юли) външният министър Маркос Киприану заяви, че неговото правителство ще продължи да блокира главата за енергетиката в присъединителните преговори на Турция с ЕС, докато Анкара продължава да се противопоставя на проектите на Никозия за търсене на нефт в Средиземно море. "Ние не можем да вдигнем ветото, докато Анкара се опитва да пречи на държава, членка на ЕС, да използва своите собствени енергийни ресурси", каза той пред репортери. Той призова Турция да спре да се държи като "квартален хулиган", а вместо това да се действа "като модерна държава, стремяща се към присъединяване към ЕС". Ако Турция възприеме конструктивен подход, Кипър няма да има никакво основание да се противопоставя, добави той.
						Междувременно в понеделник турският заместник министър-председател Джемил Чичек каза, че Анкара никога няма да се откаже от правата си на гарант в Кипър, дори и след като двете кипърски общности постигнат споразумение за обединение. Той беше на посещение в кипърската турска част на Никозия за празненствата за отбелязване на 35-ата годишнина от турската военна интервенция в Кипър през 1974 г., осъществена след извършването на военен преврат от кипърските гърци. Анкара получи статут на гарант заедно с Гърция и Великобритания по силата на Договора за гаранциите от 1960 г., с който се дава независимост на Кипър от Великобритания. (Си Ен Ей, Анадолска информационна агенция, АП, АФП, Хабер Тюрк, Ройтерс - 20/07/09)

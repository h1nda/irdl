Турция реагира различно на близкоизточните протести
					24/02/2011
					Докато вълната от протести залива целия Близък изток, Турция е предпазлива в подкрепата си.
					От Джъстин Вела за Southeast European Times от Истанбул -- 24/02/11
 
					 
						
Иранци са издигнали плакати на митинг на 18 февруари в Техеран. [Ройтерс]
						Турският премиер Реджеп Тайип Ердоган бе първият лидер от Близкия изток, призовал бившия египетския президент Хосни Мубарак да се вслуша в исканията на своя народ и да се оттегли от поста. Оттогава обаче реакцията на Турция към нарастващия брой демонстрации в целия Близък Изток и Африка е по-сдържана. 
						 "Не можем да жертваме сигурността в името на свободата или свободата в името на сигурността. Либия трябва да се въздържа от насилие и убийства и да възстанови обществения ред, за да предотврати този вид сблъсъци и ескалацията на напрежение," е казал турският външен министър Ахмет Давутоглу, цитиран от местните медии. 
						По време на посещение в Техеран, докато демонстрантите на опозицията се сблъскаха със силите на сигурността, турският президент Абдула Гюл насърчи правителствата от Близкия изток да се вслушват в исканията на своите народи - без пряко да споменава Иран. 
						По-негласната подкрепа на Турция за народите, настояващи за свобода и демокрация, от авторитарните режими в Либия и Иран показва, че макар и вълненията да се коренят в подобни причини, ситуацията във всяка страна е уникална и Турция трябва да степенува по важност своите интереси. 
						Миналата година търговията на Турция с Либия се изчисляваше на 2,4 милиарда щатски долара. Турските фирми са вложили около 15,3 милиарда щатски долара в проекти в Либия - с 25 000 работници, повечето от които в строителния сектор. Турция все още се опитва да репатрира гражданите си, след като на самолет, изпратен да евакуира няколко групи от страната, бе отказано приземяване. 
						 "Ако имаш турски заложници, първата ти задача е да ги освободиш," каза Соли Йозел, професор по международни отношения в Университета "Билги". "Ако принципите ти се окажат пречка, тогава забравяш за принципите и се съсредоточаваш върху извеждането на гражданите си от зоната на конфликта." 
						Турската политика спрямо Иран е по-трудна за обяснение. Равнището на търговията на Турция с Иран понастоящем се изчислява на 10 милиарда щатски долара. Страната е вторият по големина доставчик на енергия за Турция след Русия. "Налице са опасения да не се застрашат икономическите отношения," каза Йозел. 
						Изявлението на Гюл от миналата седмица в Техеран обаче бе уместно, добави той. 
						 "Ако се намираш в Иран и стоиш до президента и религиозния водач, и кажеш това, което Гюл е казал, мисля че не е нужно да уточняваш коя държава имаш предвид. Не е много уместно да го правиш, когато си гост." 
						 Дори преди вълненията отношенията на Турция с Либия и Иран бяха много по-различни от тези с Египет. 
						Търговията на Турция с Египет се очакваше да се повиши от 3,2 милиарда щатски долара през 2009 г. на 5 милиарда през 2011 г. Турските инвестиции в Египет се изчисляват на около 3 милиарда щатски долара. 
						Според Йозел Египет също е бил недоволен от това, че Турция повишава имиджа си в региона и се занимава активно с неща, които според египтяните може би се смятат за арабски работи. "Сътрудничеството беше от разстояние", каза Йозел.

Доклад: "Корупцията в Югоизточна Европа остава широко разпространена"
					12/12/2011
					Косово и Черна гора са единствените държави от Югоизточна Европа, които бележат известно подобрение в тазгодишния Индекс за възприятие на корупцията за 2011 г.
					От Светла Димитрова за Southeast European Times – 12/12/11
 
					 
						
Косовската полиция ескортира бившия управител на централната банка на Косово Хашим Реджепи след неговия арест през 2010 г. по разследване за корупция. [Ройтерс]
						Миналата седмица „Трансперънси Интернешънъл” (ТИ) публикува своя Индекс за възприятие на корупцията (ИВК), който отново показа, че Кипър е най-малко корумпираната страна в Югоизточна Европа (ЮИЕ). Средиземноморската държава се класира доста пред останалите десет страни от региона. 
						С резултат 6,3, без промяна спрямо предходната година, Кипър зае 30-о място в света в годишното проучване на базирания в Берлин наблюдател на корупцията. Турция е класирана 31 позиции по-надолу и заема второто място сред държавите от ЮИЕ, а Косово и Молдова получиха най-ниските оценки в региона. 
						Корупцията продължава да е ендемична в твърде много страни в цял свят, подчертава ТИ в изявлението по повод на публикуването на новия ИВК. Данните от 17-те проучвания сред ръководители на фирми и анализатори на риска, използвани от организацията за съставянето на индекса, показват, че някои правителства не успяват да защитят гражданите от корупция, злоупотреба с обществени средства, подкупи или тайно вземане на решения, отбелязва ТИ. 
						Причина за организираните в цял свят протести през последните 12 месеца е не само икономическата нестабилност, но и корупцията, допълва ТИ. Според организацията тенденцията е ясен сигнал, че хората не възприемат своите лидери и публичните институции като прозрачни и не смятат, че те се отчитат достатъчно за своята дейност. 
						В изявлението бяха цитирани думите на председателката на ТИ Югет Лабел: „Тази година видяхме корупцията по плакатите на протестиращите, било то богати, или бедни. […] В засегнатата от дълговата криза Европа или в започващия нова политическа ера Арабски свят лидерите трябва да се вслушат в исканията за по-добро управление.“ 
						Въз основа на резултатите от проучванията в ИВК за 2011 г. са класирани 183 държави и територии от 0 (силно корумпирани) до 10 (много чисти) въз основа на възприемането за нивото на корупция в публичния сектор. Само една трета от всички обхванати тази година държави получиха оценки над 5,0. 
						С резултат 9,5 Нова Зеландия оглавява световната класация като най-малко корумпираната страна в света тази година. Тя е следвана от Дания и Финландия, всяка от които получава оценка 9,4. Северна Корея и Сомалия заеха последните места с оценки от 1,0. 
						Всички държави от ЮИЕ с изключение на Кипър получиха оценки под 5,0. Освен това резултатите на осем от всичките 13 държави от региона бяха по-слаби в сравнение с миналата година и само две – Косово и Черна гора – имат по-добра оценка спрямо индекса за 2010 г. 
						Освен Кипър, Босна и Херцеговина (БиХ) и Молдова са другите две държави от ЮИЕ, които имат еднакви резултати с тези от миналата година, съответно 3,2 и 2,9. Въпреки че БиХ отново беше класирана на 91-о място в света, Кипър слезе две позиции надолу до 30-о място, а Молдова – със седем места, до 112-а позиция, поради добавянето на още пет държави в ИВК тази година. 
						Новата оценка 4,0 на Черна гора, при 3,7 преди година, й позволи да се изкачи три позиции нагоре и да се присъедини към Хърватия и Словакия на 66-о място, а Косово подобри своя резултат с 0,1 пункта, като зае 112-ото място заедно с Алжир, Египет, Молдова, Сенегал и Виетнам, всички с оценка 2,9. 
						Три държави от ЮИЕ – Хърватия (4,0), Гърция (3,4) и Румъния (3,6) – загубиха по 0,1 пункта от предишните си резултати, а новите оценки на Албания (3,2), Македония (3,9), Сърбия (3,3) и Турция (4,2) са с по 0,2 пункта по-ниски в сравнение с 2010 г. 
						България загуби 0,3 пункта и слезе с 13 позиции надолу, като беше класирана като най-корумпираната държава в ЕС. С новата си оценка 3,3 страната раздели 86-ото място в индекса с Ямайка, Панама, Сърбия и Шри Ланка.

Кокс приветства стъпките на турското правителство към членство в ЕС
02/03/2004
 
АНКАРА, Турция - По време на съвместна пресконференция в понеделник (1 март) заедно с председателя на турския парламент Бюлент Арънч председателят на Европейския парламент Пат Кокс оцени високо "смелите и решителни стъпки", които турските парламент и правителство предприемаха през последната година по отношение на копенхагенските политически критерии за членство в ЕС. Кос пристигна на официална визита в Турция в понеделник. Това е първото посещение на председател на Европейския парламент в тази страна.
Последното проучване на общественото мнение, публикувано в понеделник, показва, че 68 % от турските граждани подкрепят членството в ЕС, докато 15 % са против него. Изследването освен това сочи, че управляващата партия на Справедливостта и развитието има подкрепата на 52,5 % от избирателите, а 64 % считат, че икономическите условия са се подобрили през последната година. (Хюрриет, Миллиет - 02/03/04; Анадолска агенция, ТРТ 2, НТВ - 01/03/04)

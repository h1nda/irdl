Нараства натискът върху Белград за пълно сътрудничество с МНТБЮ 
					30/09/2004
					Националният съвет на Сърбия и Черна гора за сътрудничество с трибунала на ООН за военни престъпления се сблъска с трудности миналата седмица, когато тримата черногорски представители напуснаха съвета, като заявиха, че Сърбия и Черна гора не е постигнала видим успех в изпълнението на своите задължения. 
					От Душан Косанович за Southeast European Times от Белград – 30/09/04
 
					 
						
Оставката на черногорските представители не бе изненада за председателя на Съвета Расим Ляич. [Архив]
						Черногорските представители в Националния съвет за сътрудничество с Международния наказателен трибунал за бивша Югославия (МНТБЮ) подадоха оставка миналата седмица, като отправиха обвинението, че Сърбия и Черна гора не е постигнала видим напредък в изпълнението на задълженията си към съда. Предраг Бошкович, един от тримата черногорски представители, каза, че той и неговите колеги не желаят да са част от един процес, който пречи на европейските перспективи на съюзната държава. 
						Това решение не бе изненада за председателя на съвета, Расим Ляич. Но според него то е взето в неподходящ политически момент, като се има предвид планираното посещение на главния прокурор на ООН Карла дел Понте в Белград в началото на октомври. Следващото заседание на съвета трябва да вземе няколко решения, включително и по въпроса дали да разреши на 29 свидетели да разкрият държавни и военни тайни. 
						Оставките бяха подадени в момент на непрекъснато увеличаващ се натиск върху Белград за подобряване на сътрудничеството с международния съд. Във вторник (28 септември) американският специален посланик по въпросите, свързани с военните престъпления, Пиер-Ришар Проспер, посети Хага, където разкритикува Белград с изключително остри думи. "Светът губи търпение", каза Проспер, като отбеляза, че сръбските власти "трябваше да сътрудничат вчера". Фактът, че хора, обвинени във военни престъпления, са все още на свобода, може да накара Съветът за сигурност на ООН да вземе решение за удължаване на мандата на МНТБЮ, като така се даде възможност за провеждане и на други съдебни процеси в Хага, каза Проспер. Понастоящем плановете са трибуналът да приключи дейността си до 2008 г. 
						По време на разговорите си миналата седмица с министъра на външните работи на Сърбия и Черна гора, Вук Драшкович, Проспер посочи, че продължаващите проблеми могат да попречат на предложението на Сърбия да провежда съдебни процеси за военни престъпления в страната. "Ако Белград иска да разреши въпроса с Хага веднъж завинаги, трябва да екстрадира [военновременния лидер на босненските сърби] Ратко Младич. Едва тогава можем да очакваме да видим съдебни процеси в Белград, включително процеси срещу четиримата генрали", каза Проспер. 
						Драшкович, който се срещна с Проспер в Ню Йорк по време на сесията на Общото събрание на ООН, предупреди, че въпросът за сътрудничеството може да постави Белград в трудно положение, ако не бъде разрешен до започването на преговорите за окончателния статут на Косово, вероятно в средата на 2005 г. Съюзната държава ще има по-добри позиции в преговорите, ако изпълни изискванията на Хага, каза той.

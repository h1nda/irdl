Разузнавателната агенция на Косово ще започне да функционира до средата на юни
					02/06/2008
					 
						ПРИЩИНА, Косово -- Заместник министър-председателят Хайредин Кучи прогнозира в неделя (1 юни), че властите в Косово ще изградят управленската структура на разузнавателната агенция на Косово и ще назначат нейния първи директор, преди новата конституция да влезе в сила след две седмици. "Този въпрос се обсъжда от министър-председателя и президента и аз вярвам, че решение ще бъде намерено преди 15-и юни", каза Кучи. Парламентът одобри по бързата процедура закона за създаване на разузнавателна агенция на Косово, както и различни други закони, които са предвидени в плана на бившия специален пратеник на ООН за Косово Марти Ахтисаари. Съобщенията на местните медии отбелязват, че според слухове двете партии в управляващата коалиция - Демократическата партия и Демократичната лига - са поддържали свои незаконни тайни служби преди сформирането на коалиция. (Зери, Експрес, Косовапрес - 02/06/08)

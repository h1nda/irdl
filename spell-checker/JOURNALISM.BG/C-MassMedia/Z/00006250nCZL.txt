Солана: ЕС ще поеме мисията в Македония до края на март
12/03/2003
 
БРЮКСЕЛ, Белгия -- Представителят на ЕС по въпросите на сигурността Хавиер Солана съобщи във вторник (11 март), че ЕС ще поеме мисията в Македония до края на март. Генералният секретар на НАТО Джордж Робъртсън потвърди, че НАТО и ЕС скоро ще постигнат споразумение по този въпрос. "Малките детайли, които все още не са уточнени, няма да бъдат пречка", заяви той. Осведомителната агенция МИА предаде, че споразумението между НАТО и ЕС ще бъде подписано на 15 март. ЕС планира да изпрати около 400 военнослужещи в Македония, които ще контролират изпълнението на мирните договори и ще съдействат на международните наблюдатели. Във вторник командващият мисията на НАТО генерал-лейтенант Гаетано Чиня предаде командването на испанския генерал-майор Бернардо Алварес дел Мансано. (АП, АФП, МИА, Макфакс, Радио "Гласът на Америка" - 11/03/03)

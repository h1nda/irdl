Стартира инициатива за съдействие в борбата срещу трафика на хора в три държави от ЮИЕ 
					05/04/2005
					Усилията срещу трафика на хора в 12 държави, вкл. в три държави от региона на ЮИЕ, ще получат подкрепа по линия на съвместна американо-шведска иницатива, която бе огласена миналата седмица. 
					От Робърт Хершбах за Southeast European Times – 05/04/05
 
					 
						
Коалицията срещу трафика на жени помага за координиране на проекта за превенция. [КСТЖ]
						България, Хърватия и Сърбия-Черна гора са сред 12-те държави, които ще получат помощ по линия на съвместна американо-шведска инициатива, обявена от Държавния департамент на САЩ миналата седмица. Правителствата на САЩ и Швеция ще отпуснат съответно по 330 000 щ.д. за Проекта за превенция, който ще се реализира от две организации: Коалиция срещу трафика на жени (КСТЖ) и Лоби на европейските жени. 
						"Този проект е уникален с това, че и двете правителства, които имат доста различна политика в много други области, поемат общ ангажимент за борба срещу трафика за целите на сексуалната експлоатация, противодействието на насилието срещу жени, срещу търсенето на такива жени и връзките между проституцията и трафика," заявява директорът на КСТЖ Джанис Реймънд пред SE Times. 
						Новината за инициативата дойде в навечерието на новия доклад, публикуван съвместно от ОССЕ, УНИЦЕФ и ВКБООН, в който се предупреждава, че трафикът на жени в ЮИЕ се увеличава. 
						"Превантивните стратегии в борбата срещу трафика са твърде малко," каза специалният представител на ОССЕ Хелга Конрад по време на пресконференция, на която бе обявен докладът, покриващ 2003 г. и първите четири месеца на 2004 г. "Проблемът не намалява ... а става все по-скрит. Например, вие вече няма да намерите жени-жертви единствено в публичните домове, но и в частни апартаменти и клубове," каза тя. 
						Бедността, безработицата и битовото насилие са ключовите фактори, които карат хората да напускат страната си с надеждата за по-добър живот в чужбина, казват експерти. Вместо това много от тях попадат в условия на практическо робство, под заплахата от физическо насилие и без възможности за помощ. 
						България, Хърватия и Сърбия-Черна гора се намират в невралгична зона между по-бедни държави на изток и богатите нации от ЕС и функционират като транзитни територии за трафик на жени по други направления. Освен това България и Хърватия имат по-ограничена роля на дестинации, като жените се пренасочват към курортните им райони през туристическия сезон, а освен това Сърбия-Черна гора е и страна, източник на този трафик. И трите държави предприемат стъпки за противодействие срещу трафика, макар и с противоречив резултат, се казва в доклада по трафика на хора за 2004 г., публикуван от Държавния департамент на САЩ. 
						България е приела ключово законодателство, което криминализира трафика и предоставя помощ на жертвите, но корупцията препятства усилията на правоприлагащите органи, се посочва в доклада. Хърватия е успяла да осигури първата присъда по обвинения, свързани с трафик, и е предприела други стъпки, вкл. обучение на полицаи, отпускане на средства за центъра за жертви на трафика, както и за създаване на национална "гореща линия". Правоприлагането обаче остава откъслечно, ресурсите - недостатъчни, а законите в страната, макар и криминализиращи отвличането и изнасилването, не забраняват изрично трафика. 
						Действия срещу трафика в Сърбия се натъкват на непрекъснати проблеми, касаещи неадекватната защита на свидетелите и корупцията в полицията, като наказанията остават леки, констатира Държавният депатамент. Междувременно Черна гора стана сцена на огромен скандал през 2004 г., включващ твърдения за съучастие на високо ниво в сексуална търговия. 
						И в трите държави по-голяма част от стимулите за притоводействие срещу този проблеми идват не от правителството, а от неправителствени организации като белградската организация Действие срещу сексуалния трафик (ДССТ). "Ситуацията с трафика, поне в Сърбия, се променя много бързо," заявяват в електронно съобщение до SE Times координаторите на организацията Мария Анджелкович и Тамара Вукашович. "Трафикантите променят маршрутите си, начините на действие и целевите групи много бързо."
						Това, което ДССТ забелязва чрез пряката си работа с жертвите е, че все повече деца се идентифицират като жертви на трафика. През 2003 г. от общия брой на жертвите около 10 % са били деца под 18-годишна възраст, а през 2004 г. този процент нарасна на 56. Повечето жертви са хора с разстройства (физически или душевни) или деца от съответни заведения като сиропиталища и изправителни домове. Интернет се превръща все повече в средство за набелязване на такива жертви," казват Анджекович и Вукашович.

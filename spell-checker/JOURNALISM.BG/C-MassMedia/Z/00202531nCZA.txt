Гърците хранят големи надежди за олимпиадата
05/08/2004
Олимпийският отбор на Гърция е най-големият, който страната е имала в историята на съвременните Олимпийски игри. След безпрецедентния футболен триумф на Европейското първенство в Португалия миналия месец страната се надява да триумфира и в Атина.
От Димитрис Аграфиотис за Southeast European Times от Атина - 05/08/04
 
 
Периклис Яковакис ще се състезава за медал на 400 метра бягане с препятствия. Личният му рекорд тази година е сред най-добрите резултати в света. [АФП]
Олимпийските игри в Атина този месец представляват завръщане на най-важното спортно събитие в света в родното му място. Спортистите в древна Гърция са били награждавани за победа на игрите с маслинова клонка и признателността на родината им. Съвременните гръцки спортисти се чувстват длъжни да докажат, че олимпийският дух е жив и е по-силен от всякога.
Гръцкият отбор, в който влизат 430 спортисти, обяви, че възнамерява да спечели 35 медала. На първите съвременни Олимпийски игри, проведени през 1896 г., Гърция спечелва 49 медала. Повечето хора смятат, че този път Гърция ще спечели между 15 и 35 медала.
Вдигането на тежести и атлетиката предлагат най-обещаващи възможности за медали за гърците. Пирос Димас и Акакиос Кахиасвилис - и двамата трикратни олимпийски шампиони - искат да спечелят още веднъж, макар че и двамата са над 30-те и не са в предишната си форма. Гърция има и две основни претендентки във вдигането на тежести за жени, Наташа Цакирис и Кристина Йоанидис.
Гръцкият отбор разчита на спортистите си в леката атлетика да спечелят между пет и седем медала. Костас Кендерис, спринтьор на 200 метра, не е бил побеждаван от Сидни и е най-голямата надежда на страната за успех. Очаква се Периклис Яковакис да бъде силен претендент в бягането с препятствия на 400 метра. Личният му рекорд тази година е сред най-добрите резултати в света. Копиехвъргачката Мирела Маниани занесе у дома сребърен медал от Сидни и тази година се е устремила към златото. Сред дискохвъргачките Катерина Воголи и Тасула Келесиду са познати в цял свят с успехите си. Други атлети с потенциал да спечелят медал са Катериана Тану (100 метра) и Фани Халкия (400 м бягане с препятствия).
На последната олимпиада гърците постигнаха успех в състезанията по таекуондо и гимнастика. Този път Михалис Муруцос ще се състезава в турнира по таекуондо, а Димостенис Табакос и Власис Марас са решени на големи победи в гимнастиката.
След успеха на националния футболен отбор на Европейското първенство в Португалия миналия месец - което се смята за едно от най-неочакваните събития в историята на футбола - гърците се надяват, че Летните олимпийски игри ще им донесат нови триумфи.

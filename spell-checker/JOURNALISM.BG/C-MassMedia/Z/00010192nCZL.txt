Отхвърлени показания по делото за убийството на Стамболич
18/03/2004
Адвокатите, представляващи семействата на убития бивш сръбски президент Иван Стамболич и други жертви на опити за убийства по време на режима на Милошевич, осъдиха решението на съдебния състав да не приеме показанията на важен свидетел.
От Давор Коникушич за Southeast European Times от Белград - 18/03/04
 
 
Съдебната зала в белградския Специален съд за процеси срещу организираната престъпност, където се води процесът срещу Бранко Берчек Мачи. [АФП]
С напредването на първата седмица от процеса за убийството на бившия сръбски президент Иван Стамболич и опита за убийство на лидера на опозицията Вук Драшкович изглежда малко вероятно да бъде предявено обвинение срещу Слободан Милошевич, подозиран от мнозина, че е играл важна роля и в двете престъпления. Не бяха допуснати важни показания, които свързват бившия югославски президент с престъпленията.
Бранко Берчек Мачи е обвинен, че през 2000 г. в Белград е убил по жесток начин Стамболич, политическият ментор на Милошевич и по-късно негов най-яростен противник. Останките на Стамболич бяха открити миналата година.
В началото на март съдът реши да не приемe показанията на бившия шеф на Държавна сигурност Раде Маркович, който призна за своето участие в престъпните деяния, като обвини и Милошевич.
Председателят на съдебния състав, Драголюб Албиянич, каза, че показанията на Маркович не могат да се използват, защото му е бил обещан статут на свидетел под защита, ако даде показания. Маркович изобщо не е получавал подобен статут.
"Наказателният кодекс ясно и недвусмислено посочва, че не могат да се приемат показания от обвиняем, взети с принуда, заплаха, измама или обещания", каза Йован Чирич от Института по сравнително право. "Ако обещаете на някого статут на свидетел под защита и той ви съобщи нещо, а след това му заявите, че обещанието вече не важи, тогава сте го измамили и неговите показания са получени чрез измама, с лъжливи обещания и подобни показания трябва да се изключат от целия процес."
Адвокатът на семейството на Стамболич, Никола Барович, обаче твърди, че съдът няма основание за подобно решение. Според него в записаните показания Маркович доброволно описва престъпленията с подробности и ги свързва с Милошевич.
Адвокатите на семейството на Драшкович казаха, че спорните показания не са от приоритетно значение и че на основното заседание Маркович е повторил 70 процента от това, което е казал по-рано на следователите. Председателят на Сръбското движението за обновление Драголюб Тодорович, юридически представител на Драшкович, каза, че никога не е попадал на дело с толкова много веществени доказателства.
Според Владимир Божович, един от адвокатите, представляващи семействата на жертвите на процеса, постъпката на съда е "скандална, незаконна и най-вече неморална".
От голяма важност са и показанията на бившия командващ на югославската армия Небойша Павкович, който отрече да е участвал в опита за убийство срещу Драшкович. Той твърди, че по заповед на Милошевич е издал заповед на адмирал Милан Жеч да организира транспортирането на членове на държавна сигурност до Черна гора, но не е знаел какви са плановете им.

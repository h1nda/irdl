Наука и технологии: Сърбия се присъедини към Европейската патентна организация
					27/09/2010
					Сърбия направи крачка напред за насърчаване на правата върху интелектуална собственост. Още новини от областта на науката и технологиите: албански и италиански експерти отбелязват ключов етап от съвместен проект; Дубровник бе домакин на първата национална конференция за редки заболявания.
					 
						
Сръбският министър на науката и технологичното развитие Божидар Джелич [Гети Имиджис]
						
						Сърбия ще стане 38-ият член на Европейската патентна организация през октомври, съобщи на 21 септември министърът на науката и технологичното развитие Божидар Джелич. Той направи съобщението в Женева, където участва в заседание на Асамблеята на Световната организация за интелектуална собственост. В обръщение към участниците в пленарната сесия той заяви, че през изминалото десетилетие Сърбия е взела редица мерки, за да защити правата върху интелектуална собственост. 
						*** 
						На 20 септември албански и италиански експерти отбелязаха десет години от началото на разкопките във Фойник в Южна Албания. Вече са открити богати основи, като кулминацията бе откритият неотдавна амфитеатър, гледащ към равнината Вургу и езерото Бутринт. Фойник е известен като център на хаоните. 
						*** 
						Дубровник бе домакин на първата национална конференция за редки заболявания в Хърватия, която продължи от 17 до 19 септември. Във форума участваха около 150 пациенти и 30 експерти. Целта на проявата беше да се съставят насоки за национален здравен план за редки заболявания и регистър на пациентите. Смята се, че 20 000 души в Хърватия страдат от редки заболявания. 
						*** 
						Ученици от сръбска гимназия спечелиха четири медали на Международната олимпиада по астрономия и астрофизика в Китай. В състезанието, което се състоя в Пекин от 12 до 21 септември, се съревноваваха общо 24 отбора от 22 държави. 
						*** 
						В неделя (26 септември) в няколко града и общини в Истрия, Хърватия, завърши едноседмично обучение по пречистване на вода под надслов XH20 Истрия. Целта на обучението бе участниците да получат необходимите умения за провеждане на спасителни мисии при бедствия в цял свят. В обучението участваха доброволци на Червения кръст и спасители от Хърватия, Словения и Австрия. 
						*** 
						
						Български археолози откриха участък от римски път край град Троян. Смята се, че пътят е свързвал град Улпия Ескус и Филипополис (сегашния Пловдив). Древният римски път е широк седем метра и преминава близо до източната стена на крепоста „Состра”, римско военно укрепление. 
						
						(Различни източници – 20/09/2010-27/09/2010)

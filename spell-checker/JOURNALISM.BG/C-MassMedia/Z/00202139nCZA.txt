Поезията на кризата се ражда на фона на тежките времена в Гърция
					09/12/2011
					Много гърци намират утеха в стар лек във времена на криза и несигурност. 
					От Анди Дабилис за Southeast European Times от Атина -- 08/12/11
 
					 
						
Националната библиотека в Атина бе домакин на литературното четене „Поезия на кризата”. [Анди Дабилис/SETimes] 
						Еврипид, гръцки автор на трагедии, е казал, че „гърците знаят, че думите са като кинжали.” През хилядолетията гръцките поети са използвали особената сила на точния език, за да вълнуват душите, да проникват в дълбините на човешката същност и да подбуждат съпротива срещу нашествениците и окупаторите. 
						Съвременните гърци се обръщат към поетичните четения в опит да освободят душите си от завладяващата мнозина тревога, докато националната икономическа катастрофа създава вълни на страх, оставяйки 500 000 граждани без доходи, редом с рязко увеличение на самоубийствата и бездомността. 
						Неотдавнашна проява под надслов „Поезия на кризата” в Националната библиотека в Атина привлече публика от близо 300 души. Те слушаха най-известните съвременни поети на Гърция, като Нанос Валаоритис, на 90 г., приятел на поета Георгиос Сеферис, лауреат на Нобелова награда, и Титос Патрикиос, които четоха свои творби. 
						Проявата бе организирана от Дино Сиотис, редактор на „Деката”, периодично издание, стремящо се да поддържа поезията жива и включващо творби както на известни, така и на новоизгряващи поети. 
						"Когато страната навлезе в кризата, хората станаха по-запознати с поезията и литературата и искат да чуят какво имат да кажат поетите,” каза Сиотис за SETimes. Той е служил като пресаташе в Съединените щати, където се е учил от Валаоритис – по време когато Валаоритис вече е станал още по-известен и е произвеждал творби, вдъхновени от омразата му към военните управници. 
						Самият Сиотис също е известен поет. Последната му творба, „Черни пари”, е изпепеляваща атака срещу богатия гръцки елит и културата на корупцията, шуробаджанащината и протежирането, които бележат обществото и допринесоха за появата на кризата. 
						"Това не е финансова криза. Това е морална криза,” каза Сиотис, добавяйки, че по тази причина поетичните четения привличат толкова много хора, търсещи облекчение от бремето на тревогата. 
						Валаоритис, смятан за най-важния поет от гръцката диаспора след Константинос Кавафисс, е бил свидетел и на по-тежки от днешните времена и си спомня мрачните дни на Втората световна война, нахлуването на нацистите и хора, умиращи от глад по улиците. 
						"Трябваше да минавам през трупове всеки ден по време на немската окупация и имаше теглени от коне каруци, като през средновековието, пълни с тела; но дори и тогава се твореше велика поезия, която помагаше на хората да се справят,” каза той за SETimes. 
						По онова време се появяват поети като Одисеас Елитис, друг гръцки нобелов лауреат, и бяха популярни творбите на Кавафис и сюрреалиста Андреас Ембирикос. 
						"Гърците са били поети в най-тежките периоди на нашата история,” каза той, включително нашествията на франките, венецианците и 400-годишното османско робство, чийто край настъпва окончателно през 1830 г. „Това, което поетите ни дават, е много важно. То поддържа жив морала на хората.” 
						Патрикиос, който едва не е бил убит от колаборационистите по време на Втората световна война и е бил пратен в изгнание на остров в продължение на три години след Гражданската война в Гърция през 1946 г. заради левите си убеждения, каза че е доволен, че толкова хора са посетили проявата. 
						"Поезията създава тази атмосфера, каквато липсва в днешно време. Ние живеем почти изолирани; не общуваме с останалите. Поезията ни помага да осъзнаваме нещата по по-дълбок начин,” каза той за SETimes. 
						Той изследва нейната територия в едни от най-добрите си стихотворения, между които „Отново думи”, където пише защо хората не трябва да мълчат. 
						
						Още неизречени под езика думите,
							
						единствените, които не излизат от твоята уста,
							и те отвътре терзаят,
							
						оставяйки съсухрени трупове
					
							
						на хора, които се опитваха да говорят,
							
						когато бе твърде късно.
					
						
						Дори и само за известно време поетичното четене малко облекчи живота, преди хората отново да се завърнат към тревожната неизвестност на това, как да се справят с намаленията на заплатите, повишенията на данъците, силно намалените пенсии и съкращенията. 
						Георгия Нака, преводач на свободна практика, каза, че оценява разбирането на поетите за това, какво стои зад дилемата на страната и каква болка е предизвикало. 
						"Кризата не е просто финансова, това е криза на ценностите и естетиката и исках да чуя нещо различно, което би повдигнало духа и би те накарало да се замислиш. Поезията прави грозотата на обществото по-красива,” каза тя за SETimes. 
						Освен едно кратко изявление миналата година, художествено-литературното общество на страната бе осезаемо мълчаливо по време на кризата, карайки вестник „Вима” да запита какво се е случило с възхваляваната му репутация да говори открито. 
						Вакуумът бе частично зает от анархисти, рисуващи графити и хвърлящи "коктейли Молотов” срещу полицията по време на многобройните протести, безредици и стачки, които заляха страната. 
						"Независимо от високия стандарт на съвременната поезия, нейните създатели се въздържат от повдигането на въпроси по жалки теми като обедняването на голям брой хора в обществото,” посочи вестникът. 
						За разлика от годините на хунтата и онези непосредствено след тях, икономическа криза все още не е родила някой нов Янис Рицос, Валаоритис, Кавафис, Елитис, Сеферис и други като тях, макар че Сиотис се опитва да поддържа традицията. 
						През 1936 г. Рицос, комунист по убеждение, взема на прицел дясната диктатура в прочутата си торба „Епитаф” и написва стихове, които намират отзвук сред гърците и до днес: 
						
						Сине, моя плът и кръв, мозък на костите ми, сърце на моето собствено сърце,
						
					
							
						врабче от моето дворче, цвете на самотата ми.
						
					
						
						
						Къде отлетя, моето момче? Къде отиде? Къде ме остави?
						
					
							
						Кафезът е пуст сега, във фонтана няма и капка вода.
						
					
							
						Какво ли накара очите ти да се затворят и да ослепееш за моите сълзи?
						
					
							
						Колко си скован и глух за горчивите ми думи?
					
						
						През 1978 г. той казва: "Написах „Епитаф” по време, когато всички интелектуални движения по света създаваха отклонения от традициите..., като укрепление на нашето национално, расово самосъзнание чрез чисто фолклорни инструменти.” 
						В поема, наречена „Снимки”, Сиотис пише стихове, които ще станат пророчески за гърците. 
						
						Има моменти.
							
						когато единственото, което можеш
					
							
						да направиш, е да не се надяваш
					
						
						Нака каза, че разбира, макар и щастлива от яркото разнообразие на поезията и онези, които са я писали. 
						„Всъщност те нищо не могат да направят,” каза тя. „Това е просто бягство.” Но за много гърци засега това е достатъчно.

Хърватия ще председателства Комитета за борба с тероризма към ООН 
					08/01/2008
					Хърватските дипломати смятат, че техният мандат в Съвета за сигурност представлява голямо предизвикателство и е много важно. Освен това Хърватия е председател на един от най-трудните, но с голямо значение органи - Комитета за борба с тероризма.
					От Наташа Радич за Southeast European Times от Загреб -- 08/01/08
 
					 
						
Хърватия ще остане в съвета до 2009 г. [Архив]
						Този месец Хърватия започна своя мандат като непостоянен член на Съвета за сигурност на ООН. Непостоянните членове са с мандат от две години, което означава, че Хърватия ще остане член до края на 2009 г. Страната има допълнителния ангажимент да председателства специалния Комитет за борба с тероризма (КБТ) към ООН. 
						Дипломатическият екип на хърватския посланик в ООН Миряна Младинео е готов да посрещне и двете предизвикателства. За следващите две години, през които хърватски дипломатически представител ще заседава в Съвета, е сформиран специален дипломатически екип, който ще улесни комуникациите и процеса на вземане на решения. 
						Членството в Съвета за сигурност е много важна задача, представляваща голямо предизвикателство за хърватския дипломатически корпус. 
						Като млада демокрация и разкъсвана от войни страна през 90-те години на ХХ в., Хърватия често бе в дневния ред на Съвета. Сега, вместо да бъде предмет на дебати, Хърватия ще играе активна роля в международната дипломация. 
						КБТ е сравнително нов комитет и неговото председателство ще даде възможност на Хърватия да се отличи. Комитетът бе сформиран след терористичните нападения в САЩ от 11 септември 2001 г. Съветът за сигурност единодушно прие Резолюция 1373, която задължава всички държави "да криминализират подпомагането на терористична дейност, да отказват финансова подкрепа и предоставяне на убежище на терористи и да подават информация за групировки, планиращи терористични нападения". 
						15-членният КБТ бе създаден, за да следи за изпълнението на резолюцията. Макар и целта на КБТ е да увеличи възможностите на страните за борба с тероризма, той не може да налага санкции и не поддържа списъци на поставени под наблюдение терористични организации или лица. 
						Задачата на КБТ е да гарантира, че всички държави изпълняват изискванията на Съвета за предотвратяване на терористична дейност и също така да установява слабости във възможностите на държавите да постигат това. Ако страните не разполагат със закони, средства или кадри, за да се борят с тероризма, КБТ е задължен да им помогне да се справят с трудностите, които срещат. 
						Ако обаче КБТ констатира, че липсва политическа воля за предотвратяване на тероризма, той разрешава на Съвета за сигурност да вземе решение кои са подходящите мерки, за да се гарантира, че държавите, за които е установено, че не спазват Резолюция 1373, изпълняват нейните разпоредби. 
						Съгласно дневния ред на Съвета за сигурност за 2008 г. основното внимание ще продължи да бъде съсредоточено върху Близкия изток и Африка. Обстановката в Иран, Ирак и Афганистан ще се наблюдава отблизо, а ако ситуацията в Пакистан стане опасна, вниманието ще се насочи към Централна Азия. 
						С приключването на мандата на Хагския трибунал в дневния ред на Съвета ще фигурират и въпроси от областта на военните престъпления, особено ако двамата най-търсени заподозрени в извършването на военни престъпления, Радован Караджич и Ратко Младич, останат на свобода.

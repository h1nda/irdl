Тачи поиска от етническите сърби да участват в местното управление
					01/05/2009
					Видни граждани на Косово се събраха на кръгла маса, организирана от НПО в Прищина, за да обсъдят неспокойните междуетнически отношения в страната.
					От Беса Бекири за Southeast European Times в Прищина -- 01/05/09
 
					 
						
Премиерът на Косово Хашим Тачи (вторият отляво) и председателят на ПЕВ Ливия Плакс (третата отляво) говорят на конференция на "Проект за етнически взаимоотношения. [Лаура Хасани] 
						Плашещата продължителност на междуетническото недоверие в Косово не попречи на някои местни лидери да се съберат и да обсъдят проблема. Под егидата на НПО със седалище в САЩ "Проект за етнически взаимоотношения", (ПЕВ), политическите лидери на косовските албанци и косовските сърби се събраха на 22 април на кръгла маса в Прищина, заедно с представители на международната общност. 
						Съпредседатели на форума бяха премиерът на Косово Хашим Тачи и председателят на ПЕВ Ливия Плакс. Тачи увери присъстващите, че Косово е постигнало голям напредък в подобряване на междуетническите отношения. 
						Като конкретни примери на позитивната нагласа на правителството той цитира усилията за построяване на къщи, пътища и училища в областите с преобладаващо сръбско население и децентрализацията на управлението. 
						Прищина предлага нови къщи на 29 нуждаещи се сръбски семейства, които живеят в Ново Бърдо. "Призовавам всички общности в Косово... да участват в бъдещите местни избори и да заемат мястото си в косовските институции и в обществото", апелира Тачи. 
						 Плакс заяви при откриването, че подобряването на междуетническите отношения в региона е във висша степен възможно, но изисква сътрудничество. "Все още съществува липса на доверие между общностите", предупреди тя и подчерта, че "въздухът трябва да бъде прочистен" в техните взаимоотношения. 
						Враждебността все още е дълбоко вкоренена в северната част на Косово с преобладаващо сръбско население. По-рано тази пролет Раденко Неделкович, председател на района на Косовска Митровица оцени положението в някои области с преобладаващо сръбско население като "истинска хуманитарна катастрофа". Той твърди, че правителството спира електричеството на общностите, конфискува сръбски документи и използва други форми на официален тормоз. 
						Много косовски албанци същевременно смятат, че сърбите приемат инструкции от Белград в съвместно усилие да подкопаят независимостта. 
						ПЕВ прави всичко възможно да намали взаимното подозрение. Организацията е провела кръгли маси също в Ново Бърдо и Стръпче в опит да укрепи взаимоотношенията. 
						Основана през 1991 г. ПЕВ се стреми да предотврати "етническия конфликт в Централна и Източна Европа, на Балканите и в бившия Съветски съюз". Сред спонсорите й са ААМР, британското правителство и швейцарското правителство.

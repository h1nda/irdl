Появи се нова информация за убийствата на магистрала "Ибар"
20/02/2004
Михайло Улемек - Легионера, за който се твърди, че е организаторът на убийството на бившия премиер на Сърбия Зоран Джинджич, е основният заподозрян и за друго политическо убийство, по което започна нов съдебен процес.
От Давор Коникушич за Southeast European Times от Белград - 19/02/04
 
 
Лидерът на Сръбското движение за обновление Вук Драшкович показва на полицията снимка на камион, за който се твърди, че е използван при убийствата на магистрала "Ибар" през 1999 г. По време на този инцидент бяха убити четирима членове на партията на Драшкович. [Андрия Илич]
Миналата седмица в Белград започна нов съдебен процес по делото за убийството на четирима членове на Сръбското движението за обновление на магистралата "Ибар" през октомври 1999 г. Председателят на партията и тогавашен лидер на сръбската опозиция, Вук Драшкович, се отърва с леки наранявания.
Процесът започна с показания на Ненад Илич, бивш член на разформирования Отряд за специални операции (ОСО). Той е обвинен, че е шофирал камиона, използван при престъплението.
По време на разследването на убийствата през февруари 2001 г. Илич е признал, че е участвал в тях. Сега той твърди, че му е била обещана присъда от няколко месеца затвор, след което той и семейството му щели да получат нова самоличност и финансова помощ, ако признае за своето участие в престъплението. Според Илич Държавна сигурност смятала, че бившият президент на Сърбия Слободан Милошевич по някакъв начин е участвал в престъплението и процесът щял да забави или да предотврати екстрадирането му в Хага.
Сега Илич обвини в участие в престъплението и вицепрезидента на Сърбия Чедомир Йованович - близък съратник на убития сръбски премиер Зоран Джинджич. Това не учудва Драголюб Тодорович, адвокатът, представляващ семействата на жертвите. "Не беше казано нищо особено, нищо ново от страна на Илич, което предишният съдия да не е взел под внимание. Той не каза нищо по наново публикуваното постановление на Върховния съд. Показанията му относно Йованович не засягат конкретно това дело, освен ако не се появят други подробности", каза Тодорович.
През януари 2003 г. районният съд издаде по делото присъда от седем години затвор за бившия началник на Държавна сигурност Раде Маркович, близък сътрудник и семеен приятел на Милошевич. Двамата извършители на престъплението, Ненад Буйошевич и Илич, бяха осъдени на по 15 години затвор, докато бившият началник на белградския отдел на Държавна сигурност бе оправдан по всички обвинения.
Адвокатът на Маркович, Тома Фила, твърди, че последните изявления на Илич нямат никаква тежест и че споменаването на Йованович е за медиен ефект. Но Фила изрази съмненията си относно окончателния резултат от процеса, защото все още не са приключили разследванията. По негово мнение липсващото звено, свързващо Милошевич с убийствата на магистралата "Ибар", не е неговият клиент, а по-скоро Михайло Улемек. Известен още като Легионера, Улемек е бивш шеф на ОСО, който по-късно бе обвинен, че е планирал убийството на Джинджич. Той се смята и за основния организатор на убийствата на магистрала "Ибар", макар и името му да не се споменава в обвинителния акт.
Първият опит за убийство на Джинджич на магистралата в Белград, когато един камион се вряза в конвоя от коли на министър-председателя, определено напомня за сценария, използван при убийствата през 1999 г. Твърди се, че ОСО е участвал в много от политическите убийства в Сърбия - времето и новите разследвания обещават да разкрият нови имена на престъпници.

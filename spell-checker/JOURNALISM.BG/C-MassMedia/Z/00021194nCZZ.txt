Наука и технологии: Румънските учители ще получат помощи за закупуване на електронни книги
					08/01/2007
					Всеки учител в Румъния ще получи по 100 евро в рамките на инициатива на министерството на образованието. Още новини от седмицата: хърватската фирма "Геофото" спечели търга за създаване на цифрова карта на Албания; създаден в Турция "умен робот" подрежда стоки по рафтовете.
					
 
					 
						
Всеки учител в Румъния ще получи по 100 евро, за да е в крак с новите технологии. [Архив]
						
Румънското министерство на образованието съобщи, че ще предостави помощ от по 100 евро на всички учители за закупуване на електронни книги, които да им помогнат в тяхната работа. Чрез тази инициатива министерството цели да насърчи компютърната грамотност и придобиването на знания в областта на информационните технологии. Не е ясно обаче дали всичките 232 000 учители в страната ще получат тази помощ, тъй като в много училища липсва необходимото оборудване за електронни учебници. 
						*** 
						
Maкедонското министерство на вътрешните работи ще започне да издава паспорти, съдържащи биометрични данни, през март, съобщи в сряда (3 януари) вътрешният министър Гордана Янкуловска при представянето на технологията, използвана за изготвянето на новите документи за самоличност. Машината, използвана за изработване на паспортите, е първата по рода си и е изцяло автоматизирана. 
						*** 
						Хърватската фирма "Геофото" спечели търга за създаване на цифрова карта на Албания. Компанията предложи 4,1 млн. евро, като така победи френската "ИЖеЕн Франс Ентернасионал". Цифровата карта трябва да е готова до края на 2007 г. и ще се използва в процеса на узаконяване на земята в Албания. 
						*** 
						Двама турски инженери, Серхат Акса и Али Зафер Есер, изобретиха умен робот за промишления сектор. Роботът може да подрежда стоки по рафтове, високи до 24 метра, без да е нужен човешки контрол. Той може също да взема стоките от рафтовете след сключването на сделка и да ги отнася до товарещ механизъм. Роботът ще се предлага на цена от 50 000 евро в Турция и 150 000 евро в чужбина. 
						*** 
						
Гръцката телекомуникационна компания OTE съобщи, че от следващия месец намалява тарифите за широколентов Интернет достъп с 5 до 7 %. Това решение е част от стратегията на компанията за увеличаване на дела на потребителите на широколентов достъп в страната. 
						*** 
						
Българската фирма в областта на информационните технологии "НЕТ ИС САТ" съобщи за пилотен проект, който ще осигури широколентов Интернет достъп за домакинствата по оптично трасе, стигащо до жилищните сгради на клиентите. В момента услугата се предлага в два софийски квартала. Очаква се всички райони в столицата да бъдат обхванати до 2009 г. 
						
(Различни източници 01/01/07-08/01/07)

Кипърските лидери не успяха да се договорят за нов граничен пропускателен пункт
					22/05/2009
					 
						НИКОЗИЯ, Кипър -- Президентът Деметрис Христофиас и кипърският турски лидер Мехмет Али Талят не успяха да постигнат споразумение в четвъртък (21 май) за откриването на нов граничен пропускателен пункт на границата между турската и гръцката част на острова. "Някои проблеми все още остават и ние не бяхме в състояние да решим въпроса", каза Талят пред репортери след 29-ия кръг от преките му преговори за обединение с Христофиас.
						Христофиас обвини Талят за поставянето на неприемливи искания, като разрешаване на преминаването на доставки на гориво през кипърска турска територия до турски военен аванпост. Той обясни, че и гръцката, и турската страна подкрепят отварянето на нов пропускателен пункт, но добави, че "ненаситните" искания на кипърските турци са провалили шансовете за споразумение. Миналата година и двамата лидери поеха ангажимент за отварянето на нов граничен пропускателен пункт в село Лимнитис, за да бъде улеснено свободното придвижване.
						По време на посещение в Анкара в четвъртък кипърският турски министър на външните работи Хюсеин Йозгюргюн постави въпроса дали кипърските гърци третират кипърските турци като равнопоставена страна в преговорите и дали те желаят решаването на кипърския въпрос. На съвместна пресконференция с Йозгюргюн турският външен министър Ахмет Давутоглу призова към ускоряване на преговорите за обединение и отхвърли всякакви опити за обвързване на въпроса с кандидатурата на Анкара за членство в ЕС. (Си Ен Ей, АФП, Анадолска информационна агенция, Хюриет, Заман - 21/05/09)

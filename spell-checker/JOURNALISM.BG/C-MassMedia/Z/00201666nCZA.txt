Албанците рискуват с "лекарство" срещу рака
					21/07/2011
					Медикаментът се представя като средство за борба с рака, но е забранен в няколко страни. Лекарите са обезпокоени относно Видатокс.
					От Ерл Мурати за Southeast European Times от Тирана – 21/07/11 
 
					 
						
Видатокс е спорен нов продукт. [Ерл Мурати/SETimes]
						Веднага щом вземе месечната си пенсия, Йоланда Кена бърза към аптеката. Тя е на 61 години и преди четири месеца ѝ е била поставена диагнозата рак на матката. Решила е да се излекува с това, което самата тя нарича "вълшебно лекарство" - Видатокс. 
						"Всъщност това не е истинско лекарство, а се извлича от скорпиони. Някои казват, че може да ми помогне да преборя болестта. Избрах това лечение, но същевременно продължавам с химиотерапията", разказва Кена пред SETimes. 
						Сред онколозите в Албания съществува дебат относно разпространението на Видатокс. Продажбата на продукта е забранена в САЩ и ЕС, но приложението на хомеопатични продукти и лечения в Албания е до голяма степен нерегулирано. 
						В разговор със SETimes Тома Янце, администратор на компанията "Фарма-Матрикс", която разпространява лекарството, обяснява, че Видатокс е изцяло естествен продукт, произвеждан в Куба. "Той се бори с туморните клетки и съдържа много малка доза от отровата на синия скорпион", казва той. 
						"Не бих казал, че може да замести химиотерапията или да направи чудо. Но е бил използван от 10 000 души и вече е потвърдено, че може да намали туморните маси. Аз съм един от тези примери." 
						Видатокс беше пуснат на албанския пазар едва преди два месеца и някои правни проблеми свариха държавните власти неподготвени. 
						"Видатокс не е регистрирано лекарство в Албания, а регулаторният списък с лекарства не включва хомеопатични продукти. Трябва да установим дали този продукт постига ефектите, заради които доби поулярност, или е чиста измама. От друга страна, не можем да спрем хората да използват традиционна медицина", каза пред SETimes Ахмет Хиса, ръководител на Фармацевтичния отдел в Министерството на здравеопазването. 
						И докато властите работят върху проверката на документацията, агенцията "Лекарска препоръка", действаща от името на здравното министерство, е отстранила от работа двама лекари -- Аурора Скендери и Мелинда Аголи, които са препоръчали употребата на Видатокс. 
						Нито една от двете не е получавала лиценз от министерството, което е задължителна процедура за всички, които искат да практикуват медицина. И двете казват, че са били обучени от кубински колеги, преди да препоръчат Видатокс на своите пациенти. 
						Представители на института Алб-Шкенца съветват всички пациенти да бъдат внимателни, дори скептични към тази нова терапия. 
						Професор Нико Чафоку и д-р Алтин Стафа казват пред SETimes: "Всъщност не съществуват проучвания, публикувани в престижни медицински списания, които илюстрират механизма на функциониране на тази субстанция. Производителите на Видатокс не са предоставили никакво клинично или научно експериментално доказателство по отношение на веществото." 
						И докато дебатът продължава, Видатокс се продава в аптеките. Бутилка от 30 ml може да бъде купена срещу 98 евро. Пациенти като Кена смятат, че продуктът помага, ако не на физиологично, поне на психологическо ниво. Само времето ще покаже дали тя е направила верния избор.

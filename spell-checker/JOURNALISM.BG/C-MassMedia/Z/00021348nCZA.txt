Албания и ЕС: силна подкрепа, слабо разбиране
					23/01/2007
					Албанците все повече подкрепят кандидатурата на страната си за ЕС, особено след подписването на ССА. Много от тях обаче не са запознати с изискванията.
					От Ерлис Селимай за Southeast European Times от Тирана – 23/01/07
 
					 
						
Албанският премиер Сали Бериша (вляво) и австрийският външен министър Урсула Пласник си разменят документи след подписването на Споразумението за стабилизация и асоцииране през юни. [Гети Имиджис]
						Според неотдавнашно проучване мнозинството от албанците подкрепят членството в ЕС, като тази подкрепа се е засилила след юни 2006 г., когато бе подписано Споразумението за стабилизация и асоцииране (ССА). От друга страна, бе установено, че много от албанците все още нямат информация за процеса на присъединяване и последствията от него. 
						Според проучването, проведено от Института по международни отношения (ИМО), 92,5 % от албанците са за присъединяване към блока, което е повишение спрямо 84,9 % през 2004 г. Но повечето също така нямат конктретни познания за изискванията за членство. Вместо това те смятат, че членството в ЕС означава предимно свободно движение на хората из Европа. 
						"Повечето албанци свързват процеса на интеграция с избягване на строгия визов режим за европейските страни, а икономическото развитие, укрепването на демокрацията или повишаването на жизнения стандарт се смятат за по-маловажни," обяви ИМО. 
						Резултатите показват объркване по въпроса къде се намира Албания по отношение кандидатурата си за ЕС, заяви организацията. Докато 49 % смятат, че Албания е готова да се присъедини, 24 % мислят, че страната ще бъде поканена, дори и да не е напълно готова. 
						"Подобни мнения са повод за безпокойство, особено като се погледнат отговорите на чиновници от публичната администрация, които участват пряко в процеса на интеграция. Над 54 % от тях не знаеха дали Албания е готова да стане членка на ЕС или не," твърди ИМО. "Служителите в публичната администрация са една от категориите, които нямат информация за това какво означава ССА." 
						Повече от половината служители в администрацията мислят, че ССА не носи нищо на страната, а според 6,6 % това е някакъв вид договорно отношение. 
						Споразумението, смятано за първа стъпка към членството в ЕС, урежда връзките между ЕС и Албания. То засяга основно засилването на иконимическото и политическото сътрудничество, както и създаването на зона за свободна търговия в рамките на следващите десет години. 
						Брюксел иска Албания да демонстрира напредък в редица области, като свободата на печата, изграждането на институциите и етническите малцинства. Очаква се също тя да спазва международните стандарти за свободни и честни избори.

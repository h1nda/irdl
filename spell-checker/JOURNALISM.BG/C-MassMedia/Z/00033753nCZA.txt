Гърците пушат напук на забраната
					12/03/2010
					Опитът на гръцкото правителство да забрани тютюнопушенето на обществени места масово се пренебрегва. Въпреки че законът съответства на препоръките на ЕС, бизнес общността твърди, че икономиката е достатъчно зле, дори и без да се влиза в пререкания с плащащите клиенти.
					От Мария Паравантес за Southeast European Times от Атина -- 12/03/10
 
					 
						
Всяка година 20 000 гърци умират от заболявания, свързани с тютюнопушенето. Страната наложи забрана на тютюнопушенето на обществени места, но спазването й се оказва проблем. [Гети Имиджис]
						Оживена петъчна вечер е и групи приятели влизат в един от най-популярните музикални клубове в Атина, търсейки забавления след натоварената седмица. Веднага след като се настаняват, мъжете и жените изваждат цигарите си и осъзнават, че на масите няма пепелници. 
						"Пушенето е забранено", казва сервитьорката, която взема поръчката им. "Може би по-късно..." 
						Двадесет минути по-късно около 500 души в клуба пушат едновременно, тръскайки пепелта от цигарите си на пода. 
						 Приетият през юли 2009 г. гръцки закон забрани тютюнопушенето на обществени места, повиши данъците върху цигарите и въведе глоби за нарушения до 500 евро. Той обаче не доведе до видим ефект върху тютюнопушенето на обществени места. 
						 "Само се огледайте и ще видите, че никой не спазва този закон... ще видите ресторанти, в които зоната за непушачи е съвсем празна, а тази за пушачи е пълна с маси, преместени от зоната за непушачи, за да може да бъдат настанени клиентите", казва човек, работещ в бар. 
						По данни на министерството на здравеопазването около 20 000 души от 11-милионното население на Гърция всяка година умират от заболявания, свързани с тютюнопушенето. За причина за смъртта на други 600 се смята вторичният тютюнев дим, издишван от намиращ се наблизо пушач. 
						"Тютюнопушенето източва националните здравни системи", заяви наскоро министърът на образованието Ана Диамантопулу преди една от кампаниите за повишаване на осведомеността в училищата - най-вече сред подрастващите - за опасностите от тютюнопушенето. Миналата година за първи път Върховният съд на Гърция се произнесе в полза на ищец, съдещ работодателя си за вреди, понесени в резултат от излагането на вторичен тютюнев дим. 
						Проучванията показват, че над 38 % от всички гърци пушат, което поставя страната на първо място сред европейските държави. По данни на здравното министерство 46 % от възрастните мъже и повече от 31 % от възрастните жени пушат всеки ден. 
						"Цялата страна пуши", заяви миналия месец за „Катимерини” Панайотис Бехракис, директор на Националния управителен комитет за контрол на тютюнопушенето,. 
						Според гръцкото законодателство дружествата с повече от 50 наети лица могат да поддържат специални помещения за пушачи. Ресторантите, баровете, кафенетата и клубовете с площ над 70 кв. м трябва да разполагат с изолирани зони за тютюнопушене. 
						По-малките заведения могат да избират дали да бъдат изцяло за непушачи, а по-големите (над 300 кв. м) трябва да имат отделни помещения за тютюнопушене, оборудвани със специални системи за вентилация. 
						"Нашият бар е разделен", каза барманка с име Попи, която не пожела да бъде посочено пълното й име. "Няма начин някой собственик да забрани изцяло пушенето в заведението си. Той определено ще загуби клиенти." 
						 Не всички споделят това мнение. Елена, майка на дете на 1 година, с часове търси ресторант със зона за непушачи в моловете в Атина, който да посети със сина си. Тя установява, че ресторантите, които преди са имали такива зони, вече не ги предлагат. 
						"Особено трудно е през зимата хората с деца, бременните жени или дори непушачите да имат възможности за избор", казва Елена. 
						Собствениците на барове и клубове в гръцката столица смятат, че забраната за тютюнопушенето допълнително е затруднила бизнеса на фона на финансовата криза. Дори и тези, които са поискали разрешение за тютюнопушене, са се сблъскали с тромава бюрокрация при обработването на техните заявления. 
						Законът също така забранява тютюнопушенето в болници, офиси и таксита, но винаги можеш да попаднеш на таксиметров шофьор с цигара. 
						"Онзи ден се качих в такси, при което се озовах в облак от дим", казва непушачка на име Мария. "Иронията е, че на таблото имаше знак за забрана на пушенето."

Учение на НАТО проверява готовността за реагиране в случай на извънредни ситуации
					28/05/2007
					ИДАССА 2007, което се проведе миналата седмица близо до Задар, Хърватия, бе най-голямото учение на НАТО, организирано някога в страната.
					От Наташа Радич за Southeast European Times от Загреб – 28/05/07
 
					 
						
Един от сценариите в учението бе свързан с химически инцидент. [НАТО]
						Двадесет и една страни от Съвета за евроатлантическо партньорство (СЕАП) участваха в ръководеното от НАТО учение ИДАССА 2007, което се проведе миналата седмица близо до хърватския град Задар. То даде възможност за страните да проверят техниката, уменията и готовността си. 
						Участниците в учението, което се проведе от 19 до 24 май, бяха разделени на 40 екипа. Те трябваше да демонстрират готовност да се справят с опасни ситуации и дори с такива с възможен фатален край. 
						След опустошително "земетресение" спасителните екипи претърсиха района, откриха жертвите и ги пренесоха на безопасно място. Във втория сценарий спасителите реагираха на химически инцидент в пристанището на Задар. Екипите трябваше също да спасяват цивилни след биологична заплаха на борда на пътнически самолет. 
						Екипите разполагаха с кучета спасители и с модерно високотехнологично оборудване. Те бяха инструктирани преди началото на учението и трябваше стриктно да следват всички подробности по сценария. 
						За да се увеличи предизвикателството за екипите, ученията се проведоха в три различни среди - във вода, във въздуха и на суша. За да изпълнят успешно мисиите, екипите трябваше да координират действията си и да работят като един. 
						Участваха близо 1 000 души, сред които имаше над 120 наблюдатели от 35 страни. Това бе най-голямото учение на НАТО, организирано някога в Хърватия. 
						Президентът Стипе Месич присъства на част от учението в сряда (23 май). Той подчерта необходимостта от учението и каза, че е впечатлен от видяното. 
						В реални ситуации е много по-лесно да се реагира, когато разполагаш с обучени хора, които са запознати с необходимото оборудване, отбеляза той. 
						Главният директор на учението ИДАССА Дамир Трут каза, че Хърватия, като домакин на учението, се е опитала да покаже доколко подготвени са екипите й. Хърватските власти са готови да си сътрудничат с други държави и да участват в спасителни действия по целия свят, добави той. 
						Макар организирането на подобно учение да не е предпоставка за приемане в НАТО, то наистина успя да издигне имиджа на Хърватия, каза Трут. Хърватия се надява да се присъедини към Алианса догодина, заедно с Албания и Македония.

Смаляващата се пазарска количка в Сърбия
					04/10/2011
					С по-малко пари в джоба и при растящи цени хората се мъчат да свържат двата края.
					От Бояна Милованович за Southeast European Times от Белград -- 04/10/11
 
					 
						
Жизненият стандарт пада, твърдят от асоциация на потребителите. [Никола Барбутов/SETimes]
						Новата вълна от лоши икономически новини от някои европейски страни и Съединените щати през последните няколко месеца засили чувството на тревога в Сърбия, където хората и без това се мъчат да се справят някак с тягостната комбинация от по-ниски заплати и по-високи цени. Между 2009 и началото на 2011 г. заплатите в държавния сектор на Сърбия останаха замразени, а в частния сектор намаляха с 10 %. 
						За същото време цените на парното в Белград нараснаха с 30 %, а хранителните стоки и стоките за широко потребление също поскъпнаха. 
						Асоциацията на потребителите в Сърбия предупреждава, че жизнените стандарти в страната стават все по-ниски, като месечните приходи все по-малко успяват да покриват стойността на средностатистическата потребителска кошница. 
						"Нарастващата инфлация, съчетана с намаляването на броя на заетите и на средните заплати, допълнително влошава ситуацията," каза Бранислава Деянович, член на управителния комитет на Асоциацията за SETimes. Потребителите в съседните страни, добави тя, се радват на по-ниски цени и обикновено печелят по-добре. 
						"Скъпа държава, все още преобладаващо монополно поведение, непоследователност в прилагането на правилата и бавни промени в пазарните отношения" - всичко това допринася за икономическото блато, каза тя, посочвайки още липсата на конкурентоспособност от страна на сръбския бизнес. 
						"Макар че на сръбския пазар има търговски вериги, не съществуват такива, които да подхранват конкуренцията със своята мощ и евтини търговски марки," каза Деянович. Не всички новини са тъжни. Според Националната банка на Сърбия икономиката е укрепнала между януари и юни тази година в сравнение със същия период на 2010 г., а износът се е увеличил. Прогнозите са, че Сърбия ще регистрира растеж в размер на 3 % от БВП до края на годината. 
						По официални данни инфлацията в Сърбия през юли е била 12,1 % и се очаква да намалее през идните месеци. Представители на Националната банка се надяват, че тя ще спадне до едноцифрено число до края на годината или дори да намалее наполовина от сегашния процент. 
						Икономическият анализатор Мирослав Здравкович обаче не е особено впечатлен. Сегашните икономически показатели и прогнози просто не са много окуражаващи, каза той за SETimes. 
						"Прогнозата за спад на цените ще доведе до спад в цялостното икономическо производство; това не важи само за Сърбия, но и за икономиките на развитите западни страни и на целия Балкански регион. Ситуацията от края на 2008 г., когато глобалната икономическа криза обхвана света, сега се повтаря отново," каза Здравкович. 
						Общественото разходване до голяма степен се регулира от МВФ, което означава, че през настъпващия период не могат да се очакват прекалени разходи, а по-скоро само икономии. 
						Здравкович казва, че дори и общите избори през първата половина на 2012 г. и предшестващата кампания няма да позволят на държавата да похарчи прекалено много пари. "Няма да е възможно финансиране на голяма предизборна кампания," каза той.

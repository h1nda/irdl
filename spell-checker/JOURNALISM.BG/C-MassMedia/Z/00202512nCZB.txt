Чедомир Йованович: диалогът с Косово трябва да продължи
					03/10/2011
					Лидерът на ЛДП призовава за промяна в официалната политика.
					От Ивана Йованович за Southeast European Times в Белград - 03/10/11
 
					 
						
Чедомир Йованович, лидерът на опозиционната Либералдемократическа партия на Сърбия . [ЛДП]
						Чедомир Йованович започва като организатор на студентски протести и скоро става най-младият депутат в парламента в историята на Сърбия. След основаването на Либералдемократическата партия (ЛДП) през 2005 г. той работи като неин президент и заема и няколко други постове. 
						След сблъсъците миналата седмица в Северно Косово Йованович направи това изявление пред SETimes: 
						"Ако Сърбия не реагира незабавно, като промени сегашната си политика, както ЛДП предлага от седмици, положението в Северно Косово, където има насилие и ранени, ще завърши с голямо бедствие за всички сърби, които живеят там. Прекратяването на сръбския бойкот на преговорите в Брюксел няма да донесе нищо полезно за Сърбия и ще донесе на сърбите в Косово нови проблеми и изолация при постоянна заплаха за страдания и конфликти." 
						По-рано Йованович разговаря с кореспондента на SETimes Ивана Йованович. 
						
						SETimes: Кой е най-добрият начин за Сърбия да подкрепи гражданите си в Косово и трябва ли тя да им помага да поддържат паралелни институции и лидери [в Косово]? 
						
						Чедомир Йованович: Сърбия трябва да даде на косовските сърби възможност да се освободят от самообявилите се лидери, които търсят възможност в предизвикателни речи, кризи и нестабилност в сръбския политически живот. Те могат бързо да провокират инцидент и то винаги за сметка на своите хора. 
						
						SETimes: Интегрирането на сърби в Косово с албанци и с други eтноси често се смята за невъзможно, но опитът показва друго. Къде виждате причината за тези различия и как могат те да бъдат преодолени? 
						
						Йованович: Koсовските сърби и гражданите на Сърбия като цяло никога не са имали възможност разумно да решат проблемите, свързани с живота им и с бъдещето на децата им. Онези, които са били принудени да го направят, които не са могли да чакат Белград като сърбите на юг от Ибар, частично са успели да се организират, да сформират политически партии, да гласуват и да влязат в институциите. 
						Резултатите от тяхната работа са очевидни, но в Белград, пряко или косвено, те са наричани предатели. По различни начини сръбската държава изразходва годишно около 600 милиона евро в Косово, но сърбите в косовските институции се справят с много по-малко пари, за да вършат конкретни и полезни неща. 
						
						SETimes: Вълненията сред бошняшката общност в Сърбия продължават от известно време. Може би са предизвикани от положението в Косово? 
						
						Йованович: Няма доказателства за това, но има хора в Северно Косово днес, които лицемерно се опитват да открият последната отбранителна линия в по-нататъшното разпадане на Сърбия. 
						За момента Сърбия се "косовизира". Положението в Косово, продължаващо замразяването на отношенията и изолацията, може да ни накара, без оглед на малцинствата и региона, да навлезем в нов цикъл на нестабилност и страх. Повечето хора в Сърбия са недоволни и се чувстват изолирани през последните години. 
						
						SETimes: Определя ли се позицията на ЕС и Съединените щати към Сърбия и Косово от мнението, че Борис Тадич е руски симпатизант? 
						
						Йованович: Позицията на ЕС и САЩ се определя от убеждението, че конфликтът в периферията на Европа не може да продължава вечно и че този регион трябва да престане да бъде в центъра на вниманието на международната общност. 
						
						SETimes: Тъй като близостта между Сърбия и Русия постоянно се подчертава [и дори придобива религиозна близост], може ли да очакваме това да повлияе негативно върху отношенията между Сърбия и Запада и главно върху отношенията на Сърбия със САЩ? 
						
						Йованович: За Сърбия политиката на "четирите стълба на външната политика" е нелепа и абсурдна, а Русия знае, че тя не може да издържи. 
						Страна, която желае да се присъедини към ЕС и най-малкото е изразила такива намерения, трябва да бъде последователна във външните си отношения с Брюксел. Страна от този регион, която желае да се присъедини към ЕС, не може да го направи, без да стане членка на НАТО. И накрая, държава, която се грижи за себе си и за интересите си, никога не трябва да осигурява достъп на друга страна, дори и на Русия, до своя енергиен сектор, без да защити стратегическите си интереси. 
						
						SETimes: Добре известна е позицията ви за стратегическото значение на членството на Сърбия в НАТО. 
						
						Йованович: За страна като Сърбия членството в НАТО е предпоставка за бързо членство в ЕС. Членството в НАТО не е заплаха за никого и то осигурява окончателен и траен мир на Балканите. Без членство в НАТО Сърбия е обречена на разруха в периферията на Европа и Балканите.
						
"Членството в НАТО е единственият начин за измъкване от хроничната балканска несигурност", казва Йованович. [Ройтерс]
						Всички други страни в региона вече са се присъединили към НАТО или предстои да го направят. НАТО също е част от отговора на въпроса за вътрешната сигурност и безопасност. Ние сме заобиколени от страни членки на НАТО и членството в НАТО е единственият начин да се измъкнем от хроничната балканска несигурност. 
						
						SETimes: В края на август германският канцлер посети Сърбия с определено послание. [Според вас] каква е същността на посещението и посланията на Ангела Меркел? 
						
						Йованович: Най-важното послание е, че сме близо до опасността да бъдем изключени за постоянно от политическите въпроси, които определят нашето бъдеще. Европа и САЩ могат да решат балканския проблем без нас, но маргинализирането на Сърбия, което предизвикваме с нерешителната ни и объркана политика, е постоянна заплаха за нашата интеграция в ЕС и за шанса Сърбия да се модернизира. 
						
						SETimes: Борис Тадич смята, че Сърбия може да се присъедини към ЕС без признаването на Косово. Вярвате ли на думите му? 
						
						Йованович: В Европа не може да се влезе тайно. Сърбия не може да отиде никъде, без да реши политиката си по отношение на Косово и регионалната политика. Границите на държавите, създадени върху развалините на бивша Югославия са добре маркирани и част от това е признаването на Косово. 
						Лозунгът "Косово и Европа" от самото начало бе обречен на провал, защото той не означава нищо. Сърбия може да съхрани илюзията за отдавно загубеното Косово, нито да очаква отстъпки в процеса на присъединяване към ЕС. 
						
						SETimes: Какво смятате за сегашната международна политика на Сърбия? 
						
						Йованович: Сръбската външна политика е нервна и повърхностна. Имаме външен министър, чиито действия са безполезни в големи политически процеси, но успешни в ненужни инциденти при всяка възможност. 
						Сърбия няма да се промени и никой в Европа или в света няма да разбере нейната политика и интереси, докато Белград не бъде приет от Любляна, Загреб, Подгорица, Сараево, Тирана, Скопие и Прищина. 
						Регионът все още е в криза, в страх от възможността сърбите да се върнат към старата политика, и това е разбираемо. Не е необходимо да се разтърсва регионът и да се ангажира сръбската общественост с вътрешни проблеми в съседните страни, особено когато те могат да бъдат решени. 
						
						SETimes: С оглед на загрижеността на хърватите за техните генерали и предаването от Сърбия на нейните генерали Младич и Хаджич в Хага, смятате ли, че двете нагласи целят да привлекат нови гласове в бъдещите избори?
						
Ратко Младич по време на изслушване в Хагския трибунал. [Ройтерс] 
						
						Йованович: Арестът на Младич в Сърбия бързо се превърна в публичен фарс, който намалява положителния ефект на поемането на отговорност от страна на хора като Младич. Всичко се превърна в шоу и приключи за пет дни. Не мисля, че това е оказало трайно влияние върху електората. 
						
						SETimes: Заминаването на Младич за Хага представлява ли един от начините за преодоляване на пречките по пътя към ЕС и придавате ли му допълнително значение? 
						
						Йованович: Предаването на Младич на правосъдието не трябва да се смята за изнудване, при което Сърбия се е опитала да си осигури място в Европа. Като държава ние имахме задължението да го арестуваме заради нас самите, заради нашите съседи и бъдещето на Сърбия. 
						Предаването на Младич на правосъдието не е достатъчно за жертвите и за близките на убитите в престъпленията, за които са му предявени обвинения в Хагския трибунал. Но това е възможност за нашето общество да отстрани големия товар, с който живеем повече от 16 години. Политиката на Младич трябва да бъде разгромена и на страната да се даде шанс да се освободи от товара на отговорността за престъпления, включително и за геноцида в Сребреница. 
						
						SETimes: Съществуват спекулации, че ЛДП може да не успее да спечели необходимите й гласове в предстоящите избори? 
						
						Йованович: Според рейтингите ЛДП отдавна е трета партия в страната и подкрепата за нея е стабилна. Политическата цел е да се удвои подкрепата за партията от предишните избори. Само една силна ЛДП гарантира различно, по-енергично и по-добро управление на Сърбия след изборите през 2010 г.

Висш представител заявява пред Съвета за сигурност, че УНМИК трябва да продължи своето присъствие
29/04/2003
Косово все още не е готово за изтегляне на ООН, каза висш представител пред Съвета за Сигурност.
(ООН - 23/03/04 - 25/04/03; Радио Б92 - 24/04/03)
 
 
Висш представител на ООН се обърна с настойчива молба към Съвета за сигурност да отхвърли призивите за прекратяване на мисията на УНМИК, като каза, че тя играе решаваща роля в развитието на диалога и многоетническото съжителство в провинцията, както и подпомага дългия процес на установяване на независими и функциониращи институции за управление.
" Мисията осъществява баланс между съперничащите си и често пъти конфликтни желания на лидерите и народа на Косово, без да стимулира екстремизма," каза на 23 април помощник-генералният секретар Хеди Анаби по време на открито заседание на Съвета за сигурност по Косово. Всяка подкрепа, оказана от Съвета, ще бъде добре дошла за УНМИК , заяви Анаби, брифирайки присъстващите за най-новия доклад на Генералния секретар на ООН Кофи Анан, като постави ударение върху продължаващото прехвърляне на правомощия към временните институции за самоуправление на Косово.
Като важна стъпка в тази насока се посочва създаденият Съвет по прехвърляне на правомощия, съставен от представители на УНМИК и временните институции. Съветът ще продължи да прехвърля поетапно отговорности към правителството на провинцията, отчитайки капацитета на съответните институции, каза Анаби. Той изтъкна като положително развитие в последно време прехвърлянето на административните и оперативни отговорности на данъчната администрация към временните институции.
Други промени включват подобреното представителство на малцинствата в местната администрация, както и увеличения брой на разселени лица, които се завръщат в провинцията. Фактът, че операцията по арестуването на косовски албанци, които се издирват от Трибунала на ООН за военните престъпления, се проведе без сериозни инциденти бе също така отбелязан като положителен сигнал. Продължаващото изграждане на косовска полицейска служба е друга област, в която има прогрес, каза Анаби.
Макар че нивото на престъпността през първото тримесечие на 2003 година остава като цяло сравнимо с данните за последния отчетен период, забелязва се тенденция на увеличаване на екстремистките актове, докато гласовете, призоваващи към сдържаност, са слаби и приглушени, се отбелязва в доклада. Докладът обръща внимание на някои инциденти в последно време , включително взривяването от 12 април на ж.п. мост в Северно Косово.
Асамблеята на Косово не е в състояние на хвърли мост между политическите и етнически разделения и въпреки съпротивата на Щайнер налице са били опити да се приложат закони за висшето образование, които не отчитат интересите на косовските сърби, каза Анаби. Четири закона са били върнати за преразглеждане в законодателния орган поради тяхното несъответствие с резолюция 1244 на ООН и с конституционната рамка.
" Важни въпроси, касаещи малцинствата, като свободата на придвижване, използването на езика и азбуката, както и получаването на справедлив дял от финансирането по общинска линия остават проблематични и напредъкът е едва забележим," посочи представителят на ООН. Той добави, че мисията е подложена на нарастващ натиск от различни страни, с цел да се минира прилагането на резолюции на ООН и да се подкопае авторитетът на Щайнер.
След брифинга на Анаби се е провела дискусия. Членовете на Съвета са препотвърдили своята подкрепа за политиката на принципа " първо установяване на стандарти, а след това на статут", която по думите на Анаби ще остане рамката и на по-нататъшните действия.
Други новини: Комитетът за международно сътрудничество на косовския парлалент обяви в понеделник, че е подготвил предложение за създаване на министерство на външните работи. Комитетът заяви, че в скоро време ще представи проекта пред Съвета по прехвърляне на провомощия. Външните работи е една от сферите, които попадат под юрисдикцията на ООН. Досега Щайнер поддържа становището, че само правомощия, които не са запазени за международни организации, следва да се прехвърлят към местните институции.

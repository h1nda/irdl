Османската империя в косовските и албанските исторически книги
					25/07/2011
					Начинът, по който се пише за историята на Османската империя в Косово и Албания, има важни последици за отношенията на Косово и Албания с Турция. 
					От Мухамет Брайшори за Southeast European Times от Прищина -- 25/07/11
 
					 
						
Концепцията на турския външен министър Давутоглу за "стратегическата дълбочина" среща проблеми в косовските и албанските исторически книги. [Ройтерс]
						В историческите книги в Косово и Албания, изпълнени с текстове в националистически тон, Османската империя, а в някои случаи и Турция, се разглеждат като потисник заради близо петте века османско владичество. Историците обаче смятат, че това базирано на национализма разбиране би могло да окаже дългосрочно въздействие върху отношенията с активизиращата се в региона Турция. 
						Олси Язеджи, който работи по докторантура на тема албанския национализъм, заяви за SETimes, че историческите книги за Османската империя и Турция отразяват предразсъдък, повлиян от т.нар. албански европейски национализъм, който е минал през различни етапи на развитие, започвайки от времето на османското присъствие до комунистическия режим. 
						"Всички тези етапи показват Европа като дестинацията на албанците, а Турция като противоположното на това, а и след 11 септември ислямът се показва като част от това зло," казва Язеджи. 
						Разказвайки за османския период, учебник по история за основните училища в Косово описва влиянието на исляма в Косово. "Факторите, които са спомогнали за разпространяването на исляма са: натискът върху хората чрез данъци върху земята, които се плащат само от християните, отвличане на момчета и отвеждането им в Истанбул, където са подложени на ислямизация и образование по ислямски, репресии срещу населението от страна на държавните органи и др." 
						В този контекст един от въпросите, обсъждани между експертите и историците, е дали Османската империя е била страна окупатор в Албания и Косово. 
						Язеджи твърди, че османците са завладели земи, които албанските историци националисти разглеждат като част от по-голяма Албания, но прави едно сериозно възражение. "Османците не са били турци, а в повечето случаи албанци. Албански мюсюлмани, които са градили и управлявали в Османската империя и нейните европейски части," казва той за SETimes. 
						Това становище се отразява във виждането на турците, които съзират в албанците свои братя и лоялен народ, част от османския елит, сред който е имало над двадесет велики везири от албански произход. 
						В реч през 2009 г. в Сараево турският външен министър Ахмет Давутоглу каза: "Ако нямаше османска традиция, египтяните нямаше да са виждали и един албанец през живота си," имайки предвид албанския реформатор от XIX в. Мохамед Али, който управлявал Египет и основал династия. 
						Историкът Димитър Кочи обаче отразява националистическата перспектива и поставя под въпрос необходимостта от преразглеждане на историята. "В нашата история османците са завладявали наши албански територии и това е факт, който не може да се промени," казва Кочи, посочвайки, че "всяка промяна на историята или преразглеждане, както и да го наричат, е риск за нашата национална идентичност, а това се случи по комунистическо време." 
						Това може да изглежда като академична дискусия между историци, но е възможно да се отрази върху водещия принцип на турската външна политика за "стратегическа дълбочина", както се популяризира от Давутоглу - за по-нататъшно увеличаване на турското влияние в региона, използвайки меката сила на Турция, включително общите исторически и културни връзки. 
						Журналистът Ндуе Укай, например, храни съмнения относно "братските отношения" между Косово и Турция. 
						"Възможно ли е да имаме братски отношения с онези, с които сме се борили пет века, които изродиха и развратиха народа, които ни оставиха в блатото на невежеството и изостаналостта..., днес, когато се стремим да се обърнем към цивилизования свят?", пише в своята рубрика той. 
						Този негативен възглед за османците може да намери отзвук и във възприемането на Турция от етническите албанци в по-дългосрочен план, предупреждава Язеджи. 
						"В момента Турция е под влиянието на трескавата политика на Ахмет Давуторглу, която търси общи точки с народите на Балканите и иска да започне историята отначало. Но мисля, че след няколко десетилетия турците вероятно ще започнат да променят отношението си към своите албански братя."

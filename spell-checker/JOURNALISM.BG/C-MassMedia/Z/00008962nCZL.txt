Македонският премиер прави основен ремонт на кабинета
06/11/2003
 
СКОПИЕ, Македония -- Министър-председателят Бранко Цървенковски получи в сряда (5 ноември) одобрението на парламента за провеждане на радикални промени в кабинета си. Законодателите гласуваха за смяна на министрите на финансите, правосъдието, икономиката и транспорта и комуникациите една година след встъпването в длъжност на правителството. Цървенковски не даде обяснения за тези действия, като се позова единствено на нуждата от ускоряване на структурните реформи. Той заяви пред законодателите, че Македония е по-сигурна, стабилна и благоденстваща, отколкото преди 12 месеца, но призова за подобряване на взаимоотношенията между македонското мнозинство и албанското малцинство. Основната опозиционна партия ВМРО-ДПМНЕ отказа да вземе участие в гласуването и заяви, че промените са само козметични. Законодателите от опозицията разкритикуваха правителството също и заради високия процент на безработицата, както и за т.нар. от тях стагнация в икономиката. (AФП, MИA - 05/11/03)

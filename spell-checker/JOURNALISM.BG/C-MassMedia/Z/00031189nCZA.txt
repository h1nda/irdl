Хърватия проверява "данък криза" 
					07/08/2009
					Президентът Стипе Месич казва, че ще поиска от конституционния съд да направи проверка на новия данък.
					От Наташа Радич за Southeast European Times от Загреб -- 07/08/09
 
					 
						
Премиерът Ядранка Косор каза, че новият "данък криза" "ще задържи главите на хърватите над водата". [Гети Имиджис]
						Изправен пред най-тежката финансова криза след края на конфликта от 90-те години на миналия век, парламентът на Хърватия прие т.нар. "данък криза", който влезе в сила на 1 август и ще действа до края на идната година. 
						С имащият за цел да даде свеж импулс на икономиката данък се облагат заплати, пенсии и други възнаграждения, включително дивиденти и дялове от печалбата. 
						Данък добавена стойност (ДДС) също бе увеличен от 22 на 23 %. Месечните нетни приходи, вариращи от 409 до 819 евро, ще бъдат облагани с 2 %, а тези над тази сума - с данък от 4 %. 
						 Нетните дивиденти и дялове от печалбата ще бъдат облагани въз основа на същата схема. 
						 Правителството планира да глобява както физическите, така и юридически лица, които не плащат новия данък. 
						Новият премиер Ядранка Косор агитира за подкрепа на данъка и по-висок ДДС, който се очаква да инжектира близо 600 млн. евро в бюджета, заявявайки, че това "ще задържи главите на хърватите над водата и ще помогне на Хърватия да не се удави в дългове". 
						"Овладяването на икономическата криза е приоритет на моето правителство," каза тя. Независимо от усилията на правителството, някои спекулират, че новият данък може да е твърде малка и твърде закъсняла мярка и че може да се наложи МВФ да се намеси. 
						Управителят на Хърватската национална банка (ХНБ) Желко Рохатински казва, че намаляването на разходите би било по-добър план за оцеляване в икономическата буря, например чрез забавянето на големи строителни проекти, като грандиозния проект за моста на Пелешац в Южна Хърватия. 
						Президентът Стипе Месич също има опасения и смята да поиска от конституционния съд да направи по-щателна проверка, тъй като по негово мнение в закона има пропуски. 
						"Ако една и съща данъчна ставка се прилага за лице, което печели по 3000 куни [около 409 евро], и за лице, което печели двойно повече, те не са равни," каза Месич. 
						Опозицията е на бойна нога заради новия данък. 
						"Това данъчно предложение е данък за лошото управление. То показва единствено, че правителството все още няма представа как да изплува от кризата и само иска да остане на власт," каза председателят на Социалдемократическата партия Зоран Миланович.

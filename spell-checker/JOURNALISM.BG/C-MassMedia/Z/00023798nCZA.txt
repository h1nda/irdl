Германия осуети голям терористичен заговор
		06/09/2007
		Атентатите, планирани от групировка, свързана с Ал Кайда, биха били значително по-мощни в сравнение с тези в Мадрид и Лондон, смятат властите.
		(ДПА, ФТ, Би Би Си, Гардиън - 06/09/07; ДПА, Ройтерс, AФП, Блумбърг, Интърнешънъл Хералд Трибюн, Би Би Си, Гласът на Америка, АКИ - 05/09/07)
 
		 
			
Германски полицаи носят материал, иззет от Ислямистки информационен център по време на акция в Улм в сряда (5 септември). [Гети Имиджис]
			Германия съобщи в сряда (5 септември), че е осуетила голям терористичен заговор, като трима членове на групировка, свързана с Ал Кайда, са били арестувани. Твърди се, че те са се готвели да осъществят "масирани" бомбени атентати срещу американски военни и цивилни обекти в страната. 
			Заподозрените - двама германци, приели исляма и един турски гражданин - са били арестувани в малкия град Обершледорн в провинция Северен Рейн-Вестфалия в ранния следобед във вторник, заяви главният федерален прокурор Моника Хармс на пресконференция в Карлсруе. 
			Тримата, идентифицирани от полицията като Даниел С., Фриц Г. и Аден Й. нямат трийсет години. Те принадлежат към ислямисткия съюз "Джихад", групировка, установила се в Узбекистан и свързана с Ал Кайда и се смята, че са били тренирани в лагери в Пакистан миналата година. 
			Смята се, че групировката е складирала военни детонатори и иколо 730 кг водороден пероксид, с което са могли да произведат бомби с взривна мощ на 550 кг ТНТ. 
			 "Това количество би било достатъчно да предизвика щети в по-голям мащаб, отколкото в Лондон и Мадрид", заяви пред репортери Йорг Зирке, началник на Федералното полицейско управление.. 
			 Повече от 190 души бяха убити през март 2004 г. в терористичните атаки в Мадрид. Самоубийствените атентати през юли 2005 г. в Лондон причиниха смъртта на 52 души. 
			Въпреки че групировката все още не е била определила мишените, германските власти смятат,че планът е бил да се използват коли-бомби, които да нанесат максимални щети. 
			Съобщава се, че заподозрените също са планирали атентати в други места, често посещавани от американци, като дискотеки, барове и транспорт, заяви Хармс. 
			 "Главната мотивация на групировката в Германия е омразата към американските граждани,'' твърди Зирке. 
			Заподозрените, които са били под наблюдение повече от шест месеца, са се събрали два дни, преди да бъдат арестувани, очевидно, за да започнат подготовката за атентатите. Около 300 полицаи cа участвали в наблюдението, заяви Зирке. 
			Според съобщения в четвъртък, властите се опитват да открият още десет души, включително германци, турци и лица от други националности. 
			Окачествявайки операцията като една от най-големите от този вид, провеждани в Германия, Зирке отбеляза в сряда, че успехът е постигнат с международно сътрудничество и благодари специално на американските власти. 
			 Службите за сигурност предотвратиха "един от най-големите терористични актове, планирани в Германия", заяви Хармс. "От месеци твърдим, че Германия е под прицела на ислямисткия тероризъм и че трябва да бъдем бдителни.'' 
			През април, американското посолство в Берлин отправи предупреждение за засилени мерки за сигурност в дипломатическите мисии и военни инсталации и призова американците в Германия да бъдат нащрек. 
			 "Посланието бе отчасти отговор на заплахите, отправени от групировката", ДПА цитира в сряда американски официален представител, пожелал анонимност. 
			Гордън Джондроу, говорител на Съвета за национална сигурност на Белия дом заяви, че президентът на САЩ Джорд Буш, който участва в икономическата среща на върха на страните от азиатско-тихоокеанския регион в Сидни, бе информиран за арестите. 
			 "Той е доволен, че бе осуетен възможен атентат и оценява работата на германските власти и сътрудничеството на международните правоохранителни органи," каза той. 
			Германският канцлер Ангела Меркел изказа похвала към властите, извършили операцията, за "големия им успех" в предотвратяването на "ужасен" атентат. 
			 "Когато стане въпрос за борба с тероризма, международното сътрудничество е от решаващо значение", цитира изявлението й пред репортери в Берлин в сряда осведомителната агенция "Блумбърг. "Поуката от това е, че опасността не е абстрактна, а реална.''

Косовският премиер Тачи беше обвинен в намеса в работата на обществена електронна медия
					27/10/2009
					 
						ПРИЩИНА, Косово -- В понеделник (26 октомври) Европейският съюз за радиоразпръскване (ЕСР) обвини министър-председателя Хашим Тачи в превръщането на обществената електронна медия РТК в "медийна ръка на управляващата партия". Ръководителят на ЕСР Жан Ревейон изпрати писмо до Тачи, в което заявява, че РТК е подложена на политическа и икономическа намеса от страна на правителството. 
						"Това, на което сме свидетели сега, е натиск от страна на косовското правителство за превръщането на РТК в безкритична държавна електронна медия - факт, който няма да е от полза нито за гражданите на Косово, нито за вашите амбиции за по-широко международно признаване на вашата страна", пише Ревейон. В писмото му се казва още, че откакто Косово е обявило независимост през февруари 2008 г., намесата нараства и е довела до оставката на генералния директор на РТК през септември. ЕСР представлява 125 национални електронни медии и работи за развитието на обществените медии в Европа и по света. (Косова Сот, Коха Диторе, Експрес, Лайм, Епока е Ре - 27/10/09)

Нарастват спекулациите около препоръките на Ахтисаари за статута на Косово
					09/01/2007
					Специалният пратеник на ООН Марти Ахтисаари обяви, че предложението му за бъдещето на Косово ще бъде готово до 21 януари, датата на сръбските избори.
					От Блерта Фоничи-Кабаши за Southeast European Times от Прищина – 09/01/07
 
					 
						
Мнозина в Прищина и Белград са нетърпеливи да узнаят какви ще са препоръките за Косово на специалния пратеник на ООН Марти Ахтисаари. [Гети Имиджис]
						Говорител на Марти Ахтисаари потвърди миналата седмица, че дългоочакваният план на пратеника на ООН за бъдещия статут на Косово ще бъде представен след парламентарните избори в Сърбия на 21 януари. 
						"Той е в заключителните си етапи," заяви Реми Дурло в четвъртък (4 януари). "Все още предстои [планът] да бъде финализиран, но той ще бъде готов за 21-и и ще бъде представен в някой следващ момент. Очаква се Ахтисаари да запознае с плана членовете на Международната контактна група, преди да го разкрие пред Белград и Прищина. 
						Косовският премиер Агим Чеку изрази увереността си, че Ахтисаари ще обобщи заключителните си препоръки за провинцията и ще ги представи в Съвета за сигурност на ООН в края на февруари или началото на март. Междувременно продължават спекулациите какво точно ще препоръча Ахтисаари. 
						Редакторите на австрийския вестник "Пресе" Виланд Шнайдер и Норберт Риф писаха в броя на вестника от четвъртък, че очакват Ахтисаари да предложи някакъв вид "независимост под наблюдение" за Косово.
						"Уверени сме, че пакетът на Ахтисаари няма да бъде изненада за нас," заяви заместник-ръководителят на ЮНМИК Стивън Шук след среща с Чеку миналата седмица."След представянето обаче ние ще анализираме пакета и тогава преговарящият екип на Косово ще изкаже мнението си за него." 
						Сърбия, която се противопоставя на независимостта за Косово и се бори за "значителна автономия", вече предупреди, че ще се противопостави на всяко предложение, коeто не гарантира неприкосновеността на нейните граници. Ако Ахтисаари "сключи споразумение за независимост с албанските сепаратисти, сръбското правителство ще го отхвърли като невалидно," заяви министърът на местното самоуправление Зоран Лончар. 
						В края на седмицата сръбският президент Борис Тадич призова Ахтисаари да забави представянето на плана си до сформирането на правителството в Белград. Той заяви, че едно неблагоприятно предложение би повлияло отрицателно на преговорите за коалиция в Сърбия. 
						Посланикът на Русия в Съвета за сигурност на ООН Виталий Чуркин заяви на пресконференция миналата седмица, че Косово няма да бъде включено в дневния ред на Съвета за сигурост този месец. "Ние, руснаците, смятаме, че трябва да се даде възможност на страните да продължат своя диалог," каза Чуркин. "Би било крайно опасно да се пристъпи към режим на налагане." 
						От друга страна обаче, той сякаш потвърди, че планът на Ахтисаари ще бъде поставен на масата в скоро време. "Има идея Ахтисаари да представи предложението си за Косово веднага след изборите в Сърбия," каза той.

Македония спря гръцки военнослужещи от КФОР на границата
					05/06/2008
					 
						СКОПИЕ, Македония – Митнически служители попречиха на контингент от гръцките мироопазващи сили да прекоси македонската територия на път за Косово, защото са нямали необходимите документи, съобщи в сряда (4 юни) говорителят на македонското външно министерство Васил Андоновски. Държавните служители са спрели във вторник конвой от 50 машини със 140 военнослужещи на границата и са ги принудили да се върнат в базата си в Поликастро след консултации с гръцкото външно министерство и КФОР. 
						Според македонските власти военните не са носили паспорти, а вместо това са представили документи и личните си карти, издадени от НАТО. Андоновски обясни предприетите действия с разпоредбите на Споразумението за статута на войските. Говорителят на гръцкото външно министерство Георгиос Кумуцакос обаче каза, че Македония е нарушила процедурите, съблюдавани през последните осем години. (Вима - 05/06/08; АНА-МПА, Танюг, Фокус, Катимерини - 04/06/08)

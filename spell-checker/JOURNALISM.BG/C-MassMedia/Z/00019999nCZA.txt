Гражданите на Косово имат различни представи за бъдещето си
					20/09/2006
					Икономическите проблеми са основна грижа на косовските граждани. Някои се надяват, че ще могат да намерят работа и да имат по-добро бъдеще, щом бъде определен статутът на провинцията, докато други не хранят големи надежди.
					От Блерта Фоничи за Southeast European Times от Прищина – 20/09/06
 
					 
						
Етнически албански пчелар се грижи за кошерите си в гр. Боге, на около 150 км от Прищина. [Гети Имиджис]
						Много от косовските граждани живеят извън провинцията след 90-те години поради затрудненията, които изпитват в живота си там. В очакване на определянето на статута на Косово до края на годината те се питат дали обстановката ще започне да се подобрява. 
						Арета Мукай, 20-годишна, от с. Кориша край Призрен, се надява да се завърне след десет години, прекарани в Германия. Тя иска да учи медицина в Университета в Прищина. "Това е мечтата ми и се надявам да я осъществя," казва тя. Засега обаче Косово е само мястото, където тя се връща за ваканции със семейството си. 
						Сестрата на Арета, Арбноре Мукай-Лека, е настроена по-песимистично. "Никога няма да мога да се върна тук. Не мисля, че през следващите 20 години Косово може да се превърне в безопасна и демократична държава," казва тя. 
						"Лидерите трябва да започнат да разбират, че са спечелили местата си в парламента, за да работят в интерес на гражданите, а не на семействата си," казва Арбноре. Тя добавя, че обещанията за по-добро бъдеще са лишени от смисъл, когато хората са изправени пред основния проблем, че когато се събудят сутрин, нямат какво да ядат. 
						Без електричество и вода и с лоши пътища не е възможно да се води нормален живот, казва Арбноре. 
						Други твърдят, че след като бъде решен въпросът за статута, ще последва икономическия подем. Мухарем Гаши, на 45 г., се надява това да бъде така. Той е безработен от 1995 г., когато режимът на Милошевич го е освободил от работа в държавна организация. 
						"Оптимист съм, че в края на годината, след уреждането на окончателния статут, ще имаме по-големи шансове за добър живот," казва Гаши. 
						Сърбите в Косово обаче са предпазливи в очакванията си, особено що се отнася до перспективата за независимост. Йелена Милутинович, която живее в Грачаница, се съмнява дали ще може да остане там. "Ако Косово придобие независимост, как ще живеят сърбите тук? Аз не мога да живея в Грачаница, ако не мога да се движа свободно," казва тя. 
						Йелена, която е безработна, прекарва времето си в посещения при свои сръбски приятели, които живеят в други сръбски анклави в Косово. "Понякога ходя в Ниш, където живее родът на майка ми. Там животът е различен. Всеки може да живее свободно и без страх," казва тя. 
						Ферид Рашит, етнически турчин, който живее в Призрен, е много доволен от живота си в Косово. Той работи като пекар в центъра на града. "Тук не сме имали никакви проблеми. Всичко е добре. Работим заедно с албанците и смятам, че това сътрудничество ще продължи и занапред," казва той. 
						Ферид, заедно с други членове на семейството си, е гласувал на всички избори в Косово. Той казва, че те са доволни от временните институции на провинцията, както и от международните институции. 
						"Ако нещо трябва да се спомене като негативно явление в Косово, това е електричеството. Но аз се надявам, че косовското правителство ще изгради нова газова електроцентрала и че ситуацията ще започне да се подобрява," казва той.

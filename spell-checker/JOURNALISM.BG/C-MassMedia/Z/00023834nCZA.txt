Външният министър на Турция Бабаджан обещава реформи
					10/09/2007
					Правителството е решено да превърне Турция в първокласна демокрация, заяви в събота външният министър Али Бабаджан.
					(Ню Анатолиън - 10/09/07; AФП - 09/09/07; Ройтерс - 08/09/07)
 
					 
						
Турският външен министър Али Бабаджан се срещна с еврокомисаря по разширяването Оли Рен през уикенда. [Гети Имиджис]
						Няколко дни след като бе одобрено, новото правителство на Турция даде знак, че има намерение да продължи с демократичните реформи, изисквани от ЕС. 
						 "Ние имаме много ясно намерение да променим нещата в Турция - да направим първокласна демокрация от Турция, да превърнем Турция в истински демократична страна, където действа върховенството на закона, където хората упражняват своите свободи и където се уважават фундаменталните права", заяви турският външен министър Али Бабаджан на неформална среща на върху на ЕС в Португалия в събота (8 септември). 
						Бабаджан се срещна лично и с еврокомисаря по разширяването Оли Рен, който призова Турция да продължи да осъществява реформите. 
						 "Не само се надявам, но и очаквам правителството незабавно да започне отново да осъществява реформите, особено свързаните със свободата на изразяване и религиозните свободи, така че да могат да докажат, че наистина постигат съществен напредък", заяви пред репортери Рен. 
						Той похвали Турция за това, че е успяла да преодолее политическа криза, която противопостави управляващата Партия на справедливостта и развитието (ПСР), чиито корени са в политическия ислям, срещу светския елит на страната и военните. 
						Военните и светската опозиция на кандидатурата на ПСР за президент предизвикаха провеждането на предсрочни избори на 22 юли, които управляващата партия спечели с 47 %. Със силен нов мандат партията отново номинира Абдула Гюл за президент, който бе външен министър по това време. 
						Освен това той одобри новия кабинет на премиера Реджеп Тайип Ердоган, който спечели вота на доверие в 550-местния законодателен орган на 5 септември. 
						Бабаджан, който запълни овакантеното от Гюл място, стана външен министър само седмици, преди Европейската комисия (ЕК) да публикува годишния си доклад за напредъка на Турция в процеса на присъединяване през ноември. 
						В доклада си миналата година, ЕК изрази загриженост по отношение на слабостите в някои области, включително свободата на изразяване. Турция многократно е призовавана да промени или премахне прословутия Член 301 от своя наказателен кодекс, според който десетки интелектуалци са били преследвани за "обида на турската идентичност". 
						 Мнозина очакват докладът да бъде критичен поради забавянето на реформите тази година. 
						"Не искам да говоря за някакъв специфичен член или специфичен закон точно сега, но ние работим по нова конституционна рамка, която ще отговаря на критериите от Копенхаген", заяви Бабаджан, имайки предвид политическите критерии, които кандидатите за членство в ЕС трябва да изпълнят, за да се присъединят към блока. 
						Според него целта на реформите е по-скоро да осигурят по-добра среда за народа на Турция, отколкото "отличен" доклад на ЕК.

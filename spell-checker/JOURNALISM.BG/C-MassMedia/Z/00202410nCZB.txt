Балканските страни се опитват да спасят проблемните производства
					05/03/2012
					Нерентабилните фабрики и заводи водят до по-голяма безработица, но намесата на правителството, макар и добронамерена, може да не е най-добрият ход, смятат анализатори.
					От Дражен Ремикович за Southeast European Times в Подгорица - 05/03/12
 
					 
						
Собствениците на някои ключови фабрики, особено в тежката промишленост, виждат как печалбите им се изпаряват. [Ройтерс]
						В Черна гора 1 евро е добра цена за чаша бира, чадър на плаж по крайбрежието или, според правителството, за един нерентабилен завод за алуминий. 
						Правителството предложи тази символична сума на руските собственици на фабриката за алуминий в Подгорица ("КАП") заедно с гаранции да се изплатят 22 милиона евро дългове към Дойче Банк и пет пъти повече, 110 милиона евро в бъдеще. 
						Собствениците отказаха сделката, но законодателите се надяват независимо от това да върнат контрола на държавата върху "КАП". Това е част от налагащата се тенденция на Балканите, при която правителствата поемат контрол върху борещите се за оцеляване промишлени заводи в усилие да задържат хилядите работещи в региона, в който се шири голяма безработица. 
						Но подобни сделки се сключват на висока цена, тъй като държавите поемат огромни загуби, докато се опитват да намерят нови купувачи на изключително конкурентния световен позар. А анализаторите смятат, че в крайна сметка подобни споразумения се провалят. 
						"Не мисля, че балканските страни ще постигнат по-голям успех, ако управляват заводите", каза за SETimes анализаторът Биджет Фрийс, който отразява сектора за добив на стомана и алуминий за "Морнингстар Инк". 
						"Може да е политическо решение да се поддържа функционирането им, но вероятно това не е икономическо решение, свързано със самите заводи. Мисля, че приоритетите на една частна компания, която осигурява възвращаемост на акционерите, понякога са различни от приоритетите на правителството за постигане на икономически растеж и по-голяма заетост", каза Фрийс. 
						Черна гора продаде 52% от акциите на "КАП" на руснаците през 2005 г. за 52 милиона евро и вече е отменила 60 милиона евро от дълга чрез субсидии за електроенергия през последните пет години. Спадът в цените на металите силно засегна финансите на "КАП" и направи нерентабилен единствения завод за алуминий в страната. 
						Собствениците на "КАП" отхвърлиха офертата на Черна гора за 1 евро и законодателите неохотно одобриха изплащането на 22 милиона евро от дълга на "КАП", за да бъдат задържани на работа 1 200 служители. Но законодателите са единодушни, че споразумението с руснаците трябва да бъде прекратено и държавата да поеме контрола над завода. 
						
Хърватия се пита какво ще стане със стоманодобивната й фабрика в индустралния Шишак. [Ройтерс]
						Служителят в "КАП" Сърдан Вучкович, 34-годишен, каза за SETimes, че е отвратен от начина, по който се управлява фабриката. 
						"Властите и собствениците си играят с милиони евро, а нас ни уволняват всеки ден. Никой дори не споменава заплатите. Работниците няма да позволят тайните им планове да бъдат реализирани зад гърба ни", каза Вучкович. 
						Точно сега работниците от стоманодобивната фабрика в хърватския град Шишак са още по-зле. Почти 1 000 работници останаха без работа, след като собствениците, американската компания "Си Ем Си" закри фабриката през декември. Според съобщения в хърватските медии "Си Ем Си" е инвестирала 151 милиона евро в компанията, но спадът в търсенето на пазара, който достигна буквално 50% и икономическата криза принуди "Си Ем Си" да предприеме тази мярка.
						Представители на правителството твърдят, че работят за намирането на решение и скоро ще установят дали ще търсят нов партньор или държавата ще поеме контрол върху фабриката. 
						Младен Новосел, председател на Хърватския профсъюз определи мащаба на положението в Шишак.. 
						"Почти 1 000 души останаха без работа; това е най-голямата криза за работниците в Хърватия. Диалогът с правителството продължава и аз се надявам, че ще стигнем до някакво решение. Не трябва да позволим тези хора да останат на улицата", каза Новосел. 
						Миналия месец правителството на Сърбия изкупи стоманодобивния завод в Смедерево от "Ю Ес Стийл" за 1 долар, след като американската компания се оттегли от Сърбия поради нерентабилност на бизнеса. Заводът, който е най-големият износител в страната с 5 500 служители, бе продаден на същата цена, на която може да се купи 1 кг ябълки. 
						И макар че сръбските власти съобщиха, че търсят нов партньор за завода, Махмут Бусатлия, сътрудник в Института по икономика в Белград, не смята, че това ще стане скоро. 
						"Понастоящем съществува низходяща тенденция в световното производство на стомана. Заводът в Смедерево не разполага с високи технологии и високо преработени продукти. Страхувам се, че компанията може да бъде закупена от някой, който ще злоупотреби със завода, както това вече се е случвало при приватизацията в Сърбия", каза за SETimes Бусатлия. 
						Фрийс от "Морнингстар" каза, че всичко се свежда до рентабилност. 
						
Сръбският президент Борис Тадич (вляво) имаше надежди, че "Ю Ес Стийл" ще бъде рентабилна във фабриката в Смедерево, но правителството откупи завода отново за 1 долар тази година. [Ройтерс]
						"Ю Ес Стийл продаде сръбските си активи, тъй като те губеха пари от известно време и в краткосрочен план не се очертаваха като рентабилна компания. В Източна Европа търсенето бе твърде слабо, а разходите твърде високи, за да бъде оправдано да продължат да функционират. Това оказваше натиск върху ресурсите на компанията. Активите на "Ю Ес Стийл" в САЩ са в много по-добра позиция, така че компанията трябваше да запази парите си, за да продължи да извършва операциите там", каза тя. 
						Най-голямата стоманодобивна фабрика в Косово, "Фероникел", която бе приватизирана през 2006 г. за 33 милиона евро от бившата администрация на ЮНМИК, може би също е в беда. 
						"Фероникел" е инвестирала повече от 60 милиона евро след приватизирането й, от които повече от 12 милиона са инвестирани за решаването на екологични проблеми. Във "Фероникел" работят повече от 1 000 души, плюс външни контрактори, което увеличава броя на служителите до около 2 000. Това е най-големият износител в Косово, като продукцията се изнася в Италия, Германия, Испания, Индия, Китай и Южна Корея. 
						На този етап никой не говори за връщане на компанията на държавата, но ръководството подчертава, че кризата в еврозоната води до повишение на цените на основни продукти като нискокачественото гориво, мазута и резервните части, както и транспортните такси. 
						"Тези допълнителни разходи се отразяват директно върху нашите разходи. Кризата с еврото не e причина за спиране на износа поне засега, но компанията се опитва да направи всичко възможно, за да покрие увеличените разходи", каза за SETimes генералният мениджър на "Фероникел" Йонис Гайтанос. 
						
						Игор Йованович в Белград и Линда Карадаку в Прищина допринесоха за написването на този материал.

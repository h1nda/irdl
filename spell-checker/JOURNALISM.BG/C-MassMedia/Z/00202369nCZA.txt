Косово се опитва да привлече инвестиции от диаспората
					20/02/2012
					Правителството полага нови усилия да съживи икономиката. 
					От Линда Карадаку за Southeast European Times от Прищина -- 20/02/12
 
					 
						
Косовската икономика би могла да извлече полза от инвестиции от диаспората. [Лаура Хасани/SETimes]
						Косово поде рекламна кампания за привличане на инвестиции, съсредоточавайки вниманието специално върху подновяване на поканата си към представителите на бизнеса от диаспората да инвестират в страната. 
						Рекламите започнаха да се излъчват по Си Ен Ен в петък (17 февруари), на четвъртата годишнина от независимостта на Косово, каза министърът на търговията Мимоза Кусари-Лиа. 
						Ибрахим Маколи, министър за диаспората, каза, че Косово гарантира сигурността на инвестициите, като страната е премахнала повечето бариери пред бизнеса, позволявайки по-лесна регистрация на фирми, с "либерален търговски стандарт, благоприятни данъци, икономическа стабилност и стабилна банкова система". 
						Джевдет Сварча, политически съветник и говорител на министерството за диаспората каза, че диаспората изпраща около 600 млн. евро годишно в Косово, но парите отиват за ежедневни разходи. Сварча добави, че приходите на диаспората биха били по-полезни за Косово под формата на инвестиции. 
						"Биха се разкрили нови работни места и следователно нуждата от банкови преводи от емигрантите би била по-малка," каза той за SETimes. 
						Сварча добави, че инвестициите от диаспората биха привлекли инвестиции от чужди фирми в Косово като сигурно място за инвестиция на капитали, споменавайки като потенциални сектори енергетиката и селското стопанство. 
						Ричард Лукай, главен изпълнителен директор на американската "Банк Стрийт", е част от косовската диаспора, желаеща да инвестира в страната, но каза, че търси "конкретни инвестиционни възможности". 
						"Видели сме няколко нарушени обещания и вече 20 години многократно сме се опитвали да отправим конкретни инвестиционни оферти в региона, но без успех," каза той за SETimes. 
						Лукай се надява на възможности, които биха ангажирали диаспората и биха създали положителна инвестиционна среда, "с институции, които работят добре и защитават интересите на инвеститорите, без да дискриминират в полза на някой друг". 
						Авни Зогяни, председател на антикорупционната косовска НПО "Чоху" ["Стани"], смята настоящите опити на правителството за последна покана. "Косовската диаспора е почти неизследвана," каза Зогяни за SETimes, добавяйки, че "просто не знаем доколко те искат и могат да инвестират" в Косово. 
						"Корупцията е направила Косово непропускливо за други представители на бизнеса, освен приближените до политиците," отбеляза Зогяни.

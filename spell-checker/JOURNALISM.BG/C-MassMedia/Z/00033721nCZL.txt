Папандреу каза, че САЩ подкрепят усилията на Гърция
					10/03/2010
					 
						ВАШИНГТОН, Съединени щати -- Гръцкият министър-председател Георгиос Папандреу каза във вторник (9 март), че президентът на САЩ Барак Обама подкрепя неговия призив за строги мерки срещу борсовите спекуланти, които може би са отчасти отговорни за икономическата криза в Гърция. Той каза, че и други лидери, включително френският президент Никола Саркози и германският канцлер Ангела Меркел, също са посочили, че няма да допуснат подкопаване на стабилността на еврозоната. Въпросът за хедж фондовете ще бъде включен в дневния ред на следващата среща на Г-20, добави Папандреу. 
						Сред другите въпроси, обсъдени по време на срещата в Белия дом между Обама и Папандреу, бяха инициативата на Гърция за присъединяване на страните от Западните Балкани към ЕС до 2014 г. и отношенията между Атина и Анкара. 
						Други новини по темата -- Председателят на Европейската комисия (ЕК) Жозе Мануел Барозу каза във вторник, че ЕК ще пресече спекулативната търговия, и отбеляза, че Комисията работи по идеята за Европейски валутен фонд (ЕВФ) по подобие на МВФ, за да предотврати нестабилност в еврозоната. „Комисията от известно време активно работи със страните, членки на еврозоната, за създаването на механизъм, който би могъл да бъде използван от Гърция при необходимост”, каза Барозу в Страсбург.
						Председателят на еврогрупата Жан-Клод Юнкер обаче предупреди, че предложеният ЕВФ не е панацея. „Това не е решение за Гърция, която е проблем, който трябва да бъде решен в краткосрочен план”, каза той пред репортери след среща във вторник с германския канцлер Ангела Меркел. Предложеният фонд не бива да създава възможност за страните да не прилагат сериозна бюджетна дисциплина, добави той. (Файненшъл Мирър - 10/03/10; Би Би Си, АФП, Дойче Веле, Блумбърг, Синхуа, Ройтерс, АНА-МПА, ЕРТ - 09/03/10)

Върховният представител в БиХ не е съгласен с искането на Тихич да се публикува списък на свързаните със Сребреница лица
					04/08/2006
					 
						САРАЕВО, Босна и Херцеговина (БиХ) -- В четвъртък (3 август) върховният представител в БиХ Кристиан Шварц-Шилинг изрази несъгласие с искането на председателя на Председателството Сюлейман Тихич да се публикуват имената на 892-те лица, свързани с клането в Сребреница през 1995 г. Висшият международен представител каза, че наказателният кодекс на БиХ не разрешава да се публикват имената на хора, които са обект на разследване, и че единственият законен и ефективен начин да се противодейства на престъпленията е престъпниците да се преследват по силата на закона. Тихич смята, че публикуването на списъка ще помогне да се очистят държавната администрация, полицията и службите за сигурност от подобни лица.
						Също в четвъртък босненски сръбски лидери критикуваха направеното неотдавна от хърватския премиер Иво Санадер предложение да се проведе международна конференция за БиХ. Той иска да се обсъди бъдещата административна и политическа система на страната в светлината на плановете за закриване на Службата на върховния представител. В отделни изявления сръбският член на Председателството на БиХ Борислав Паравац и президентът на Република Сръбска Драган Чавич обвиниха Санадер, че се опитва да се меси във вътрешните работи на страната. (Източници на СВП, ПБС БиХ, РТРС, Pincom.info - 03/08/06)

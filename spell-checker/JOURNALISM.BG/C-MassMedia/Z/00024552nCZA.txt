Новият мол в Белград е най-големият в региона
					14/11/2007
					Третата по големина компания в Сърбия "Делта Холдинг" откри мол с капацитет, равен на населението на гр. Нови Сад. Начинанието увенча година на успехи, сред които бе първата сръбска инвестиция в компания от ЕС - веригата "Пикадили" в България.
					От Игор Йованович за Southeast European Times от Белград – 14/11/07
 
					 
						
Новият търговски център бе открит по-рано този месец. [Снимка: Игор Йованович]
						"Делта Сити", най-големият търговски център на Балканите, бе открит на 1 ноември в Нови Белград, зона в сръбската столица, която се превръща в деловия център на града. Молът заема площ, равняваща се на 15 футболни игрища, включва 125 магазина и има капацитет за около 200 000 души - приблизително колкото е населението на гр. Нови Сад, столица на северната сръбска провинция Войводина. 
						На стойност 74 млн. евро, "Делта Сити" бе издигнат само за 18 месеца с помощта на 52 белградски фирми. Освен магазини в мола има зала за боулинг, а в момента се изгражда и киносалон с много зали (мултиплекс). Придобивките за местната икономика могат да бъдат значителни, тъй като ще се разкрият близо 1 500 работни места. 
						Начинанието увенча година на разрастване на "Делта Холдинг", третата по големина компания в Сърбия след държавните фирми за нефтопродукти и електроснабдяване и една от първите пет в региона. През септември филиалът за търговия на дребно на компанията, "Делта Макси", закупи 85 % дял в българската верига "Пикадили". Това е първата инвестиция на сръбска фирма в компания от ЕС. 
						Новите собственици планират да направят от "Пикадили" най-голямата търговска компания в България с пазарен дял между 20 и 25 %. Те ще инвестират 70 млн. евро в разкриването на 20 нови обекта и 1 000 работни места през следващите две години, заяви представителят на "Делта" Драган Филипович. 
						Плановете за разрастване не спират дотук. Основателят Мирослав Мишкович казва, че ще има още молове - два в Белград и по един в Нови Сад и Ниш. През 2008 г. компанията възнамерява да отвори мол и в черногорската столица Подгорица, както и в Баня Лука, столица на сръбската автономна област Република Сръбска в Босна и Херцеговина (БиХ). "Делта Макси" вече е поела контрола върху най-голямата верига за търговия на дребно, "Тропик". 
						Освен това компанията води преговори за откриване на търговски мол в Загреб и има интерес към подобни проекти в Тирана, Скопие, Букурещ и София. Сръбските власти привестваха разширяването на дейността с коментара, че това отваря пътя за сръбските производители да пласират продукцията си както на европейския, така и на регионалните пазари. 
						"Делта Холдинг" е претърпявала и разочарования. Тя бе планирала сливане с най-голямата верига магазини в Хърватия, "Агрокор". През септември обаче сделката бе отменена, а "Делта" обвини валстите в Загреб, че поставят пречки. 
						Хърватия иска да държи настрана сръбския капитал, казват от компанията - обвинение, което хърватското правителство отрича. 
						Собственикът Мишкович е един от най-богатите бизнесмени в Сърбия. През 2001 г. той бе отвлечен от членове на т. нар. "Земунски клан" и бе освободен, след като им плати откуп от милиони евро. Същата банда е отговорна и за убийството на сръбския премиер Зоран Джинджич през март 2003 г. 
						На 30 октомври белградската телевизия Б92 предаде, че на Мишкович е било забранено да влиза в Съединените щати заради връзки с режима на Слободан Милошевич. След падането на режима, съобщи телевизията, той е създал връзки с новите власти и след това е имал възможността да играе основна роля в приватизацията. 
						Мишкович защитава позицията си, като щедро финансира сръбските политически партии, заяви Б92. 
						От "Делта" отхвърлиха обвиненията, заявявайки, че те са част от кампания за очернянето й. "Съобщаването на подобни новини само ден преди отварянето на най-голямата инвестиция на "Делта" - търговския център "Делта Сити" - ясно показва, че това е внимателно замислена и тенденциозна кампания, насочена към уронване на реномето на компанията," посочи тя в свое изявление.

Разрешение за приземяване на президентски самолет обтегна отношенията между Румъния и Унгария
					16/03/2009
					 
						БУКУРЕЩ, Румъния -- Унгарският президент Ласло Шойом каза в петък (13 март), че румънските авиационни власти са отменили разрешението за приземяване на неговия самолет точно преди заплануваното му посещение в Румъния. Шойом бе запланувал посещение в неделя (15 март), националния празник на Унгария, в западната област Трансилвания, където живеят над 1 милион етнически унгарци. Отмяната от страна на Румъния го принуди да промени програмата си: пътуване с кола до Трансилвания в събота, срещи с представители на етническата унгарска общност и завръщане в Унгария същия ден. Унгарският външен министър Кинга Гьонц нарече решението на Букурещ „недружелюбен ход” и каза, че външното министерство още не е получило задоволително обяснение. Румънското външно министерство по-рано бе изразило безпокойство от посещението на Шойом в Трансилвания. (Будапещ Таймс - 15/03/09; MTИ, Медиафакс - 14/03/09; MTИ, Mедиафакс, Хотнюз, ИнНюз, АП, Синхуа - 13/03/09)

Паралелните институции - препъникамък в кандидатурата на Сърбия за членство в ЕС
					29/08/2011
					Президентът Борис Тадич каза, че Сърбия няма да премахне институциите си в Косово, дори и това да коства на Белград кандидатския статут за ЕС.
					От Игор Йованович за Southeast European Times от Белград -- 29/08/11 
 
					 
						
Белград трябва да премахне паралелните сръбски структури от Косово, каза германският канцлер Ангела Меркел по време на посещението си в Белград. [Ройтерс]
						Арестуването и екстрадицията на последните двама обвиняеми от МНТБЮ, Ратко Младич и Горан Хаджич, повиши увереността на страната, че ще получи кандидатски статут до края на годината. Управляващите се надяваха да получат и точна дата за начало на преговорите за членство в ЕС. 
						Посещението на германския канцлер Ангела Меркел миналата седмица обаче помрачи тези очаквания. 
						По време на визитата си на 22 август Меркел призова сръбското правителство да закрие институциите си в Косово, които продължават да функционират успоредно с администрацията в Прищина. 
						Белград смята своите институции за легитимни и ги финансира от държавния бюджет. Въпросните структури включват местното самоуправление, училищата и здравните институции. 
						В коментар за информационната агенция "Танюг" от 25 август президентът Борис Тадич каза, че страната му е решена да се присъедини към блока, но не и за сметка на интересите си в Косово. 
						"Сърбия няма да изостави своя народ в Косово и Метохия. Сърбия няма да се откаже и от евроинтеграцията," каза Тадич. "Ако сръбските или европейските политически среди поискат Сърбия да избере едното, моят отговор ще бъде, че Сърбия няма да се откаже от легитимните си интереси." 
						Той добави, че сръбските институции в Косово са легитимни, че много сърби си изкарват прехраната чрез тях и че не е "естествено" да се закриват училища и здравни заведения. 
						Последните събития може да доведат до влошаване на отношенията между Брюксел и Белград, а пътят на Сърбия към ЕС може да бъде замразен, смятат анализатори. 
						Преподавателят във Факултета по политология Предраг Симич каза, че последните събития биха могли осезаемо да влошат отношенията на Сърбия с ЕС след няколко години на асоцииране. 
						"Сърбия трябва сега внимателно да анализира ходовете си. Въпросът как да продължи по пътя към ЕС, запазвайки същевременно интересите си в Косово, е въпросът за един милион долара," каза Симич за SETimes. 
						Белградският анализатор Деян Вук Станкович също смята, че сръбското правителство ще се затрудни да направи съществени отстъпки относно Косово, защото най-късно напролет очаква избори. 
						"В сегашния си вид сръбското правителство не притежава капацитет за драстична промяна на политиката, защото бе избрано с посланието "И ЕС, и Косово", каза Станкович за SETimes. 
						Сърбия е изложена на риска да остане и без Косово, и без ЕС, защото Брюксел поставя условия, които не са лесно изпълними, добави той. 
						Изявлението на Тадич причини раздвижване и сред сръбските политически партии. Вицепремиерът по европейската интеграция Божидар Джелич обяви, че ще подаде оставка, ако Белград не стане официален кандидат за членство в ЕС до края на годината, добавяйки, че властите са осъществили всички необходими реформи. 
						Либералдемократическата партия, която ревностно защитава европейската интеграция, предупреди правителството, че "няма право" да пропуска шанса да получи кандидатски статут за ЕС. 
						От друга страна, от опозиционната Сръбска прогресивна партия заявиха, че парламентът неотложно трябва да обсъди дилемата, пред която е изправен Белград. Обявявайки възможността Сърбия да не стане кандидат-член на ЕС, Тадич "подписа капитулацията на политиката, която води през последните няколко години", заяви партията.

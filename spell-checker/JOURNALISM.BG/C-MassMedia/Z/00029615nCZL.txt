Косовското движение „Самоопределение” предлага да се повдигнат обвинения срещу паралелните сръбски структури
					16/03/2009
					 
						ПРИЩИНА, Косово -- Движението „Ветевендосе” (Самоопределение) поиска в неделя (15 март) да бъдат арестувани всички сръбски представители на паралелни структури в Косово, управлявани от Белград. „Ветевендосе” предложи да се повдигнат обвинения срещу тези сръбски представители, които то обвинява в подбуждане към насилие и нарушаване на косовските закони. Движението посочи също имената на сръбски представители и общински кметове, които са получили назначения след сръбските избори в Косово миналия май и които косовското правителство и ЮНМИК определиха като незаконни. Според „Ветевендосе” сръбските представители в Косово, които получават помощ от Белград, печелят с 50 % по-високи заплати от служителите от сръбското правителство.
						Други новини -- Центърът за хуманитарно право (ЦХП) за Косово разкритикува решението на съдиите на ЮЛЕКС да освободят етническия албанец Флорим Еюпи като прибързано. Еюпи получи максималната присъда от 40 години лишаване от свобода във връзка с нападение срещу автобус през февруари 2001 г. край Подуево, при което загинаха десет сърби и бяха ранени други 11. Той получи оправдателната си присъда от съдиите от ЮЛЕКС миналата седмица, след прекарани пет години в ареста. Според ЦХП решението на ЮЛЕКС е „неразбираемо от съдебна гледна точка”. (Зери, Лайм, Косова Сот, Коха Диторе, Експрес - 16/03/09)

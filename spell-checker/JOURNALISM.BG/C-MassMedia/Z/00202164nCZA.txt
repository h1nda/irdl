За репатрираните косовари завръщането може да е трудно
					16/12/2011
					Споразуменията с другите държави постлаха пътя за връщането на мигрантите у дома - ключово изискване за напредване в процеса на евроинтеграция. За засегнатите семейства обаче резултатите са болезнени. 
					Текст и снимки от Сафет Кабашай за Southeast European Times от Прищина -- 16/12/11
 
					 
						
Тефик Исмаили и семейството му са били принудени да се върнат в Косово след четири години в чужбина.
						Косово може да говори за успех, когато става въпрос за репатриране на граждани, които са заминали в чужбина при спорни обстоятелства. Правителството подписа споразумения за реадмисия с 15 други държави, предимно от ЕС. По време на първите десет месеца от тази година това доведе до завръщането на близо 4 000 косовски граждани в родината им. 
						Справянето с този проблем е ключово условие, което Прищина трябва да изпълни, за да започне диалог с ЕС за либерализиране на визовия режим. В момента Косово е единствената балканска държава, която не е включена в свободната за пътуване зона на ЕС. 
						За принудените да се завърнат в Косово обаче картината не е никак розова. Трудно е да се намери работа, а страната няма средства да предостави дългосрочна подкрепа. 
						Според данни на правителството 75 % от репатрираните са албанци, а етническите роми образуват втората най-голяма група. 
						Фадил Ходжа, на 32 г., напуснал Косово през септември 2009 г. с жена си и четирите им деца. Живял в Ница, Франция, до юли тази година. Тогава френските власти му наредили да напусне страната, цитирайки споразумението за реадмисия с Косово. През септември Ходжа и семейството му пристигнали в Прищина. 
						Решението, каза той за SETimes, беше трудно за всичко, особено за децата. "Не рискувах да похарча близо 13 000 евро, пътувайки при кошмарни обстоятелства с децата ми, за двегодишен престой", каза той огорчен. 
						Тъй като е продало имуществото си, за да плати пътуването до Франция, сега семейството живее в къщата на един от чичовците в Прищина. 
						Тефик Исмаили е сред първите косовари, изпитали ефекта на споразуменията за реадмисия. Той е бил изгонен от Швеция през декември 2010 г., четири години след като пристигнал там. Социалната помощ за седемчленното му семейство е била прекъсната и единственият му избор е бил да се завърне доброволно или да бъде депортиран насила. 
						"В момента, в който си стъпихме на краката и се радвахме на живота там, ни казаха, че трябва да напуснем страната и да се завърнем в Косово", каза Исмаили за SETimes. Помощта за образование, спомената в стратегията за реадмисия, не е била предоставена на децата му, казва той, а жена му се нуждае от медицинско лечение за психологическия стрес. Тя плака по време на цялото интервю. 
						Вътрешният министър Байрам Реджепи заяви, че разбира трудностите на косоварите, но ги призова да спрат да търсят убежище. "Не искаме да виждаме тези хора да се връщат отново, тъй като политическото и икономическото убежище за косоварите приключи", заяви Реджепи за SETimes. 
						От гледната точка на европейските институции Прищина е на правилния път. "Косово отбеляза значително подобрение по отношение на повторната интеграция на репатрираните лица", заявиха от бюрото за връзка на Европейската комисия (ECLO) за SETimes. 
						Директорът на отдела за гражданство, убежище и миграция към министерството на вътрешните работи Ислам Чака признава, че Косово няма много възможности да намери работа на репатрираните, нито пък да им предложи устойчива дългосрочна подкрепа. Той обаче каза за SETimes, че правителствената помощ за тези семейства ще продължи през 2012 г. 
						Тази година властите отделиха 3,4 млн. евро за програмата, догодина, каза Чака, средствата ще бъдат 3,2 млн. 
						Мустафе Незири е отговарящият за проблема служител в община Прищина, където има най-голям брой репатрирани косовари. Незири каза за SETimes, че най-много искания има за храна. Планът за действие предвижда хранителни доставки за репатрираните, изчислени според броя на членовете на семействата и доставяни за период от два месеца. 
						Репатрираните изразяват известно задоволство от тази страна на процеса, но виждат, че в дългосрочен план няма да имат поводи за усмивки. За някои от тях предизвикателството да започнеш още веднъж нов живот в чужбина не е невъзможно събитие.

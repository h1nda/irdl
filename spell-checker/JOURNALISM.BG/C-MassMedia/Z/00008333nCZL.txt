Турция и САЩ приеха план във връзка с кюрдските бунтовници
14/09/2003
 
АНКАРА, Турция -- Представители на Турция и САЩ се споразумяха в петък (12 септември) за, както го нарекоха, "съвместен план" относно кюрдските бунтовници, които поддържат бази в Северен Ирак. Делегация на САЩ, начело със зам.-помощника на държавния секретар Б. Лин Паско, бе в Анкара за срещи с висши представители на Турция. Тази седмица ще бъде проведена техническа среща за обсъждане изпълнението на плана за действия. Предполага се, че в Северен Ирак са базирани около 5000 кюрдски бойци-членове на Работническата партия на Кюрдистан, известна сега като КАДЕК.
В други новини, иракският Управляващ съвет заяви в петък, че одобрява евентуалното присъствие на турски умиротворителни сили в Ирак. След посещението си в Анкара председателят на Управляващия съвет Ахмад Чалаби каза, че е разбрал, че турските намерения са да влязат в Ирак не като окупационна сила, а за да окажат помощ. (Анадолска агенция, НТВ, TРT 2 - 13/09/03; AП - 12/09/03)

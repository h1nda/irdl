Албания прави важна стъпка по пътя към членство в ЕС
					21/02/2006
					Албанският външен министър Бесник Мустафай и еврокомисарят по разширяването Оли Рен подписаха първата страница на Споразумението за стабилизация и асоцииране в края на миналата седмица. Очаква се външните министри от ЕС да одобрят цялостния документ тази пролет.
					От Ерлис Селимай за Southeast European Times от Тирана -- 21/02/06
 
					 
						
Председателят на Европейската комисия Жозе Мануел Барозу (вдясно) се ръкува с албанския премиер Сали Бериша в Тирана в събота (18 февруари). [Гент Шкулаку]
						Албания направи решителна стъпка напред по пътя към членство в ЕС в събота (18 февруари), подписвайки Споразумението за стабилизация и асоцииране (ССА) с 25-членния блок. 
						По време на церемония в Тирана външният министър Бесник Мустафай и гостуващият еврокомисар по разширяването Оли Рен подписаха първата страница на споразумението. Пълното споразумение сега трябва да бъде одобрено от външните министри на ЕС, като се очаква те да сторят това по-късно през годината. 
						Преговорите по ССА -- първата правна стъпка към членство в ЕС -- са в ход от 2003 г. насам. 
						Подписването в събота съвпадна с четиричасовото посещение в Албания на председателя на Европейската комисия Жозе Мануел Барозу, който заедно с Рен е на обиколка из страните кандидатки за членство в ЕС от региона. 
						"Това е много важен момент за Албания," каза Барозу. "Днес ние подписахме първата страница на ССА, която включва важен раздел за развитието на свободния пазар, а също и някои политически елементи," отбеляза Барозу на съвместна пресконференция с премиера Сали Бериша. 
						"След подписването на споразумението, което се надявам да стане тази пролет, следващата важна стъпка ще бъде неговото правилно прилагане. Това ще бъде единственото условие за всяка друга стъпка в процеса на интеграция," каза Барозу. 
						Той даде висока оценка на приноса на албанските експерти в изготвянето на ССА и призова политическите партии в страната да работят заедно за стабилността и да решават важните въпроси чрез консенсус. 
						По време на посещението си Барозу направи обръщение и към албанския палрамент, отбелязвайки като три приоритетни области съдебната реформа, борбата с организираната престъпност и укрепването на икономиката. 
						За провеждането на успешна борба с организираната престъпност и корупцията Албания има нужда от "мощна и независима съдебна власт", способна да прилага закона и да наказва нарушителите, каза Барозу. 
						Албания трябва също да либерализира икономиката си, за да усвоява чуждите инвестиции и да насърчава конкурентоспособноста, каза той. 
						По време на съвместната пресконференция в събота Бериша каза, че правителството и другите държавни институции работят за спазване на стандартите на ЕС, укрепване на икономиката, изграждане на демократични институции, борба с корупцията и престъпността и повишаване на жизнения стандарт. 
						Това са "основните условия за подобряване на обстановката в Албания," каза Бериша.

Ердоган обещава да положи големи усилия за постигане на договореност за Кипър преди м. май
22/01/2004
Турският премиер Реджеп Тайъп Ердоган каза, че Анкара ще положи всички усилия за разрешаване на спора около дългогодишното разделение на Кипър преди 1 май. Германският министър на външните работи Йошка Фишер, който бе на посещение в страната, каза на турските ръководители, че помощта им при разрешаването на този въпрос ще бъде в полза на кандидатурата на Турция за членство в ЕС.
(АП, АФП, Анадолска агенция, Търкиш дейли нюз, ООН - 21/01/04)
 
 
Турският премиер Реджеп Тайъп Ердоган каза, че Анкара ще положи всички усилия спорът около разделения вече няколко десетилетия Кипър да бъде разрешен преди 1 май, когато средиземноморският остров трябва да се присъедини към ЕС.
"Ние ще продължим с позитивното си отношение до последната секунда", каза Ердоган в сряда (21 януари) в интервю за АП. "Това е въпрос на добра воля. Ще намерим разрешение на въпроса, ако и другата страна покаже добра воля."
Изявлението на Ердоган бе направено преди срещата на Съвета за национална сигурност на Турция в петък, на която трябваше окончателно да бъде изработена позицията на Анкара по кипърския въпрос. Според анализаторите всякакви големи отстъпки от страна на Турция, предложени от правителството, вероятно ще се сблъскат със силна опозиция от страна на военните, както и на членове на Партията на справедливостта и развитието на Ердоган преди местните избори през март.
В събота Ердоган трябва да се срещне с генералния секретар на ООН Кофи Анан, архитект на плана на ООН за обединение на Кипър. На следващия ден той ще се срещне с президента на кипърските турци Рауф Денкташ часове преди да отлети за Вашингтон, където ще разговаря с президента на САЩ Джордж Буш. Очаква се и там да бъде обсъждан кипърският въпрос.
Кипър е една от 10-те страни от Централна и Източна Европа, които трябва да се присъединят към съюза на 1 май. Но Брюксел ясно заяви, че северната част на острова, управлявана от кипърските турци, чието правителство е признато единствено от Анкара, няма да получи членство в ЕС, ако до тази дата не бъде постигнато споразумение.
Около 30 000 турски войници са разположени в северен Кипър от 1974 г. насам. След като островът се присъедини към съюза, тези войници ще се считат за окупационна сила на територия на ЕС.
Миналата седмица председателят на Европейската комисия Романо Проди призова Анкара да продължи демократичните реформи и да се насочи главно към тяхното прилагане, както и да работи за постигане на споразумение между турската и гръцката общност в Кипър, за да подсили кандидатурата си за ЕС.
Кандидатка за ЕС от 1999 г., Турция единствена от 13-те страни не е започнала официални преговори за присъединяване. Очаква се лидерите на ЕС да решат през декември дали страната е постигнала достатъчен напредък в изпълнението на политическите критерии на съюза, за да получи дата за започване на преговорите.
Германският министър на външните работи Йошка Фишер, който пристигна в Анкара в сряда за разговори с Ероган и с турския си колега Абдула Гюл, похвали Турция за напредъка й с реформите, като подчерта обаче, че са необходими още усилия. "Напредъкът на Турция вече е внушителен", каза Фишер. "Но има още какво да се желае по отношение на прилагането на реформите."
В съзвучие с думите на Проди, казани миналата седмица, той призова Турция да търси разрешение на кипърския въпрос. "Разрешаването на [кипърския] проблем колкото се може по-скоро ще създаде много благоприятна среда", каза Фишер след срещата си с Гюл. "Това ще бъде едно много важно развитие в процеса на приближаването ви към ЕС."
Гюл каза, че Анкара подкрепя плана на Анан и ще положи всички усилия за възобновяване на кипърските мирни разговори, които бяха прекъснати през март. "Ние подкрепяме мисията на добра воля на генералния секретар на ООН Кофи Анан и вече заявихме, че сме готови да приемем плана му като база за преговорите", каза министърът.
Всички институции в Турция, свързани с въпроса, работят за постигане на широк консенсус по кипърския въпрос и за неговото разрешаване, каза Гюл, като подчерта решимостта на Турция да изпълни задълженията си за възобновяване на мирните преговори.
Новият премиер на кипърските турци Мехмет Али Талат също подкрепя плана на Анан. В сряда той каза, че Ердоган планира възстановяване на преговорите и ще поиска подкрепата на Вашингтон за тази инициатива.

Специалният пратеник на ЕК очаква деблокиране на ССА със Сърбия 
					12/10/2009
					 
						БЕЛГРАД, Сърбия -- Новият ръководител на делегацията на Европейската комисия (ЕК) в Сърбия, Венсан Дьожер, изрази в неделя (11 октомври) оптимизъм, че Споразумението за стабилизация и асоцииране (ССА) на Белград с ЕС би могло да бъде деблокирано до края на годината. ССА бе подписано в края на април 2008 г., но прилагането му бе задържано, докато Сърбия започне да сътрудничи в пълна степен на Хагския трибунал за военни престъпления. В интервю за белградския всекидневник "Блиц" Дьожер отбеляза, че положителното решение ще зависи от предстоящото посещение на главния прокурор на Трибунала Серж Брамерц в Белград през ноември, както и от евентуалното посещение на холандския външен министър Максим Ферхаген. Холандия е единствената държава в ЕС, която обвързва кандидатурата на Сърбия за членство в ЕС с условието да бъде заловен обвиняемият във военни престъпления Ратко Младич. (Блиц, Танюг, Б92, РТС - 11/10/09)

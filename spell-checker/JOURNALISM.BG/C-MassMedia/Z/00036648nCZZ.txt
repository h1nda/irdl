Наука и технологии: Регионът засилва борбата с киберпрестъпността
					08/11/2010
					Полицейски служители от региона участват в семинар за борба срещу хайтек престъпленията. Още новини от областта на науката и технологиите: Румъния планира да открие страница във “Фейсбук”, с която да привлича туристи.
					 
						
За киберпрестъпността няма граници, заяви сръбският министър на вътрешните работи Ивица Дачич. [ЕС]
						В сряда (3 ноември) в Белград започна регионален курс за обучение по борба с хайтек престъпленията. По време на откриването на събитието сръбският министър на вътрешните работи Ивица Дачич и ръководителят на мисията на ОССЕ в Сърбия Димитриос Кипреос призоваха за продължаване на регионалното сътрудничество за борба с този вид престъпност, тъй като за нея няма граници. В триседмичния курс ще участват около 20 полицейски служители от държави от Югоизточна Европа. 
						 *** 
						
						С
						ръбският министър на здравеопазването Томица Милосавлевич и председателят на „Евротрансплант” Бруно Майзер размениха на 2 ноември писма за намерения, които проправят пътя на Сърбия към подписването на предварителен договор за сътрудничество с фондацията до средата на 2011 г. Милосавлевич заяви, че очаква Сърбия да се присъедини към нея през 2012 г. „Евротрансплант” отговаря за посредничеството и разпределянето на процедурите за даряване на органи в Австрия, Белгия, Хърватия, Германия, Люксембург, Холандия и Словения. 
						*** 
						Около 28 % от босненските граждани не използват компютър, се посочва в проучване на фирма „Алгебра Едукация”. Според цитираните от местните медии данни 29 % от босненците използват компютри за забавления, 23 % за работа и 15 % за образователни цели. Изследването е проведено през октомври сред 906 души в Сараево, Мостар, Тузла и Баня Лука. 
						*** 
						„Майкрософт” ще наеме още специалисти по информационни технологии в България, заяви за софийския всекидневник „Стандарт” вицепрезидентът на компанията за Централна и Източна Европа Дон Грантъм. Той посочи, че до 2013 г. се очаква в ИТ сектора да започнат работа 9 000 специалисти. Компанията е инвестирала над 1,2 млрд. щ.д. в България и в момента за нея работят около 12 000 души. Грантъм заяви, че освен ИТ, приоритети за „Майкрософт” са образованието и социалния сектор. 
						*** 
						„Гугъл” ще открие този месец офис в Румъния. Офисът ще се ръководи от Дан Булуча, бивш бизнес и маркетинг директор на „Майкрософт“. 
						*** 
						Американският технологичен концерн „Интел”, най-големият производител на микропроцесори в света, открива център за разработване на софтуер в Букурещ. Това ще бъде първият подобен център на „Интел” в Европа. 
						*** 
						
						Румънският министър на туризма Елена Удря съобщи на 2 ноември, че страната ще създаде официална страница във „Фейсбук”, за да привлича повече туристи. Блейк Шандли, директор по продажбите на „Фейсбук” за Европа, Близкия изток и Азия, заяви, че компанията ще помогне за насърчаването на туризма в Румъния. Очаква се страницата да бъде пусната онлайн на сайта догодина през пролетта. 
						*** 
						Древна гробница, за която се смята, че е на възраст 2 500 години, беше открита при улични строителни работи в Ларнака, Кипър. Учените са съобщили, че са намерени женски скелет и шест съда, всички датиращи от около 500 г. пр.н.е. Гробницата е значимо откритие, тъй като в региона са открити само няколко подобни. 
						(Различни източници – 01/11/10 - 08/11/10)

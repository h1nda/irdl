Информация за хърватските ветерани от войната се появи онлайн 
					13/04/2010
					Регистър на хърватските войници, участвали в Отечествената война през 90-те години на миналия век - заедно с класифицирани данни за военни действия - се появи онлайн и може да бъде разгледан от всекиго.
					От Наташа Радич за Southeast European Times от Загреб -- 13/04/10 
 
					 
						
Ветераните от войната в Хърватия са в центъра на нов скандал. [Гети Имиджис] 
						В ход е полицейско разследване за откриване на виновника за най-големия военен скандал в историята на Хърватия. Става дума за изтичане на информация онлайн от тайни документи с имената на 501 666 ветерани от войната. 
						Регистърът се появи на 6 април на уебсайт, създаден специално за публикуване на информацията. Данните включват военна история и привилегирована информация, като конкретни бойни единици, имената на военнослужещите от специалните сили и разузнавателните части, както и прослуженото време през Отечествената война от 1991-1995 г. 
						Анализаторите предупреждават, че когато деликатна информация от това естество стане обществено достояние, тя може да доведе до пристрастия, както и да бъде използвана за отмъщение и с други враждебни цели. 
						След избухването на скандала уебсайтът бе посетен толкова много пъти, че често се сриваше. Сървърът на уебсайта е базиран в САЩ, а лицето, което,е платило за домейна, засега е неизвестно. 
						Марко Ракар, блогер от Хърватия, уебспециалист и бивш сътрудник на хърватския президент Иво Йосипович, бе разпитан от полицията през първите 48 часа от избухването на скандала, но не му бяха повдигнати обвинения. 
						"Аз съм абсолютно невинен," каза Ракар пред репортери, след като се завърна у дома от полицейското управление. Той каза, че е отишъл в полицията доброволно, след като видял в няколко интернет форума, че е посочен като един от евентуалните заподозрени. 
						"Това е възмутително. Данните, които открих на уебсайта, след като най-накрая влязох в домейна, бяха погрешни и не посочват вярно къде съм бил и къде съм служил," каза ветеранът от войната Дамир М. за SETimes. 
						Дамир каза, че той не изпитва нужда да крие военното си минало, но не би искал да си има проблеми, когато пресича границите със съседни страни. 
						Повечето граждани смятат, че документът е бил държан в тайна с цел защита на военния персонал, служил в канцелариите, вместо на бойното поле. Статутът на ветеран носи привилегии, като по-висока пенсия, дялове в Хърватския фонд на ветераните и финансови помощи за започване на бизнес. 
						Има девет министри от кабинета, посочени в списъка на ветераните. Някои обществени фигури, които никога не са служили по време на войната, бяха шокирани, че имената им фигурират в списъка. 
						Дебатът в Хърватия за това дали регистърът трябва да стане публично достояние се протака от години. Президентът Иво Йосипович се застъпваше за оповестяването му, но не и при настоящите обстоятелства. 
						"Нека полицията си свърши работата. Аз продължавам да подкрепям идеята за публичност на регистъра на ветераните, но не и без съгласие и необходимия контрол," каза той за издавания в Загреб всекидневник "Ютарни Лист".

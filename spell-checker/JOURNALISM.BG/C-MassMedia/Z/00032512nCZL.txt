Билд и Рен заявиха, че разширяването на ЕС трябва да продължи
					26/11/2009
					 
						СТРАСБУРГ, Франция -- В сряда (25 ноември) шведският външен министър Карл Билд и еврокомисарят по разширяването Оли Рен отправиха призив вратата за членство да се държи отворена за страните от Западните Балкани, както и за Турция и Исландия. Билд, чиято страна понастоящем е ротационен председател на ЕС, потвърди, че визите за македонските, сръбските и черногорските граждани ще бъдат премахнати, и каза, че очаква Босна и Херцеговина (БиХ) и Албания скоро да наваксат изоставането си. Разширяването се доказа като една от най-успешните политики на ЕС, каза той пред Европейския парламент при представянето на стратегията за разширяване на Европейската комисия.
						Рен каза, че Хърватия се придвижва напред към целта за членство в ЕС, но призова Загреб да ускори реформите и по-специално тези, засягащи борбата с корупцията и организираната престъпност. Той добави, че напредъкът на Македония е убедителен, но че БиХ е изправена пред сериозни проблеми. Рен призова босненските лидери да се споразумеят по реформите, за да приближат страната към ЕС. Турция, каза той, е постигнала напредък, но има да извърви дълъг път, преди да се присъедини към блока. (Б92, Бета, Танюг, РТС, Фена - 25/11/09)

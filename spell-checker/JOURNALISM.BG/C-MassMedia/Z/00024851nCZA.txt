Румънската пътна инфраструктура: най-смъртоносната и скъпо струваща в Европа
					13/12/2007
					Вероятността от смъртни случаи при пътни катастрофи в Румъния е 40 пъти по-голяма от средностатистическата за ЕС, предупреди неотдавнашен доклад, позовавайки се на причини, включващи неспособността на румънските шофьори да карат внимателно и лошите пътища.
					От Паул Чокою за Southeast European Times от Букурещ - 13/12/07
 
					 
						
Румъния е страната с най-голям брой пътни злополуки в Европа. [Габриел Петреску]
						В края на ноември Румъния прие законодателство, забраняващо пътуването с коне и крауци по главните пътища с цел намаляване на броя на злополуките. Правителството трябва да вземе мерки, тъй като Румъния е на първо мястов Европа по броя на смъртоносните пътни произшествия. 
						Онези, които използват коне и каруци, зависят от тях за много цели, като пътуване, оран и пренасяне на продукти за продан на пазара. Ето защо забраната предизвика протестите на тази част от населението, особено защото те са причина за едва 10 % от пътните злополуки в страната. 
						Мерки обаче трябва да се вземат, тъй като на всеки три катастрофи в Румъния загива по един човек. В останалата част от ЕС жертвите са една на всеки 40 катастрофи, се казва в доклада на Румънското академично общество (РАО) "Пътят в ремонт", който бе публикуван през август. 
						Според статистика на Националната компания за пътища и магистрали на Румъния (CNADNR) страната е с най-голям брой пътни злополуки в Европа. Русия, Украйна и България я следват непосредствено с жертви съответно на всеки 6, 7 и 8 катастрофи. 
						Според последния доклад за безопасност по пътищата на Икономическата комисия за Европа на ООН през 2004 г. в Румъния са станали 6 860 пътни злополуки, в които са загинали 2 418 души. Според специалистите големият брой на смъртоносните автомобилни катастрофи е резултат от неспособността на румънските водачи да шофират внимателно, лошите пътища, магистралите, на които - макар и да са малко на брой - често стават челни катастрофи. 
						Според РАО 30 % от националните пътища са в лошо състояние поради закъсняла или дефектна поддръжка, а 60 % се нуждаят от незабавен ремонт или модернизация. В сравнение с това, според данни на CNADNR, от всичко 5 868 км европейски пътища 1 863 км са в приемливо, а 1 086 км са в лошо състояние. 
						В доклада се обсъждат още разходите за националната пътна инфраструктура. В него се казва, че ако малък процент от средствата, заделени за изграждане на магистрали, се пренасочат към окръжната и местната пътна мрежа, която поема голям дял от натовареното движение, това може да доведе до незабавно подобрение на ситуацията. 
						РАО отбелязва също, че разходите за изграждане на един километър магистрала в Румъния са двойно по-големи от тези в страните от Централна и Източна Европа, като Полша и Унгария. Освен това разходите за поддръжка и управление са двойно по-големи от тези в Съединените щати и ЕС. 
						"Професионалната и навременна поддръжка може да намали разходите до 40 %, но за съжаление в Румъния тя е последна в списъка", се казва в доклада, в който се добавя, че в някои случаи материалите, които се използват за ремонт, не са съобразени с климатичните условия. 
						РАО предупреждава, че политически мотивираните промени в ръководството на CNADNR и слабият процент на изпълнение на проектите не обещават в Румъния да има скоро по-добри и по-безопасни пътища.

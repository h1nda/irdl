Бивш високопоставен политик от БиХ бе обвинен в корупция
					22/12/2006
					Драган Чович, осъден на пет години затвор за корупция, заяви, че ще обжалва. Междувременно той бе пуснат на свобода под гаранция.
					От Денис Джидич за Southeast European Times от Сараево – 22/12/06 
 
					 
						
Драган Чович [Гети Имиджис]
						В четвъртък (21 декември) Държавният съд на Босна и Херцеговина (БиХ) пусна под гаранция бивш член на тристранното председателство и лидер на Хърватския демократичен съюз (ХДС). Драган Чович бе осъден на пет години затвор за злоупотреба със служебно положение и измама, извършени, докато е бил финансов министър през 1998-2000 г. Чович бе освободен, след като група негови приятели внесоха гаранция в размер на 1584182 евро. 
						Той е длъжен да предаде всички свои документи за пътуване, издадени от БиХ и Хърватия, за да не може да напусне Федерация БиХ. 
						Според обвинителния акт Чович е предлагал подаръци и подкупи на Мато Тадич, председател на Конституционния съд на БиХ, срещу благоприятни решения на съда. Петима други мъже - братята Йожо, Младен, Йерко и Славо Иванкович-Лиянович, както и Здравко Лучич - също бяха обвинени. 
						При обявяване на присъдата съдебният състав заяви, че Чович не е оттеглил неправомерно издаден документ, според който определени продукти се облагат със специална импортна такса. Този пропуск е осигурил печалба от 948 914 евро на компании, притежавани от братята Иванкович-Лиянович, което е довело до финансови загуби за Федерацията. Чович бе единственият осъден. Той обаче бе оправдан по обвинението в участие в организирана престъпност. 
						Макар повечето от обвиняемите да бяха оправдани, главният прокурор Джонатан Рател каза, че е доволен от изхода от процеса. "Това е голямо дело за корупция на държавна длъжност," посочи Рател. "Важно е, че бившият държавен глава бе изправен пред правосъдието." 
						Адвокатът на Чович, Йосип Муселимович, каза, че клиентът му е приел присъдата с достойнство и ще я обжалва. Медиите, които отразяват процеса срещу Чович, съобщиха, че след присъдата Чович е изпратил две писма, едно до семейството си и друго до членовете на ХДС. Според съобщенията той е призовал партийните членове да "държат главите си високо вдигнати" и да продължават да реализират партийната програма, докато той е "в безплатен отпуск". Очаква се обжалването да започне в началото на следващата година.

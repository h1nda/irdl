Такситата в Истанбул осигуряват скъпи услуги
					30/07/2011
					Чужденци и местни жители стават жертва на нечестни шофьори на таксита в Истанбул. 
					От Озгур Огрет за Southeast European Times в Истанбул – 30/07/2011
 
					 
						
Шофьорите на таксита ограбват еднакво и чужденците, и местните жители. [Озгур Огрет/SETimes]
						Транспортният сектор на Истанбул разчита на такситата за превоз на туристи и местни жители в огромния град. Много шофьори обаче петнят репутацията на сектора, като редовно мамят клиентите си. 
						Най-честата измама е избирането на по-дълъг маршрут, когато и по-кратък може да свърши работа. Новодошлите в града често стават жертва на тази схема, тъй като не знаят най-кратките маршрути. 
						Някои шофьори дори имат два таксиметъра - един за по-големи гуми и друг - за по-малки. Като използват таксиметър, предназначен за по-малки гуми, шофьорите могат да заблудят таксиметъра, че ще изминат по-дълго разстояние. Приликата между банкнотите от пет и 50 турски лири също позволява на шофьорите на таксита да се възползват от чужденците. 
						Ребека Дофинг, американска гражданка, живееща в Истанбул, неведнъж е била жертва на измами от страна на шофьори на таксита. Тя си спомня едно пътуване с такси от Еминону до Бешикташ, което й е струвало 60 лири, а всъщност е трябвало да й струва не повече от десет лири. 
						"Той нещо бърникаше в таксиметъра и ми каза, че трябва да му платя 20 лири. Докато спорех с него, той смени банкнотата от 50 лири, която му бях дала с банкнота от пет лири и каза, че не съм му дала достатъчно пари. Обърках се и му дадох още десет лири, като разбрах, че е сменил банкнотите едва след като слязох от таксито", каза тя. 
						Тя обаче си е извлякла поука от опита й с турски шофьори на таксита. "Веднага уведомявам шофьора на таксито, че говоря турски, че знам къде отивам и как да стигна до там, дори да не съм напълно сигурнa. Също обявявам сумата, която давам на шофьора в момента, когато му давам парите." 
						Организаторът на концерти Бурак Кан твърди, че бандата "Блу Брадърс" през 2007 г. веднъж е платила 50 лири за такси от Ортакьой до Султанахмет. 
						"Когато се оплакаха от дългото пътуване, шофьорът просто им съобщи, че "Истанбул е много голям", каза той. 
						Чужденците не са единствените, които стават жертви на измамите на шофьорите на таксита. 
						Емра Айдоджду веднъж бил измамен с 50 лири. Шофьорът на таксито му казал, че му дължи седем лири и няма достатъчно пари, за да му върне ресто, върнал му банкнотата от 50 лири и го помолил да я развали от близкия павилион за вестници. 
						"Слязох от таксито, за да купя пакет цигари и вестник. Продавачът прегледа банкнотота и каза "човече, банкнотата е фалшива". Обърнах се и видях, че таксито е изчезнало", спомня си той. 
						Временно изпълняващият длъжността председател на Занаятчийската камара на шофьорите на таксита в Истанбул Еркан Акопру каза, че Камарата се опитва да реагира на всяко оплакване. Повечето от техните членове са срещу подобни нечестни практики, но Камарата не може да направи много, тъй като няма достатъчно закони в тази област. 
						"Не можем дори да изправим [шофьорите] пред дисциплинарния борд. [Tе] трябва да бъдат прехвърлени към Съвета на занаятчийските камари за това", казва той. 
						Пътниците могат да отнесат въпроса до полицията, но проблемите, свързани с това, често са по-големи от резултата, който могат да постигнат. 
						При наличието на 18 000 таксита в Истанбул стотици хиляди шофьори се редуват да ги карат. Неквалифицирани шофьори или такива, които се нуждаят от втора работа, могат лесно да станат шофьори на таксита, тъй като не съществува никакъв държавен контрол. 
						"Бихме постигнали по-големи резултати, ако поддържаме регистър на шофьорите", каза Акопру и добави, че Камарата понастоящем обсъжда този въпрос със службата на губернатора.

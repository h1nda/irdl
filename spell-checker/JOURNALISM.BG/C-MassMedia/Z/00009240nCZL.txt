Агенция за подпомагане поема предизвикателствата на албанското земеделие
02/12/2003
Ниската производителност, високите разходи, слабата инфраструктура и липсата на инвестиции са основните пречки пред развитието на албанското селско стопанство. ОКСФАМ се опитва да помогне на фермерите да организират производството си и да намерят начини да удовлетворят нуждите на пазара.
От Арди Пулай за Southeast European Times в Тирана - 02/12/03
 
 
ОКСФАМ, организация за развитие, подпомагане и лобиране, която работи за намиране на трайни решения относно мизерията и страданието по света, заявява, че няколко пречки затрудняват развитието на албанското селско стопанство.
"Ниската производителност, високите производствени разходи, слабата инфраструктура и липсата на инвестиции са основните фактори, " заяви пред медиите координаторът на ОКСФАМ в Албания Мануела Мече.
По-голяма част от албанското население живее в селски райони, като половината от него изкарва прехраната си със земеделие, скотовъдство и лесничейство. " Много хора, които живеят в селските райони, не могат да продадат продуктите си на най-близките пазари, тъй като имат малки торби и им липсва подходяща инфраструктура за тяхното транспортиране," посочи Мече.
ОКСФАМ организира среща през ноември с около 150 фермери, които не могат да продадат продуктите си в големите градове поради липсата на транспорт. Целта е да се подпомогнат фермерите при намиране на пътища за задоволяване нуждите на потребителите.
Фермерите, участвали в срещата, живеят в най-бедните райони на Албания и имат малки ниви. Те срещат трудности при достъпа до големите пазари, тъй като са твърде отдалечени, а фермерите не могат да организират производството спрямо изискванията на пазара.
"Малките ниви, с които разполагат албанските ферми, затрудняват целия процес, като това особено засяга фермерите, които живеят далеч от големите градове," каза Мече.
Според статистиката от 440 000 ферми в цяла Албания почти 20 % не произвеждат достатъчно, за да покрият нуждите си, 65 % могат да покрият нуждите си и да изкарат някаква печалба, докато само 15 % са в състояние да произвеждат за целите на пазара.
Мече обяснява, че много малки ферми са концентрирани в планински области, където условията са трудни. Фермерите, които произвеждат за пазара, са предимно от крайбрежните райони. " Селскостопанското производство е слабо поради ниските вложения в тази сфера. Албанските фермери са изправени пред предизвикателства," каза Мече.
За да подкрепят фермерите, ОКСФАМ под мотото "Да правим честен бизнес" се обръща към различни организации, както и към национални и международни фактори, които изработват селскостопанската политика, за да се подпомогнат най-бедните слоеве от населението.

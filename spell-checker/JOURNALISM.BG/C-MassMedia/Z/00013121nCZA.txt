Новото румънско правителство сваля данъците върху доходите и корпоративната печалба 
					30/12/2004
					С цел да намали размера на сивата икономика и да насърчи чуждите преки инвестиции новото правителство на Румъния одобри мярка за намаляване на данъците върху доходите и корпоративната печалба. 
					(Файненшъл таймс, Интърнешънъл хералд трибюн, Зиарул финансиар 30/12/04; Ройтерс, Гласът на Америка, АФП, РСЕ/РС, Ромпрес, Медиафакс, Прес ривю - 29/12/04)
 
					 
						
Премиерът Калин Попеску Таричану (вляво), на снимката заедно с президента Траян Бъсеску, обеща да се бори с корупцията и бедността в Румъния. [АФП]
						Новото румънско правителство издаде в сряда (29 декември) спешно постановление за намаляване на данъците върху доходите и корпоративната печалба на фиксирана ставка от 16 %. Този ход бе одобрен едва няколко часа след като правителството на премиера Калин Попеску Таричану положи клетва и влиза в сила от 1 януари. Целта му е да се насърчат преките чужди инвестиции и създаването на нови работни места, както и да се намали значителният по обем черен пазар в страната. 
						Новата ставка замества настоящата система на прогресивно облагане, при която данъкът върху дохода може да варира от 18 до 40 %. За фирмите това означава намаление от 9 % на сегашния данък печалба в размер на 25 %. 
						"Това решение е много важно за развитието на румънската икономика", каза Таричану след първото заседание на правителството в сряда, като добави, че така Румъния ще стане по-конкурентоспособна по пътя си на присъединяване към ЕС в началото на 2007 г. "Ще информираме МВФ за решението си и очаквам, че фондът ще подкрепи нашите мерки, насочени към стимулиране на румънската икономика", добави премиерът. 
						Някои експерти обаче изразиха тревога поради възможните рискове за икономиката, произтичащи от драстичното намаляване на данъците, особено във връзка с усилията за овладяване на инфлацията и намаляването й на по-малко от 10 % тази година до 7 % през 2005 г. 
						Според критиците този ход ще увеличи бюджетния дефицит за следващата година, който по силата на споразумението на страната с МВФ не бива да надвишава 1,5 % от БВП. 
						По-рано тази седмица новият финансов министър Йонут Попеску направи изявление, в което се съобщава за въвеждане на допълнителни мерки, гарантиращи, че страната ще спазва споразуменията си с фонда. Те според "Ройтерс" ще включват увеличаване на приходите от ДДС, по-високи постъпления от продажбата на държавни активи чрез фондовата борса, както и отлагане на планираното намаление на вноските за социално осигуряване. Освен това данъкът върху оборота, плащан от малките и средни предприятия, вероятно ще се удвои от настоящите 1,5 % до 3 %. 
						Като обяви решението на правителстворо в сряда, Таричану обеща също да предприеме мерки срещу укриването на данъци и да установи по-строга финансова дисциплина като част от усилията да се компенсира временният спад в бюджетните постъпления. 
						Таричану е начело на 24-членен кабинет, включващ представители на съюза между неговата Националлиберална партия и Демократическата партия, доскоро председателствана от президента Траян Бъсеску. Две по-малки партии, Демократичната федерация на унгарците в Румъния и Партията на хуманистите, също са представени в коалиционното праавителство, подкрепяно от 242-ма законодатели в 469-местния парламент на страната. 
						Когато правителството му положи клетва в сряда, Таричану обеща да се бори срещу корупцията и бедността. Около една трета от населението живее под границата на бедността. В речта по повод встъпването си в длъжност той обеща също да "изгради независима съдебна система и да укрепи личните свободи". 
						"Предстои ни труден период, но аз съм решен да допринеса за благополучието на Румъния," каза Таричану след церемонията в парламента. "Искам да видя реална пазарна икономика, която обслужва румънските граждани, а не олигархията."

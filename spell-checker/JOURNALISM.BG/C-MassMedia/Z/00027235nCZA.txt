Турция порази терористични цели в Северен Ирак
					30/07/2008
					Дни след двойния бомбен атентат в Истанбул турските военни обявиха, че са извършили въздушно нападение, имащо за цел унищожаване на терористи от ПКК. 
					От Айхан Шимшек за Southeast European Times -- 30/07/08
 
					 
						
Полицейски служители заграждат мястото на единия от бомбените атентати от понеделник (28 юли) в Истанбул. [Гети Имиджис]
						Турция изпрати във вторник (29 юли) военни самолети срещу терористи от Кюрдската работническа партия (ПКК), укриващи се в Северен Ирак. Ходът е в отговор на двата бомбени взрива в Истанбул в неделя, при които загинаха 17 души. 
						В свое изявление турският генерален щаб съобщи, че военните самолети са унищожили пещера в планината Кандил, използвана за убежище от терористите, и са убили около 40 екстремисти от ПКК във и около пещерата. Друга цел в района Заб бе поразена същия ден. 
						Говорител на ПКК от района обаче опроверга турските данни пред международни информационни агенции, обявявайки, че нито един от членовете й не е загинал при нападението. 
						В понеделник началникът на генералния щаб на турската армия генерал Яшар Буюканът обеща, че отговорните за бомбените атентати в Истанбул – най-смъртоносното нападение срещу цивилни граждани от години насам – ще отговарят за действията си. Турски официални представители заявиха, че тяхното разследване е насочено към ПКК и свързани с нея групи. 
						ПКК отрича участието си. Нейната организация наследничка „Конгра-Гел” излезе с изявление, в което осъжда насилието срещу цивилни граждани и твърди, че „Движението за свобода на Кюрдистан” не е участвало в бомбените атентати. Преди две години обаче група, свързана с ПКК и известна под името "Соколи за свобода на Кюрдистан", пое отговорността за нападения срещу цивилни граждани в Истанбул и Анталия. 
						Прокюрдската Партия на демократичното общество (ПДО) също публикува осъдително изявление. Нейният съпредседател Емине Айна заяви, че зад взривовете стои сенчестата група, наречена „Ергенекон”. 
						Осемдесет и осем заподозрени, включително армейски офицери от резерва, мафиоти, учени и политици, са задържани под стража за предполагаемото учредяване на „Ергенекон” с цел извършване на политически убийства и създаване на „сенчеста държава” в Турция. 
						 Премиерът Реджеп Тайип Ердоган още веднъж осъди нападенията по време на публично обръщение във вторник в град Сакария, но не назова конкретна организация. „Терорът няма религия, няма народност, независимо дали идва отляво или отдясно,” каза той. „Трябва да бъдем обединени като нация, за да изкореним терора от земята на нашата страна,” добави той. 
						Основният опозиционен лидер в Турция Дениз Байкал призова за мълчалива общонационална демонстрация за осъждане на терора, подобна на онази, проведена в Испания през 2004 г. 
						Акън Йозчери, бивш дипломат и експерт по Испания, обаче заяви, че подобна масова демонстрация ще има много малко значение, освен ако политическите партии в Турция не седнат и не се споразумеят за широк план за елиминиране на терористичната заплаха. 
						Въпреки призивите за национално единство срещу тероризма премиерът и основният опозиционен лидер остават на противоположни позиции поради продължаващите политически търкания. Ердоган и Байкал бяха във ВИП залата на летището в понеделник, но не разговаряха помежду си. 
						"Те бяха на разстояние само 10 м един от друг. Толкова ли беше трудно някой от двамата да направи пет крачки напред и да се ръкува с другия?," писа Ертургюл Йозкок, главен редактор на „Хюриет". „От това днес се нуждаем най-отчаяно.”

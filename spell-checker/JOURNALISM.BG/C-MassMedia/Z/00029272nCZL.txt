Съд на ЕС осъди Франция за ограничаване на свободното движение на румънци и българи
					11/02/2009
					 
						ЛЮКСЕМБУРГ -- Във вторник (10 февруари) Европейският съд реши, че Франция не е изпълнила някои от разпоредбите на ЕС за свободата на придвижване на граждани на Румъния и България, и разпореди Франция да заплати съдебните разноски. Страната е заплашена и от глоби от Европейската комисия (ЕК), ако не приложи на практика съответните разпоредби в определените срокове. ЕК предприе юридически действия срещу Франция през октомври 2007 г.
						Междувременно във вторник в Букурещ Комисията по отбраната на долната камара на парламента прие постановление, въвеждащо биометрични идентификатори в националните паспорти. Председателят на комисията Костика Канакеу каза, че Румъния е последната членка на ЕС, която предприема мярката, която Съюзът въведе през 2004 г. Усилията в тази насока трябва да бъдат одобрени на пленарни заседания на долната камара и на Сената.
						Също във вторник Върховният съд на Румъния прекрати делото срещу двама бивши министри на земеделието, Дечебал Траян Ремеш и Йоан Аврам Мурешан, които според обвиненията са замесени в корупция. Съдиите решиха да изпратят делото в Конституционния съд, след като се изясни, че подслушванията на телефони, използвани при криминалното разследване, се смятат за незаконни. (EurActiv - 11/02/09; Медиафакс, Хотнюз, Зиаре, АФП - 10/02/09)

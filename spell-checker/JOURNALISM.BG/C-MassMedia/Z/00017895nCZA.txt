Сърбия отбелязва третата годишнина от убийството на Джинджич
					14/03/2006
					Три години, след като въоръжени мъже застреляха първия премиер на Сърбия в ерата след Милошевич, много въпроси остават без отговор във връзка със заговора за покушението.
					От Игор Йованович за Southeast European Times от Белград – 14/03/06
 
					 
						
Сърби чакат на опашка, за да отдадат почитта си по време на възпоменателна служба за убития премиер Зоран Джинджич на "Алеята на великите" в централното белградско гробище. 
						В неделя (12 март) сръбският президент Борис Тадич, представители на Демократическата партия и хиляди граждани отдадоха почит на покойния премиер Зоран Джинджич по повод третата годишнина от убийството му. Тадич се присъедини към членовете на семейството на Джинджич, негови приятели и политически сътрудници, които оставиха цветя на гроба му и запалиха свещи. Премиерът Воислав Кощуница също почете паметта на Джинджич на церемония на мястото на покушението. 
						Джинджич бе застрелян преди три години пред сградата на сръбското правителство, само седмици след по-ранен атентат. Бившият командир на полицейския отряд за специални операции Милорад Улемек и членове на гангстерската групировка "Земунски клан" са посъдими за убийството. 
						Мемориалната служба, наречена "Ще се срещнем в бъдещето", се проведе в Центъра "Сава" в Белград. Прожектиран бе късометражен документален филм за политическата кариера на Джинджич, а посетителите гледаха и кадри от покушението. 
						Макар че онези, за които се смята, че са пряко замесени в стрелбата, са в затвора, следователите все още не са разкрили кой е поръчал и финансирал заговора. 
						"Земунският клан" се свързва с режима на Милошевич и с нападения срещу негови политически опоненти. След като Улемек се предаде на властите на 2 май 2004 г., имаше големи надежди, че ще бъде разкрита пълната истина. След ареста на един от най-важните членове на "Земунския клан", Деян Миленкович, в Солун на 16 юли 2004 г. тези надежди нараснаха още повече. 
						Улемек обаче отрича всякакво участие в атентата и настоява, че е използван като изкупителна жертва. Пред Белградския специален съд Миленкович просто твърдеше, че "знае много" за убийството, добавяйки, че ще говори за това, "когато му дойде времето". Той намекна, че са намесени влиятелни хора, но отказа да даде подробности. 
						Някои сътрудници на Джинджич, като Владимир Попович, обвиняват влиятелните сили в страната, в т. ч. сръбската армия, източноправославната църква и Академията на науките и изкуствата, че стоят зад убийството. Дори Кощуница, който имаше чести сблъсъци с Джинджич през последните години от живота му, стана обект на обвинения. Белградската прокуратура разпита няколко души, посочени от Попович, но отговорни служители, между които сръбският вътрешен министър Душан Михайлович, твърдят, че обвиненията не се подкрепят от установените от полицията факти. 
						"Не е имало външно финансиране или външни организатори," казва журналистът Милош Васич, автор на книга за атентата. Възможно е обаче, добавя той, убийците да са имали връзки с групи от широка организирана престъпна мрежа в Югоизточна Европа. 
						Сега съдът изчаква резултатите от анализ на Института по криминология във Висбаден, Германия. Той трябва да вземе и решение по искането на защитата за възстановка на престъплението. 
						След това заместник специалният прокурор Йован Приич, защитата и обвиняемите ще направят своите последни изявления.

Открита е нова магистрала по крайбрежието на Хърватия
17/07/2003
Дългоочакваните подобрения в главната магистрала в Хърватия ще открият достъп до повече райони в крайбрежната ивица както за туристите, така и за местното население.
От Наташа Радич за Southeast European Times от Загреб - 17/07/03
 
 
Приятна изненада очаква чуждестранните туристи в Хърватия тази година: нова и подобрена магистрала сега свързва брега с вътрешността на страната. Повече от 130 км от новата магистрала бяха открити миналия месец и до 2005 г. се планира завършването на нов сектор, достигащ южната част на крайбрежната ивица.
Изпълнителите на проекта спазиха определените срокове за това лято и пътните условия вече се подобряват. Сегашният сектор в изграждането на магистралата, свързващ северната граница на Хърватия с пристанището Риека и Далматинския град Задар, представлява стратегически приоритет за хърватското правителство, чиито представители официално откриха новата част.
Старото шосе, което свързваше главните хърватски градове с южните курорти, бе в лошо състояние. Поради големия наплив на туристи през лятото задръстванията изглеждаха безкрайни. Всяка седмица ставаха катастрофи.
Хърватските власти отдавна признаваха необходимостта от построяване на подходяща инфраструктура, но политически причини забавяха приемането на мерки. Тъй като по голямата част от средствата бяха заделяни за други приоритети, само 40 км от магистралата бяха построени след 1970 г. Пътуващите трябваше да използват шосета, построени по времето на Австро-унгарската монархия и частично модернизирани през последните десетилетия.
След като Хърватия получи независимост, новата власт реши да започне проекта за магистралата. Идеята бе да се свържат северната граница на Хърватия с южните адриатически градове Сплит и Дубровник. Основният проблем бе как да се осигури бюджетът за този голям проект. Правителството поиска финансова помощ от международните банки чрез кредитни линии с лихви от 2 до 5%.
Най-важният сектор от магистралата, наречен Далматина, ще свързва Загреб със Сплит. Той ще бъде дълъг 388 км и ще стане част от Паневропейския път Вб. По план проектът ще бъде приключен през 2005 г.
Завършването на тунела Мала Капела ще отбележи важен етап в проекта. Това ще бъде най-дългият тунел в Хърватия с дължина 5.7 км. Общата стойност на строителството, без данъка добавена стойност, се оценява на 35.6 млн. евро. Организацията Хърватски пътища предполага, че тунелът ще бъде завършен до юни 2005 г.

Джинджич избегна опит за убийство
24/02/2003
Шофьор на камион, свързан с местната мафия и шефа на тайната полиция от ерата на Милошевич, почти удари с камиона си колата, в която пътуваше сръбският премиер Зоран Джинджич. Според полицията инцидентът е опит за убийство.
(Гардиън - 24/02/03; СиЕнЕн, АП - 23/02/03; РадиоБ92 - 21/02/03)
 
 
Полицията в Белград съобщи, че катастрофата, избегната от сръбския премиер Зоран Джинджич, вероятно е опит за убийство. В петък сутринта (21 февруари) един камион почти удари колата, с която Джинджич пътуваше за белградското летище . Шофьорът има криминално досие и е подозиран във връзки с местната мафия. Има данни, че той е получил инструкции по мобилния си телефон малко преди злополуката.
"Първоначалното разследване показва, че това е очевиден опит за убийство", заяви полицейски служител, цитиран от АП.
Според полицията, камионът рязко е навлязъл в платното на бързо движещата се кола на премиера и само своевременната реакция на шофьора на Джинджич е предотвратила катастрофата. Джинджич, който е бил на път за Босна и Херцеговина (БиХ), е продължил към летището.
Камионът е бил с австрийска регистрация и шофьорът е идентифициран като Деян Миленкович с прякор "Бъгси". Полицейският бюлетин сочи, че той е бил арестуван за шофиране на същия камион с "фалшиви документи". Разследването на неговото участие в инцидента и криминалната му дейност ще продължи.
Първоначалното разследване показва, че преди да навлезе рязко в платното, 33-годишният Миленкович е "уведомен по мобилния телефон за приближаващата се кола на премиера". По думите на един полицай, "премиерът се е спасил по чудо".
В петък, коментирайки инцидента от Баня Лука, Джинджич отхвърли твърденията за опит за убийство и предположи, че това е "действие на безотговорен шофьор, който се учи да шофира на пътя". След като полицейското разследване продължи, в неделя Джинджич се съгласи, че инцидентът е опит за покушение.
Сръбските медии направиха паралел между инцидента от петък и подобен случай през 1999 г., при който бяха убити четирима от помощниците на Вук Драшкович - лидер на опозицията по това време.
Според медиите в Белград, Миленкович е в близки отношения с бившия шеф на тайната полиция Милорад Лукович, известен като Легия, чието име се споменаваше нееднократно по време на процеса на Слободан Милошевич в Хага. Прокурорите на ООН се опитват да докажат, че бившият югославски президент е командвал Лукович и неговата служба, която е замесена в етническите прочиствания в Хърватска, БиХ и Косово през 90-те. Днес медиите описват Лукович като една от най-влиятелните фигури в сръбския престъпен свят.

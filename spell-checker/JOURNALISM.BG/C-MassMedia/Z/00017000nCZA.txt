Генералният секретар на НАТО призова от Анкара кипърските гърци да помогнат да се сложи на край на разделението на Кипър
					20/12/2005
					Решението на кипърския проблем не зависи единствено от действията на Анкара, каза в понеделник генералният секретар на НАТО Яп де Хоп Схефер, като призова кипърските гърци също да работят за слагането на край на разделението на средиземноморския остров.
					(Търкиш дейли нюз, Заман - 20/12/05; AП, АФП, Reporter.gr, Синхуа, Търкиш дейли нюз, НАТО - 19/12/05)
 
					 
						
Турският прмиер Реджеп Тайип Ердоган (вдясно) и генералният секретар на НАТО Яп де Хоп Схефер се срещнаха в Анкара в понеделник (19 декември). [AФП]
						Турция не единствената страна, която трябва да работи за преодоляване на разделението на Кипър, каза в понеделник (19 декември) генералният секретар на НАТО Яп де Хоп Схефер, като призова кипърските гръцки власти също да предприемат стъпки за преодоляване на продължилото десетилетия разделение. 
						Кипър е разделен по протежение на етническите си граници, откакто Турция нахлу в северната част на острова през 1974 г., след извършен с подкрепата на Атина преврат, целящ обединение на Кипър с Гърция. Близо 200000 кипърци бяха изселени, като кипърските гърци бяха прогонени от контролираната от Турция северната част на острова, а кипърските турци бяха принудени да напуснат южната му част. 
						След пропадането на усилията за обединяване на Кипър под егидата на ООН само кипърските гърци се присъединиха към ЕС на 1 май 2004 г. заедно с други девет страни от Централна и Източна Европа. Липсата на решение се отрази неблагоприятно на връзките между НАТО и ЕС, тъй като Турция, която е член на НАТО от над пет десетилетия, се противопоставя на участието на Кипър в срещи на блока. 
						"Има известни препятствия в отношенията между НАТО и ЕС," каза в понеделник в Анкара Де Хоп Схефер след разговорите си с турския премиер Реджеп Тайип Ердоган. "Както казват британците, за танго са нужни двама. Решението не може да се търси само в Анкара, решението трябва да се търси и в Никозия; решението трябва да се търси и в Брюксел." 
						По време на еднодневното си посещение в Анкара ръководителят на НАТО проведе разговори и с външния министър Абдула Гюл, както и с министъра на отбраната Мехмет Вежди Гьонул. Той покани страната да се присъедини към работата по въстановяването на Афганистан, като предостави свой екип, който редом с екипите от други страни да осигурява безопасност и логистична подкрепа на местните власти и на организациите за оказване на хуманитарна помощ. 
						"Ако такова решение стане факт, аз бих го приветствал," каза Де Хоп Схефер. 
						Друг въпрос, обсъждан по време на срещите в понеделник, бе свързан с Кюрдската работническа партия (ПКК), която ЕС, ООН и Съединените щати определят като терористична организация. Турция иска и НАТО да я обяви официално за терористична групировка. 
						През 1984 г. ПКК се вдигна на оръжие срещу турските правителствени сили и се бори за автономия на доминираната от кюрди югоизточна част на страната. Над 37000 души загинаха през следващите 15 години. През 1999 г. бунтовническата групировка обяви едностранно примирие, но го отмени миналата година, след което насилието се възобнови. Според данните най-малко 200 турски военнослужещи са били убити в инциденти с участието на групировката през тази година. 
						Според "Търкиш дейли нюз" ПКК е включена в списък на терористичните организации в приложение към документ, публикуван от Военния комитет на НАТО през 2003 г., но членовете на Алианса още не могат да се споразумеят за актуализирането на документа. Според съобщенията Гюл е изразил очаквания, че това може да се случи преди края на тази година.

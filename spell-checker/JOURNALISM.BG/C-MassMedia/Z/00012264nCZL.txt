Според Солана условията на сръбския президент, отнасящи се до Косово, са реалистични 
					11/10/2004
					 
						БЕЛГРАД, Сърбия-Черна Гора -- Върховният представител на ЕС по сигурността Хавиер Солана заяви в петък (8 октомври), че условията, поставени от сръбския президент Борис Тадич относно участието на косовските сърби в парламентарните избори на 23 октомври, са напълно " реалистични". В интервю пред радио Б92 Солана каза, че тези условия са осъществими в рамките на три месеца - краен срок, поставен в обръщението към нацията на Тадич от миналата седмица - но е трябвало да бъдат изпълнени много отдавна. Ключово условие е създаването на ръководени от сърби местни органи на управление във всички райони на Косово, които са населени със сърби. Солана добави, че участието на сърбите във вота би било най-доброто решение за Косово, Сърбия и Съюза. 
						В неделя Тадич защити своя призив за участие, посочвайки, че той не противоречи нито на позицията на премиера Воислав Кощуница, нито на плана на сръбското правителство за Косово, а фактически ще допринесе за реализацията на този план. (Taнюг, B92 - 08/10/04)

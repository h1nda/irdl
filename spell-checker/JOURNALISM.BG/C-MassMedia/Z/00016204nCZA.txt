Турция ще прилага по-строги мерки срещу тероризма
					10/10/2005
					Правителството изготви пакет от законопроекти за борба с тероризма, за да се справи с нарастващия проблем, свързан с насилието, упражнявано от бойците от Кюрдската работническа партия. Някои обаче се тревожат, че мерките представляват стъпка назад по отношение на реформите, свързани с ЕС.
					От Алън Коув за Southeast European Times -- 10/10/05
 
					 
						
Министърът на правосъдието Джемил Чичек каза, че новите закони отговарят на стандартите на ЕС. [АФП]
						Изправена пред ескалация на терористичните действия и нарастващо напрежение, турското правителство изготви законопроект, целящ засилване на пълномощията на силите за сигурност. Вероятно парламентът ще разгледа законопроекта тази есен. 
						Кюрдската работническа партия (ПКК), забранена организация, включена в черните списъци на САЩ и ЕС на терористичните групировки, съобщи в четвъртък (6 октомври), че отменя временното прекратяване на огъня и възобновява въоръжената си кампания. "С началото на преговорите [за присъединяване към ЕС] кюрдският проблем вече не е само проблем на Турция, това сега е и основен проблем на ЕС," заяви в свое комюнике ПКК. 
						Насилието срещу цивилни лица и военни започна да се засилва след юни 2004 г., когато групировката обяви, че възобновява нападенията си след петгодишно затишие. Кампанията на ПКК увеличи натиска върху правителството на премиера Реджеп Тайип Ердоган, което трябваше да се справи със заплахата в момент, когато Турция се опитваше да приведе ситуацията с човешките права в съответствие със стандартите на ЕС. 
						В търсене на начини да съгласува тези два приоритета кабинетът на Ердоган проучи законите за борба с тероризма на Великобритания, която разработва по-строги мерки след смъртоносните бомбени атентати през юли. Върховният съвет на Турция за борба с тероризма заседава за първи път след 1997 г. под председателството на външния министър Абдула Гюл. 
						Според съобщенията законопроектът на правителството дефинира широко тероризма, като включва в него всяко престъпление, насочено срещу конституционната, политическата, правната, съдебната, икономическата и социалната структура на страната. Всеки, който поставя на видно място символи или емблеми на незаконни организации или се занимава с пропаганда от тяхно име, ще носи отговорност и ще бъде наказван с лишаване от свобода за период от две до пет години. Може да се забрани на дадени лица да влизат или да живеят в определен район и дори да обитават определени жилищни райони или конкретно място. 
						Министърът на правосъдието Джемил Чичек твърди, че законопроектът съответства на стандартите на ЕС, макар че защитниците на човешките права твърдят друго. Те призоваха властите да не жертват гражданските свободи заради по-голяма сигурност. 
						"Всички членове в нашите закони, ограничаващи човешките права, бяха заличени през последните години. Ако старите членове бъдат включени отново, никой няма да приеме това," каза Атила Мараш, говорител на парламентарната комисия по човешките права. 
						"Новият закон не трябва да нарушава човешките права и свободи. Ние внимателно ще проучим законопроекта. Ако намерим в него някакви недостатъци или нарушения на човешките права, ще повдигнем въпроси във връзка с това," каза Мараш.

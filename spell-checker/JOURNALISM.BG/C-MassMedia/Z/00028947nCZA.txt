Македония се връща към кулинарните си традиции
					12/01/2009
					Печен тетовски боб и ориз, завит в зелеви листа, са някои от специалитетите в страната, известна със своето вегетарианско празнично меню.
					От Зоран Николовски за Southeast European Times от Скопие -- 12/01/09
 
					 
						
Много македонци се връщат към традиционните за празника храни. [Томислав Георгиев]
						Празниците тази година потвърдиха нова тенденция в Македония: хората се връщат към своите кулинарни корени. Традиционните за сезона зимни храни отново се радват на интерес, а експериментите от последните години отшумяват. 
						За известен период изглеждаше сякаш македонците са приели "по-модерно" коледно меню с по-глобализиран вкус. На трапезата, редом с местните рецепти, намираха място китайски, мексикански или италиански ястия. Сега обаче наблюдаваме “голямото завръщане” на тези традиционни рецепти. 
						Отличителна черта на македонската празнична кухня е изобилието от вегетариански блюда. По традиция вечерята на Бъдни вечер трябва да се състои от безмесни ястия. С нея се отбелязва последният ден от 40-дневните коледни пости, по време на които вярващите не ядат месо. 
						
						Тавче-гравче или солен и печен боб от Тетово е любима храна. Бобът е основно ястие и може да бъде приготвен по много начини. 
						Друга важна за вегетарианска кухня храна е киселото зеле. То може да бъде сварено и поднесено с ориз или в зелевите листа де се завие запържен ориз и да се приготвят известните сарми. Традиционната салата се приготвя лесно: само нарежете зелето, добавете няколко сушени червени чушки, олио и сол. 
						Македонците приготвят киселото зеле през есента, като го осоляват и го оставят да ферментира в големи пълни с вода бъчви. Юва (зелева чорба) е любима зимна напитка, представляваща саламура от кацата, която може да бъде с червеникав оттенък, ако към зелето е било добавено цвекло. 
						Друго любимо зимно ястие е солената риба. Тя обикновено се приготвя от жените в крайречните села в дървени каци. Рецептата е проста: нарежда се ред риба, след това ред морска сол, докато съдът се напълни. 
						Консервирането и съхраняването на плодове и зеленчуци са друга зимна традиция. Семействата се събират, за да приготвят различни продукти, включително много видове пипер. Те правят компоти от круши, вишни и кайсии, както и плодови сладка или конфитюри от череши, смокини, сливи, кайсии, круши, череши, ягоди и къпини. 
						Македонците също нанизват чушки, лук, чесън и царевица и ги сушат. В селските райони минувачите може да видят нанизи от тютюневи листа, окачени на верандата. 
						На Коледа месото се завръща. Менюто изобилства от свинско, пилешко или телешко месо, сарми със смляно телешко и свинско месо, различни месни и вегетариански баници и плодове.

Сърбия ще участва в олимпиадата като независима страна 
					29/07/2008
					За първи път от 96 години сръбските атлети ще се състезават на Олимпийски игри под сръбски флаг. 
					От Игор Йованович за Southeast European Times от Белград -- 29/07/08
 
					 
						
Сърбинът Новак Джокович би могъл да спечели златен медал в Пекин. [Гети Имиджис]
						Игрите в Стокхолм през 1912 г. са последните, в които Сърбия участва в олимпиада като независима държава. След това в рамките на няколко държавни съюза сръбските атлети са се състезавали в олимпиади под различни национални имена. Тази година в Пекин, за първи път от 96 години, те ще се състезават отново под сръбски флаг. 
						В Пекин 91 спортисти ще представляват Сърбия. Макар че страната има традиция за високи постижения в отборните спортове - по-специално в баскетбола, водната топка и хандбала – тази година най-големите надежди Сърбия възлага на индивидуалните спортове. Страната очаква най-високи постижения от своите тенисистки Ана Иванович и Йелена Янкович, които са начело в световните ранглисти. 
						В мъжкия тенис Новак Джокович е на трето място в световната ранглиста. Ненад Зимонич е номер едно при двойките и спечели в Уимбълдън по-рано този месец. Мнозина очакват той да спечели злато в Пекин. 
						 Сръбските плувци също имат добри шансове да спечелят медали. Милорад Чавич държи настоящия европейски рекорд на 100 м кроул. 
						При отборните спортове много се очаква от тима по водна топка, който неотдавна загуби от Черна гора във финалите на Европейското първенство. Играчите обещаха да се реваншират за загубата в Пекин. 
						Мъжкият и женският отбор по волейбол също имат добри шансове за медали. Мъжкият отбор изненада мнозина, след като зае второто място в Световната лига към края на този месец. Волейболистките ще пристигнат в Пекин като европейски сребърни медалистки. 
						Сръбският президент Борис Тадич връчи националния флаг на спортистите при изпращането им. Знаменосецът на церемонията по откриването ще бъде Ясна Шекарич, смятана за най-важния член на сръбската делегация, защото вече има пет олимпийски медала в стрелбата. 
						"Много се гордея и съм щастлива, че ще нося знамето, и мисля, че ние всички сме щастливи, че ще се състезаваме под сръбския флаг след 96 години,” каза Шекарич. 
						"Желая ви добър път и искам да направите каквото можете на Олимпийските игри, защото каквото и да направите, ще бъде достатъчно,” каза Тадич на спортистите.

Религиозни лидери призоваха за мир и толерантност в Косово
					17/05/2006
					Представители на Сръбската православна църква, католическата църква и ислямската, еврейската и евангелистката общност се срещнаха по-рано този месец в Печ, за да насърчат помирението, толерантността и взаимното уважение.
					От Блерта Фоничи за Southeast European Times от Прищина – 17/05/06
 
					 
						
Срещата се проведе по-рано този месец в Печ. [Kosovo.net]
						Макар че политиците от Косово и Сърбия и Черна гора продължават да спорят по въпроса за статута, религиозни лидери поеха в началото на месеца инициатива и изпратиха ясно послание за помирение, толерантност и взаимно уважение. 
						Преди четвъртия кръг от преговорите за статута водещи представители на Сръбската православна църква, католическата църква и ислямската, еврейската и евангелистката общност проведоха двудневна конференция в Печ, за да обсъдят укрепването на мирните отношения, уважаването на правото на вероизповедание на всички общности и насърчаване на единството в провинцията. 
						"Трябва да установим справедливост, съвместно съществуване и мир с божията воля и с нашия човешки стремеж за мир между хората в Косово и в целия свят," каза митрополит Амфилохие от Сръбската православна църква. Към призива му се присъединиха дон Шан Зефи и мюфтията Наим Тернава, представители съответно на католическата църква и на ислямската общност, както и белградският равин Ицхаак Асиел и евангелисткият пастор Артур Красничи. 
						В изказването си Амфилохие призова да се намери решение на въпроса за статута, което да защитава традициите, правата и културното и религиозно наследство на всички граждани на провинцията. "Едно устойчиво и дълготрайно решение е предпоставка за бъдещето на Косово. Очакваме международната общност и всички, които участват в процеса, да вземат такова решение," каза Амфилохие. 
						От своя страна Тернава призова религиозните лидери да работят за по-положителни взаимоотношения между всички граждани на Косово. Той призова също институциите на провинцията да ремонтират религиозните сгради, разрушени по време на войната и след нея. 
						"Сръбското малцинство трябва да разбере, че Косово е една нова реалност," каза Тернава. "Сръбската православна църква трябва да покаже, че е духовен представител на сръбския народ, а не да се намесва в политически въпроси." Дон Зефи каза, че в провинцията има съвсем малко религиозно сътрудничество след конфликта от 1998-1999 г. Той каза, че се надява това да се промени след решаването на въпроса за статута. 
						"Днес можем да си припомним жестоките изселвания по време на войната и след нея, кланетата и разрушаването на културни сгради, което не е наша традиция," каза дон Зефи. Той каза, че миналото трябва да е искрата, която да накара всички католици, мюсюлмани и източноправославни християни да живеят заедно в мир и толерантност. 
						Конференцията бе организирана от норвежката организация "Чърч Ейд" и неин домакин бе Сръбската православна църква. Тя е част от действията на Междурелигиозния съвет на Косово, създаден през 2001 г. от владиката на Рашка и Призрен Артемие, мюфтията Реджеп Боя и покойния римокатолически епископ Марко Сопи.

Потенциалът на туризма в Гърция буди оптимизъм
					05/07/2007
					Гърция очаква повече туристи тази година и се опитва да скъса с тенденцията за приток на туристи "само през лятото".
					От Атанасе Папандропулос за Southeast European Times от Атина -- 05/07/07
 
					 
						
Гърция очаква 16 млн. посетители през това лято. [Гети Имиджис]
						Гръцкият министър на туризма Фани Пали-Петралия бе определено изпълнена с оптимизъм, когато неотдавна говори за увеличаване на броя на туристите, които се очакват това лято. Въпреки рекордните горещини Гърция може да очаква 16 млн. посетители тази година. 
						"Правителството смята да увеличи туристическия поток с 20 % през 2007 г. Тази цел е амбициозна, но не и невъзможна. Ние сме сигурни, че като положим повече усилия, ще успеем," каза министърът. 
						Приблизително 15 млн. туристи посетиха страната миналото лято. Очаква се тази година броят на пристигащите да се увеличи със 7 %, според Института за изследвания и прогнози в туризма. Санторини, един от 100-те острова в Егейско море, очаква един милион посетители, с 20 % повече от миналата година, въпреки факта, че пътнически кораб потъна край бреговете му през март. 
						Според съобщенията тази година най-малко една трета от пристигащите туристи ще бъдат от Великобритания и Германия, най-лоялните пазари на Гърция. Най-голямо увеличение обаче се очаква от Съединените щати и Русия, като се предвижда броят на пристигащите от тези страни туристи да се увеличи съответно с 50 % и 20 %, което прави около 1,7 млн. туристи. Очаква се пазарът да се увеличи и от приток на граждани от новите балкански членки на ЕС, както и от Китай. 
						"Гърция не е просто популярна, а предпочитана дестинация, което е много различно," каза Пали-Петралия. 
						Туризмът е важен сектор в Гърция, който носи една пета от БВП на страната и осигурява едно от всеки пет работни места. Миналата година туризмът регистрира приходи от 11 млрд. евро - рекорд, който се очаква тази година да бъде счупен въпреки силната конкуренция от страна на средиземноморските конкуренти, като Испания, Турция и Египет, и от новите конкуренти, като Хърватия и Черна гора. 
						Още не е избледнял обаче споменът за спада в туризма, който започна след терористичните атентати на 11 септември 2001 г. и продължи до олимпиадата в Атина през 2004 г., затова правителството предприема мерки това да не се случи отново. 
						Предприети са действия за удължаване на традиционния сезон май - октомври и за развитие на туристическата инфраструктура на страната. Опитът показа, че е необходимо да се развият и насърчават висококачествени алтернативни форми на туризъм. Това ще е начин да се преодолее зависимостта на страната от летните месеци, които са предпочитани от повечето посетители, въпреки че мекото време преобладава през 8-10 месеца от годината. 
						Освен това разчитането изключително на ваканционни пакети изведе членката на еврозоната Гърция извън долната ценова зона на туристическия пазар, където конкуренцията от "по-евтини" регионални съпреници от Балканите, Адриатика, Егейското крайбрежие и Югоизточното Средиземноморие се засили през последното десетилетие. През последните няколко години Гърция бе единствената голяма туристическа дестинация в еврозоната, която не е увеличила оборота си. 
						"Непростимо е страна като нашата - с изключителен климат, богата култура и разнообразни островни пейзажи - да има туристически сезон от четири или пет месеца," каза министърът на туризма. "Нашата цел е Гърция да се превърне в целогодишна дестинация. Можем да постигнем това, като привлечем платежоспособни туристи, които могат да си позволят нещо повече от комбинацията море - слънце - забележителности, и ние можем да им предложим това." 
						Пали-Петралия и други ръководители от сектора на туризма смятат, че съществува голям неизползван потенциал за развитие в интегрираните курортни комплекси, здравния туризъм - балнеолечение, козметични и възстановителни процедури - резидентния туризъм, казината и голфигрищата. Тези форми на туризъм не зависят от сезоните, а твърдата валута и икономическите цикли нямат влияние върху тях. Експерти смятат, че диверсификацията е ключът към увеличаване на потенциала на най-успешната индустрия в Гърция.

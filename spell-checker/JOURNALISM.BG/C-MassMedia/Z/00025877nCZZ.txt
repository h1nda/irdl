Бизнес: Скопие е домакин на Международно мебелно изложение
					21/03/2008
					Мебели от целия свят са изложени в македонската столица. Още в новините от седмицата: Единствената петролна рафинерия на БиХ регистрира загуби през 2007 г. и чуждестранен консорциум ще строи мост над река Сава в Белград. 
					 
						
Около 400 мебелни компании се събраха в Скопие, за да изложат своите продукти. [Гети Имиджис]
						
Скопие е домакин на шестдневно Международно мебелно изложение, което започна в петък (21 март). Изложението привлече 400 компании, включително 260 чуждестранни производители на мебели. 
						*** 
						Единствената петролна рафинерия на Босна и Херцеговина (БиХ) "Боснански Брод" съобщи в понеделник (17 март), че е приключила миналата година с 33 милиона евро загуби. Компанията е регистрирала приходи от 10,7 милиона евро и разходи от 72 милиона евро. Очаква се рафинерията да постигне значително по-добри резултати тази година поради приватизацията й и участието на нейния стратегически партньор "НефтеГазИнКор" от Русия. 
						*** 
						Консорциум, ръководен от австрийската компания "PORR Technobau und Umwelt" ще строи мост над река Сава в Белград за 118,6 милиона евро, съобщи белградската строителна дирекция във вторник (18 март). Почти 70 милиона евро ще бъдат осигурени от Европейската банка за възстановяване и развитие, докато останалата част ще бъде платена от град Белград и Европейската агенция за възстановяване. 
						*** 
						
Румънският Aнтикорупционен департамент (ДНА) започна разследване на сделка със земя, проведена от "Нокиа" в Жуку, окръг Клуж. ДНА съобщи, че разследването цели да установи дали има някакви нередности в сделката, но няма да включва договора между "Нокиа" и местния съвет. 
						*** 
						Най-голямата телекомуникационна компания в Европа, германската "Дойче Телеком" се съгласи да купи 20% от телекомуникационната компания на Гърция "OTE", за 2,5 милиарда евро. "Дойче Телеком" ще плати по 26 евро за всяка акция в "ОТЕ" , което ще разшири операциите й в Гърция и Югоизточна Европа. Споразумението трябва да бъде одобрено от гръцкото правителство, което е принципал на "ОТЕ". 
						*** 
						
Хърватската строителна компания "Institut gradjevinarstva Hrvatske" подписа партньорско споразумение с българската компания "Гасстроймонтаж". Компанията планира да стане водещ строителен играч в България и ще участва в търгове за инфраструктурни строителни проекти за 380 милиона евро, които включват магистрали и водопроводи. 
						
(Различни източници – 14/03/08-21/03/08)

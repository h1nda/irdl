НАТО преустановява редовните си контакти с Русия
					20/08/2008
					Върху Русия бе оказан силен натиск да изтегли незабавно войските си от Грузия с решението на НАТО от вторник да преустанови официалните си контакти със страната, докато тя не покаже пълно спазване на мирния план, подписан от нея на 12 август. 
					(AФП, Ройтерс, ДПА, Интърнешънъл Хералд Трибюн, Гардиън, Телеграф, Гласът на Америка - 20/08/08; AП, ДПА, ФТ, Би Би Си, Си Ен Ен, НАТО, Информационен център на ООН - 19/08/08)
 
					 
						
Колона от руски танкове се придвижва към Цхинвали, Грузия. Руският президент Дмитрий Медведев заяви, че всички руски военнослужещи -- с изключение на 500 от тях -- ще напуснат Грузия до края на седмицата. [Гети Имиджис]
						Призовавайки за незабавно изтегляне на руските войски от Грузия, НАТО реши във вторник (19 август) да прекрати официалните си контакти с Москва, докато тя не изпълни задълженията си по споразумението за прекратяване на огъня, подписано преди седмица с посредничеството на ЕС. 
						"Решихме, че не можем да продължим да работим така, сякаш нищо не се е случило,” обяви 26-членният Алианс след извънредна среща на външните министри на страните членки в Брюксел. „Призоваваме Москва да демонстрира – както на думи, така и на дела – своето трайно придържане към принципите, върху които сме се договорили да градим нашите отношения." 
						Съгласно споразумението за прекратяване на огъня от шест точки Русия прие да изтегли военните си части до линиите, които са заемали преди избухването на конфликта на 7 август. Седем дни след споразумението обаче няма и помен от сериозно изтегляне. 
						Чуждестранни кореспонденти в Грузия предадоха във вторник, че конвой от седем бронирани бойни коли, три танка и още няколко военни автомобила са потеглили за стратегически важния град Гори. Същевременно обаче руските войски продължиха да изграждат окопи в съседна местност и според някои съобщения са заловили 21 грузински войници в черноморския пристанищен град Поти, който остава под контрола на Русия. 
						След срещата във вторник генералният секретар на НАТО Яп де Хоп Схефер даде ясно да се разбере, че официалните контакти с Русия ще бъдат прекратени, докато тя не изпълни изцяло мирния план от 12 август.
						"Докато руските части окупират големи части от Грузия, не виждам възможност за заседание на Съвета НАТО-Русия”, каза той пред репортери в Брюксел. 
						Конфликтът принуди над 158 000 души да напуснат домовете си, предаде Си Ен Ен. 
						В знак на подкрепа към Грузия, на чиято кандидатура за членство в НАТО Москва остро се противопоставя, Алиансът заяви, че ще преразгледа всички искания за помощ, отправени към него, и обеща да учреди Съвет НАТО-Грузия. 
						Обвинявайки Русия, че се опитва да задуши Грузия и нейната икономика, американският държавен секретар Кондолиза Райс подчерта, че всеки опит на Москва да преначертае картата на Европа от периода след студената война ще се провали. 
						"В никакъв случай няма да има нова разделителна линия,” каза тя, имайки предвид очевидно бившата „желязна завеса”. 
						Междувременно Русия изостри тона на изказванията си, като външният министър Сергей Лавров обвини Алианса, че защитава един „престъпен режим ". 
						По-късно във вторник Русия отхвърли проекторезолюция на Съвета за сигурност на ООН, призоваваща за незабавно изтегляне на руските войски от Грузия. 
						Пак във вторник руският президент Дмитрий Медведев заяви по телефона на френския си колега Никола Саркози, че повечето руски части ще се изтеглят от Грузия до петък, но че някои от тях ще останат в буферна зона около Южна Осетия.

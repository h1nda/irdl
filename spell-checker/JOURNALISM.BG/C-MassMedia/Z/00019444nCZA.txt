Недостигът на вода в Хърватия вреди на туризма
					01/08/2006
					Липсата на подходяща инфраструктура е причина за недостига на вода в някои първостепенни туристически дестинации на Хърватия, което води до режим на водата и прогонва посетителите.
					От Кристина Чук за Southeast European Times от Загреб – 01/08/06
 
					 
						
Големият приток на туристи също допринася за недостига на вода в Хърватия. [Гети Имиджис]
						В разгара на туристическия сезон крайбрежните райони на Хърватия страдат от недостиг на вода. Валежите в Далмация бяха оскъдни, а наличните системи за водоснабдяване не са подходящи за големи селища, нито са пригодени да се справят с огромния приток на хора. 
						В резултат на това в някои райони се прилага режим на водата. Най-тежко е положението в Паг, остров в Централна Далмация. Местните администрации там спорят помежду си за снабдяването с вода на различните райони. 
						В един от районите ползването на вода е ограничено от 11 до 17 ч., а в друг хората продължават да си поливат градините и да мият улиците. 
						Паг обикновено привлича десетки хиляди туристи. Но това лято някои са си заминали. Посетителите не желаят да плащат за апартамент или хотел, където не могат да си вземат душ. За подобряване на положението военните са започнали да пренасят вода от други хърватски градове. Местните управници сега канят туристите да се завърнат. 
						Вследствие на това кризата е преодоляна -- поне засега. В дългосрочен план обаче проблемът ще трябва да бъде решаван чрез пълен ремонт на водоснабдителната система. В противен случай Хърватия може да очаква недостиг на вода и аварийни мерки всяка година, което не е добра перспектива за страна, която се стреми да развие своята туристическа индустрия. 
						Хърватският премиер Иво Санадер изрази солидарност с жителите на острова и техните гости. Той обеща, че Паг скоро ще получи подкрепата на правителството и че там ще бъде изградена нова водоснабдителна система. 
						Макар че за тази част на Хърватия недостигът на вода през лятото е бил обичайно явление в миналото, тази година проблемът бе най-сериозен. Експертите твърдят, че е необходимо по-добро планиране преди туристическия сезон, а не просто да се изчаква до пристигането на следващата смяна разгневени туристи и недоволстващи хотелиери.

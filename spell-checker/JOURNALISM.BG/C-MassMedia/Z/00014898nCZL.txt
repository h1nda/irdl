Македонският премиер обсъжда нов законопроект за държавните символи
					13/06/2005
					 
						СКОПИЕ, Македония -- Премиерът Владо Бучковски заяви в събота (11 юни), че до 22 юни новият законопроект за държавните символи ще бъде внесен в парламента и одобрен до края на месеца. Той се изказа след среща с лидерите на основните партии в Маврово. Законът, предвиден по Охридското мирно споразумение, остава спорен, тъй като разрешава използването на символи на други държави от етническите малцинства в Македония в районите, където тези малцинства съставляват определен процент от населението. 
						Други новини: Съвместният комитет на ЕС и Македония за стабилизация и асоцииране заседава за втори път в петък в Скопие. Представителите на ЕК призоваха за още по-големи усилия, особено по отношение на реформите в съдебния сектор, вътрешните работи и децентрализацията. 
						В отделно изявление немският експерт Теодор Вайгел, икономически съветник на премиера Бучковски, каза в телевизионно интервю, че Македония трябва да продължи да реформира публичната си администрация и съдебната система, както и да реши всичките си етнически проблеми, ако се надява да получи тази година официален статут на страна кандидатка за ЕС. (Уеб-сайт на македонското правителство - 13/06/05; Вечер, Дневник, A1 TВ - 11/06/05; A1 TВ - 10/06/05)

Румънските демократи променят доктрината си 
		11/07/2005
		Решението на Демократическата партия миналия месец да промени политическите си позиции и напусне Социалистическия Интернационал би могло да отвори пътя за дясноцентристка коалиция в Румъния.
		От Гелу Трандафир за Southeast European Times от Букурещ -- 11/07/05
 
		 
			
Румънският президент Траян Бъсеску призова своята партия да изостави социалдемократическата доктрина. [AФП]
			Миналата седмица двете основни управляващи партии в Румъния, Националлиберална партия (НЛП) и Демократическата партия (ДП), решиха да се опитат да получат по-силен мандат, като свикат предсрочни избори. Тази стъпка бе направена, след като ДП взе решение да смени политическата си ориентация, като се откаже от членството си в Социалистическия интернационал (СИ), за да се присъедини към Европейската народна партия (ЕНП). Сега изглежда вече е свободен пътят за образуване на силен десноцентристки блок в Румъния, което ще отбележи важна промяна във вътрешната политика. 
			Политическата промяна в ДП бе осъществена след шестмесечни вътрешнопартийни дебати, открити от бившия ръководител на ДП, президентът Траян Бъсеску. През януари той предложи партията, която той ръководи от 2001 до 2004 г., да изостави идеологията на социалната демокрация, да се присъедини към ЕНП и да се слее с коалиционния си партньор, НЛП. Макар че либералите не посрещнаха идеята с възторг, ДП последва съвета на Бъсеску. На конгреса на партията в края на юни почти 4 000 делегати гласуваха за промяната на политическата линия. Според сегашния ръководител на ДП, кметът на Клуж Емил Бок, това е естествена еволюция, която официално признава преориентирането на партията към центъра. 
			"За първи път една партия решава да напусне социалистическото семейство, за да стане един от нашите членове", каза бившият белгийски премиер Вилфрид Мартенс, председател на ЕНП. 
			Тази раздяла се очакваше отдавна. На изборите през 2004 г. СИ даде подкрепата си за бившата управляваща партия, Социалдемократическата партия (СДП), като изостави Бъсеску и ДП. От своя страна Бъсеску проведе кампания, наситена с десноцентристка риторика, като разкритикува зависимостта от социалната система и призова румънците да "се откажат от теорията за патерналистичната държава, която се грижи за мързеливите". Оказа се, че СИ е заложил на губещата карта. Един месец, след като разгроми своя съперник от СДП, бившия премиер Адриан Нъстасе, Бъсеску призова за промени в доктрината на ДП и членството й в международни организации. 
			ЕНП наблюдава с голям интерес Румъния, като се има предвид предстоящото приемане на страната в ЕС през 2007 г. "Ние сме най-голямата политическа сила в Европа и затова не е чудно, че винаги търсим надеждни и силни партньори, които споделят нашите ценности", каза членът на ЕП Антонио Лопес-Истуриз, генерален секретар на ЕНП. 
			В същото време предприетият от ДП ход допълнително заздравява съживяващия се десноцентристки блок, който само допреди четири години бе в мрачно състояние. Румънската народна християндемократическа партия бе разбита на изборите през 2000 г. и не можа да да се върне в парламента. Някои представители на ДП, като вицепрезидентът Сорин Фрунзаверде, вече предложиха съюзяване с други румънски партии от ЕНП -- христиандемократите и Съюза на унгарците -- за да се изгради мощна нова политическа сила в десноцентристкото пространство. 
			Друг малък коалиционен партньор, Партията на хуманистите на медийния магнат Дан Войкулеску, също се преименува. Сега тя е известна като Консервативната партия и също се стреми към членство в ЕНП. Молбата й, както и тази на ДП, в момента се разглеждат от ЕНП, като окончателното решение ще бъде взето през септември.

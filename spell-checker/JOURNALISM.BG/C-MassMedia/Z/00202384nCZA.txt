Възползвайки се от набраната инерция, Турция и Сърбия се стремят да разширят търговията
					24/02/2012
					Споразумението за свободна търговия между Турция и Сърбия изглежда дава плодове, тъй като и двете страни имат полза от увеличения търговски обмен и положителните очаквания от икономическите си отношения.
					От Ериса Даутай Сенердем за Southeast European Times от Истанбул -- 24/02/12
 
					 
						
Износът на Сърбия за Турция се е увеличил най-вече в секторите на металургията, текстила, храните, автомобилната индустрия и селското стопанство. [Ройтерс]
						На фона на стагнацията на европейските икономики ярък лъч в икономическите отношения на Сърбия е стокообменът й с Турция, чиито близо 8 % икономически растеж и голям вътрешен пазар спомогнаха за увеличаване на износа от Сърбия с 95 % - от 109,5 млн. щ.д. през 2010 г. на 213 млн. щ.д. през 2011 г. 
						"Икономическите отношения между Сърбия и Турция в момента са в своя апогей," каза за SETimes Александър Маджедович, председател на Турско-сръбския бизнес съвет към турския Съвет за външноикономическо сътрудничество" (ДЕИК) 
						Междувременно турският износ за Сърбия се е увеличил с 16 % - от 306,4 млн. щ.д. през 2010 г. на 355 млн. щ.д. миналата година, по данни на турското министерство на икономиката. 
						"Съдейки по данните, можем да кажем, че споразумението за зоната на свободна търговия между Турция и Сърбия, което влезе в сила на 1 септември 2010 г., е дало положителни резултати за Сърбия," каза за SETimes Ерхан Тюрбедар, анализатор на външнотърговската политика към Турската фондация за изследване на икономическите политики (ТЕПАВ).
						Според статистика от Сръбската търговска палата износът на страната за Турция се е увеличил най-много в секторите на текстила, металургията, храните, автомобилната промишленост и селското стопанство, добави Тюрбедар. 
						Турският пазар, с големия си размер и покупателна сила, е силен партньор с висок потенциал за продажбите, според Меджедович. "Същевременно сръбските компании виждат, че посредством турските си партньори те могат да достигат по-лесно до трети пазари, като Иран, Ирак и тюркските републики," каза той.
						"Освен традиционните области на внос и износ на стоки и услуги, отбелязваме значителен интерес на турски строителни фирми към участие в инфраструктурни проекти в Сърбия," каза Меджедович. 
						Тъй като една от най-силните страни на Турция е във фирмите подизпълнителки, проектите за пътно строителство и модернизиране на летища са от значителен интерес, каза той. Има също и сериозно увеличение в плановете на турски фирми за разполагане на производствени съоръжения в Сърбия. 
						"Изглежда, че турските индустриалци са открили Сърбия като привлекателно място за производство," каза Меджедович. 
						В доклад на ДЕИК за Сърбия се отбелязва, че двустранната търговия е под реалния потенциал, тъй като стоките, произведени в Турция, съставляват само 2 % от сръбския пазар. 
						В него се заключава още, че "в сравнение с инвестициите в други балкански държави турските бизнесмени не желаят или се колебаят да инвестират в Сърбия." 
						"Турците не са напълно запознати със Сърбия и нейния потенциал," каза за SETimes Филип Санович, икономически съветник в генералното консулство на Сърбия в Истанбул.
						Той отбеляза обаче, че през последните месеци е имало няколко турски инвестиции и все повече бизнесмени се насочват към Сърбия, за да започнат дейност там. 
						Споразумението за свободна търговия между Сърбия и Руската федерация, което включва митнически съюз с Беларус и Казахстан, дава възможност 99 % от всички стоки да се изнасят от Сърбия за Русия без никакви митнически налози. Това, заедно с членството на Сърбия в Централноевропейското споразумение за свободна търговия (ЦЕФТА) с балканските страни, би трябвало да привлече турските бизнесмени, добави той.
						Визовият режим между Сърбия и Турция бе премахнат през септември 2010 г. С този ход, каза Меджедович, бе премахната и последната преграда пред търговията. 
						"Осведомяването на хората има основно значение за този въпрос. Панаири, бизнесфоруми, срещи [между различни фирми], организирани посещения могат да помогнат много в това отношение," каза Санович. 
						Но отношенията не винаги са били на толкова високо ниво. Когато Турция стана една от първите държави, признали едностранно обявената независимост на Косово - бивша сръбска провинция - приятелството между двете страни охладня. 
						Тюрбедар каза обаче, че нещата са се възстановили през последните две години, с рекордно голям брой официални посещения, придружени от бизнесделегации, между двете страни. 
						"Анкара смята, че Сърбия е ключова страна за мира и стабилността на Балканите. Междувременно, от гледна точка на Сърбия, се разбира, че Белград отскоро се интересува от разработване на определени инфраструктурни проекти в турската столица," каза той.

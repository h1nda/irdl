Дипломатически дневник: Ердоган и Саркисян се срещнаха във Вашингтон
					13/04/2010
					Турският премиер Ердоган проведе разговори с президента на Армения във Вашингтон. Още в дипломатическите новини: президентът на Хърватия Йосипович ще посети БиХ тази седмица.
					 
						
Турският министър-председател Реджеп Тайип Ердоган (вдясно) и арменският президент Серж Саркисян се срещнаха в кулоарите на среща на високо равнище в понеделник (12 април) във Вашингтон. [Гети Имиджис]
						
						Турският премиер Реджеп Тайип Ердоган и арменският президент Серж Саркисян се срещнаха в понеделник (12 април) във Вашингтон в кулоарите на среща на високо равнище, посветена на ядрената сигурност. На срещата присъстваха още турският външен министър Ахмет Давутоглу и помощник-секретарят на външното министерство Феридун Синирлиоглу. Армения бе представена от външния министър Едуард Налбандян и заместник-началника на канцеларията на президента на Армения, Виген Саркисян. Официалните лица са се договорили да работят за приемането на два протокола, имащи за цел нормализиране на отношенията между Анкара и Ереван. 
						*** 
						
						Хърватският президент Иво Йосипович ще направи първото си посещение в Босна и Херцеговина (БиХ) на 14 и 15 април, обяви неговата канцелария в понеделник (12 април). Акцентирайки върху приятелството и сътрудничеството, се очаква той да изрази подкрепа за евро-атлантическата кандидатура на Сараево. 
						*** 
						
						Турският премиер Реджеп Тайип Ердоган ще се срещне във вторник (13 април) с президента на САЩ Барак Обама в кулоарите на двудневния форум за ядрена сигурност в столицата Вашингтон. Очаква се двамата лидери да обсъдят турско-арменските отношения, ситуацията в Ирак и Афганистан и ядрената програма на Иран. 
						*** 
						 Италианският външен министър Франко Фратини каза в понеделник (12 април) в Тирана, че според него тази година Албания ще се възползва от процеса за либерализация на визовия режим за ЕС и ще получи статут на кандидат-член на ЕС. "Съветът на министрите на ЕС може да вземе решение преди лятото албанските и босненските граждани да могат да пътуват свободно без визи до есента на тази година," каза Фратини по време на обща конференция с албанския си колега Илир Мета. 
						 *** 
						
						Гръцкият премиер Георгиос Папандреу проведе разговори в Кипър с президента Деметрис Христофиас, местни политически лидери и архиепископ Хризостом II по време на двудневно посещение, започнало в неделя (11 април). Преди посещението си Папандреу се срещна в Атина с кипърския външен министър Маркос Киприану, за да обсъди въпроси по обединението на о. Кипър. 
						*** 
						
						Сръбският президент Борис Тадич насърчи в четвъртък (8 април) членовете на албанското малцинство да основат Национален съвет, заявявайки, че е горд, че Сърбия е една от малкото страни, дали възможност на своите малцинства да основат подобни съвети. Изборите за албански съвет ще се проведат на 6 юни. 
						*** 
						Папа Бенедикт XVI е запланувал двудневно посещение на о. Кипър на 4 юни за среща с представители на държавното ръководство и главата на гръцката православна общност на острова, архиепископ Хризостом II, съобщи в събота (10 април) Ватиканът. Посещението ще бъде в отговор на покана, отправена от кипърския президент Деметрис Христофиас по време на посещението му във Ватикана през март 2009 г. 
						
						(Различни източници -- 06/04/10-13/04/10)

Лидери на ЕС подкрепят връщането към ядрената енергия
					23/05/2008
					На фона на растящите цени на петрола председателят на Европейската комисия Жозе Мануел Барозу и няколко европейски лидери изразиха в четвъртък подкрепа за съживяване на ядрената енергетика, която според тях е полезен инструмент за постигане на някои от целите на блока.
					(Бюдапест Бизнес Джърнъл - 23/05/08; AФП, АП, Ройтерс, ДПА, ЧТК, Дойче Веле - 22/05/08)
 
					 
						
Чешкият премиер Мирек Тополанек (вляво) и председателят на Европейската комисия Жозе Мануел Барозу присъстваха в четвъртък (22 май) на Европейския форум за ядрена енергия в Прага. [Гети Имиджис] 
						Присъединявайки се към други застъпници на възраждането на ядрената енергетика, председателят на Европейската комисия (ЕК) Жозе Мануел Барозу изтъкна в четвъртък (22 май), че тя би могла да бъде инструмент в борбата срещу климатичните промени. 
						„Ядрената енергия може да даде сериозен принос в тази борба,” заяви председателят на ЕК в началото на конференцията на Европейския форум за ядрена енергия. 
						С нарастващо безпокойство от глобалното затопляне 27-членният блок търси пътища за намаляване на емисиите на парниковите газове с поне 20 % до 2020 г. спрямо равнището от 1990 г. Поддръжниците на ядрената енергия настояват, че по-широкото й използване би могло да спомогне за постигането на тази цел, тъй като тя не произвежда много въглероден диоксид.
						Повишаващите се непрекъснато цени на петрола и порасналата зависимост на страните от ЕС от вноса на въглеводородни горива също са повод за призиви за разнообразяване на енергийните доставки в блока. 
						Барозу подчерта в четвъртък, че ядрената енергия е не само нисковъглероден източник на енергия, но и най-евтината и не толкова податлива на ценови промени в сравнение с изкопаемите горива. 
						"Ядрената енергия спомага също за повишаване на сигурността на енергийните доставки в ЕС, увеличава разнообразяването на нашите енергийни източници и намалява зависимостта ни от вносния газ,” заяви председателят на ЕК по време на форума, на който присъстваха още чешкият премиер Мирек Тополанек и словашкият премиер Роберт Фицо, както и високопоставени фигури от енергийния сектор в ЕС.
						ЕС, където 15 от страните членки в момента произвеждат ядрена електроенергия, остава разделен по въпроса. Германия, която закри своите реактори след злополуката в Чернобил през април 1986 г., и Австрия са най-отявлените противнички на ядрената енергетика в ЕС. 
						Чешкият премиер се изказа в подкрепа на възраждането на ядрената енергетика, като предупреди: „Действително остават пет минути до полунощ.” 
						Неговият словашки колега също разглежда ядрената енергия като съществена за енергийната сигурност на ЕС. 
						„За всички нас е ясно, че без ядрена енергия ние не можем да гарантираме енергийната сигурност на Европа,” каза Фицо в четвъртък. 
						Преди да стане член на ЕС, Словакия се съгласи за да закрие два свои реактора от съветско време до 2009 г. 
						Фицо каза, че това „безотговорно решение” ще принуди „Словакия ... да внася 20 % от необходимата й електроенергия”. Единственото възможно решение би било „ново споразумение" с ЕС. 
						Литва и България, които поеха подобни ангажименти, преди да се присъединят към блока, също настояват ЕС да преразгледа решението си. България някога разполагаше с шест атомни реактора, но закри четири от тях. Бившата износителка на електроенергия сега е в процес на проектиране на нова атомна електроцентрала на около 250 км североизточно от София.

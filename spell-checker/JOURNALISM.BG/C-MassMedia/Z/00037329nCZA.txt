Трудности за ДПК на Тачи
					07/02/2011
					Очаква се ДПК да сформира ново правителство след проведените преди седем седмици избори. Това обаче няма да е лесно.
					От Линда Карадаку за Southeast European Times от Прищина – 07/02/11
 
					 
						
Очаква се премиерът Хашим Тачи да оглави новото правителство. [Ройтерс]
						Задачата на Хашим Тачи да сформира следващото правителство на Косово може да се окаже трудна. Бившият коалиционен партньор на неговата ДПК, Демократичната лига на Косово (ДЛК), отказа по-нататъшно сътрудничество, както и движението „Ветевендосе" ("Самоопределение"), което се класира трето на парламентарните избори. 
						 Това означава, че Тачи може би ще трябва да влезе в съюз с различни по-малки партии, за да получи достатъчна парламентарна подкрепа. Според анализатори резултатът може да бъде засилване на политическата нестабилност. 
						 „Едно маргинално правителство – с ДПК, Алианса за ново Косово и малцинствата – не е нито стабилно, нито силно”, твърди университетският преподавател Улпиана Лама. „Блокът на опозицията този път е много по-силен с ДЛК и „Ветевендосе“. Затова какъвто и коалиционен избор бъде направен, стабилността не е гарантирана.” 
						Тачи ще бъде изправен и пред други две трудности: продължаващите оплаквания за опорочаването на изборите на 12 декември и на частичните повторни избори през януари заради измами, както и твърденията на докладчика на Съвета на Европа Дик Марти, че премиерът е замесен в организиран от АОК предполагаем трафик на органи след конфликта от 1998-1999 г. 
						„Заради многото измами в изборния процес през декември бъдещото правителство ще продължи да има проблеми с легитимността сред голяма част от населението”, казва анализаторът от НПО КИПИР Кренар Гаши. 
						Анализаторите са разделени по въпроса за потенциалното въздействие на доклада на Марти. Обвиненията „ще затруднят много функционирането на неговата администрация”, каза за SETimes редакторът на Би Би Си в Прищина Мухарем Нитай. Някои западни посланици заявиха по-рано този месец, че новото правителство не трябва да включва хора, които са били обект на наказателни производства. 
						Според Гаши обаче е малко вероятно те да окажат въздействие върху вътрешнополитическата ситуация. Докладът на Марти „засегна репутацията на Косово в чужбина, но ще изиграе минимална или никаква роля, що се отнася до политическата стабилност на Тачи и неговата партия”, каза той. 
						Независимо кои партии ще се окажат в крайна сметка в управляващата коалиция, задачите вече са ясни. Поради предизвиканата от нередностите в изборния процес кризисна ситуация мнозина искат промени в изборното законодателство. 
						„Правителството трябва да се заеме също с реформирането на избирателната система, за да се избегнат измамите и манипулациите, на които бяхме свидетели”, каза Нитай за SETimes. 
						Сред останалите приоритети са предстоящите преговори с Белград и намирането на решение за Северно Косово. 
						Гаши каза, че новото правителство ще трябва да се съсредоточи върху икономиката. „Бъдещата администрация ще продължи с процеса на приватизация и ще направи всичко възможно най-накрая да привлече инвестиции в енергийния сектор”, заяви той.

Албанският външен министър подаде оставка
					25/04/2007
					Съобщението на един от основните членове на кабинета на премиера Сали Бериша учуди мнозина в Албания. 
					От Йонилда Кочи за Southeast European Times от Тирана – 25/04/07
 
					 
						
Министърът на външните работи Бесник Мустафай [Гети имиджис]
						Два месеца след смяната на шестима членове на кабинета в резултат на преструктурирането му внезапната оставка на външният министър Бесник Мустафай отново разклати албанското правителство.
						Мустафай съобщи за решението си на пресконференция във вторник (24 април). "Уморен съм, а това е достатъчна причина да подам оставка," каза той. 
						Като нарече работата си във външното министерство "най-богатото и невероятно преживяване в живота ми", той благодари на премиера Сали Бериша. 
						В съобщение за пресата Бериша каза, че е приел оставката на министъра и му благодари за сътрудничеството. 
						Мустафай е имал нормален работен ден, преди да направи съобщението си следобед. Посетил е Охрид, придружен от министъра на отбраната Фатмир Мейдиу, и е имал неофициална среща с македонски представители. 
						Решението му да се оттегли бе изненада за мнозина. Въпреки сърдечния тон и на двете страни, медиите писаха, че това решение отразява несъгласия между Бериша и първия му дипломат. 
						Бившият външнен министър Паскал Мило каза пред пресата, че между двамата може да са възникнали спорове заради ценза на албанските представители в дипломатически мисии, както и заради недостатъчния напредък по ратификацията на Споразумението за стабилизация и асоцииране на блока с Албания от всичките 27 държави, членки на ЕС. 
						Според съобщения в пресата оставката е подадена след дълъг телефонен разговор между двамата, състоял се предния ден. Медиите твърдят, че Бериша се е оплакал, че външното министерство не създавало нужните условия за лобиране сред чуждите правителства и не е организирало важни срещи между премиера и неговите колеги от други страни. 
						Според някои съобщения това решение е продиктувано от спор между Бериша и председателя на парламента Жозефина Топали. 
						Но истинските причини за решението на Мустафай остават неясни. Той е близък приятел и колега на Бериша още от създаването на Демократическата партия в началото на 90-те години. Член е на парламента, а преди това е бил посланик на Албания във Франция. 
						Мустафай се оттегля в много важен за Албания момент, когато се решава статутът на съседно Косово. Той планираше официално посещение в Съединените щати, където трябваше да се срещне с държавния секретар на САЩ Кондолиза Райс, за да обсъди с нея косовския проблем, евроатлантическата интеграция на Алкания и други въпроси.

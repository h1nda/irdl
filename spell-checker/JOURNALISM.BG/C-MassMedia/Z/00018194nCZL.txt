Турската полиция разби ядка на ПКК
					09/04/2006
					 
						ИСТАНБУЛ, Турция -- Турската полиция разби ядка на Кюрдската работническа партия (ПКК) и арестува девет заподозрени, съобщи губернаторът на Истанбул Муамер Гюлер. Той заяви, че полицията е заловила почти 8 кг пластичен експлозив, както и съоръжения за направа на бомби и фалшиви лични карти по време на акция в петък (7 април). Според съобщения на медиите от събота, полицията е арестувала и член на ПКК, заподозрян в участие в бомбения атентат в курорта Кушадасъ миналото лято, при който загинаха пет души и 13 бяха ранени.
						Междувременно турските сили за сигурност убиха седем кюрдски бунтовници в сблъсъци в югоизточната част на страната. Пет от жертвите са участвали в предишна засада, в която загинаха петима войници. Властите също съобщиха, че двама полицаи, единият от които полковник, са били убити от мина в провинция Елазиг. (TurkishPress.com - 09/04/06; Turks.US, Би Би Си нюз - 08/04/06; НТВ, AФП, Би Би Си - 07/04/06)

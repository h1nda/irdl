Хърватия и процесът на скрининг на ЕС
					24/04/2006
					Хърватия очаква фазата на скрининг на нейното присъединяване към ЕС да приключи до есента на тази година. Процесът протича по план, като около половината от главите на достиженията на общностното право acquis communitaire са вече отворени, а работата по някои е завършена. В същото време изникнват различни проблемни области, включително ограниченията върху недвижимите имоти, спонсорираните от държавата кампании за рекламиране на местните продукти и необходимостта да се осигури свободно движение на работна ръка. Хармонизирането на хърватските закони с тези на ЕС може в някои случаи да означава съобразяването на вътрешните политически императиви с европейската перспектива.
					От Кристина Чък за Southeast European Times в Загреб -- 24/04/06
 
					 
						
Представители на ЕС не одобряват държавната кампания, призоваваща потребителите да купуват само хърватски стоки. [Пуриш]
						Преговорите на Хърватия за членство в ЕС, които започнаха през октомври 2005 г., продължават по график. В момента разговорите се намират на етап скрининг и вече започват да се появяват някои трудности и проблемни области. 
						В началото на този месец например ЕС излезе с изявление, в което предупреди Хърватия, че тя не успява да отстрани пречките пред купуването на недвижими имоти от граждани на ЕС и така нарушава Споразумението за стабилизация и асоцииране с блока. "Според протокола за свободно движение на капитала, ЕС е установил, че Хърватия не спазва задълженията си според ССА, което позволява на граждани от страните-членки на ЕС да купуват недвижими имоти в Хърватия", се казва в официалното изявление от Брюксел. 
						Това е спорен въпрос в Хърватия, където мнозина се тревожат, че чуждестранните купувачи могат да купят най-добрите имоти, включително и островите на Хърватия. Особено чувствителни са емоциите по отношение на Истрия, която бе част от Италия в периода между двете световни войни. 
						При положение, че вътрешните политически императиви трябва да се съобразят с изискванията на ЕС, може да се очакват препятствия по време на процеса на скрининг, а Хърватия не за пръв път предизвиква оплаквания. Така например, представители на ЕС не са съгласни с държавната кампания, призоваваща потребителите да купуват само хърватски стоки. Сторед тях, подобна кампания противоречи на правилата на ЕС, като съзнателно влияе на избора на потребителите и дискриминира чуждестранната продукция и подкопава равнопоставеността на стоките на пазара. 
						Случаят с Хърватия е подобен на този с Ирландия. Преди двайсет години тази страна се озова пред Европейския съд поради призива на кампанията да се купува само "произведено в Ирландия". Тя загуби делото. Главният юридически проблем и в двата случая е използването на държавно финансиране за намеса на свободния пазар. 
						Хърватската стопанска камара призна, че кампанията да се купува само "произведено в Хърватия" не съответства на европейските правила. Тя обаче твърди, че Хърватия все още не е членка на ЕС и следователно не е задължена са спазва acquis communitaire. Засега, твърди Камарата, правителството има право да насочва вниманието на потребителите преимуществено към хърватските продукти. 
						Освен това, заявява председателят на Камарата Надан Видошевич, самите страни-членки на ЕС не се въздържат от преимуществено рекламиране на собствените си продукти. "Истината е, че някои страни-членки на Съюза все още го правят, само че по различен начин", твърди Видошевич. 
						
Спорът за залива Пиран със Словения чака своето решение, заедно с много други гранични проблеми. [Архив]
						Както изглежда, свободното движение на стоки е една от четирите свободи, които са предмет на скрининга на ЕС. Другите са свободното движение на капитал, хора и услуги. Тези "четири свободи" се смятат от Брюксел за крайъгълният камък на вътрешния пазар на ЕС и според доклада на ЕК от ноември 2005 г. за постигнатия напредък в това отношение Хърватия все още трябва да измине дълъг път, за да ги постигне. 
						От четирите най-голям напредък е бил отчетен в свободното движение на капитал, като ЕК е отбелязала стъпките на Хърватската националнва банка за либерализиране на издаването на ценни книжа на вътрешния пазар от страна на лица, които не са постоянни жители на страната, инвестиране от същите лица в ценни книжа и инвестиционни фондове както и инвестиране от постоянни жители в чуждестранни ценни книжа и инвестиционни фондове. Малък напредък е бил постигнат в областта на свободата на трансграничните услуги, като хърватското законодателства трябва да се промени, за да отговори на изискванията за свободно движение на хора, включително да се премахне дискриминацията срещу работници от други страни. 
						Друга област, в която вече възникват трудности по време на процеса на скрининг е хармонизирането на режима на митниците в Хърватия с acquis communitaire. В страната има излишък от работници, заети в областта на граничния контрол, като общо 1000 от тях могат да изгубят работата си, когато се изпълнят изискванията на блока. Щом Хърватия получи членство в ЕС, границите с Унгария и Словения няма повече да съществуват в сегашния си вид, докато границите с Босна и Херцеговина (БиХ) и Сърбия и Черна гора ще образуват част от външната граница на ЕС. Нерешените гранични проблеми като спорът със Словения за залива Пиран усложняват тези промени. 
						Членството има потенциално значение и за етническите хървати, които живеят в БиХ и в други части на бивша Югославия. Според Хърватското министерство на вътрешните работи между 12 000 и 15 000 етнически хървати кандидастват годишно за гражданство в Хърватия; според съществуващия закон, те имат право на това независимо къде живеят. В същото време, нехървати могат да станат граждани само ако са живели в Хърватия най-малко пет години. 
						Хървати, живеещи в БиХ и другаде са изразили безпокойство, че могат да изгубят двойното си хърватско гражданство; и ЕС и Хърватия се опитаха да ги уверят, че случаят не е такъв. 
						По време на скрининга, ЕС извършва анализ на законодателството на страната-кандидатка, за да определи съответствието му с acquis, глава по глава. Първоначално състоящо се от 31 глави, acquis бе разделен на 35 глави за преговорите с Хърватия и Турция. Предварителният скрининг на отделните глави ще разчисти пътя за започването на подробни преговори. 
						Скринингът вече започна и приключи по някои глави като наука и научни изследвания; образование и култура; държавни поръчки; политика на конкуренция; правото на създаване и свободата на осигуряване на услуги; свободното движение на капитал; земеделие и развитие на селскостопанските райони, свободно движение на стоки; правосъдие, свобода и сигурност; митници; интелектуална собственост; социална собственост и заетост; икономически и валутен съюз; рибно стопанство; безопасност на храните, ветеринарна и фитосанитарна политика; промишлена политика и политика на инициативата; финансови услуги; околна среда. Хърватските власти твърдят, че очакват целият процес на скрининг да завърши до октомври 2006 г. по време на финландското председателство на ЕС.

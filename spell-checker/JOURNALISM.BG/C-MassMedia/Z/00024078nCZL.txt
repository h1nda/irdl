Процесът за убийството на Динк бе възобновен в Турция
					02/10/2007
					 
						ИСТАНБУЛ, Турция -- Второто заседание от процеса за убийството на известния турски журналист от арменски произход Хрант Динк се състоя в Истанбул в понеделник (1 октомври). Основният обвиняем, 17-годишният Огюн Самаст, каза, че е бил под влиянието на наркотици, когато е стрелял по Динк през януари. На заседанието, което се проведе при закрити врати, тъй като Самаст е непълнолетен, обвиняемият каза, че друг заподзрян му е дал хапчета екстази, за да се почувства по-смел. Другият обвиняем Ясин Хаял е обвинен в подбудителство за престъплението. 
						Убийството на Динк бе истински шок за Турция, като хиляди се стекоха на погребението, за да изразят почитта си. В понеделник стотици хора се събраха пред съда и скандираха "ние всички сме свидетели, искаме справедливост". (Заман - 02/10/07; РИА Новости, Търкиш дейли нюз, НТВ, Би Би Си - 01/10/07)

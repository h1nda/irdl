Присъдата срещу медиен магнат възобнови стар дебат в Македония
					21/03/2012
					Някои определят присъдата срещу Велия Рамковски като удар срещу свободата на медиите. Според други обаче доказателствата за извършените от него престъпления сочат друго.
					От Клаудия Лутовска за Southeast European Times от Скопие – 21/03/12
 
					 
						
Медийният магнат Велия Рамковски беше осъден на 13 години лишаване от свобода за укриване на данъци и пране на пари. [Томислав Георгиев/SETimes]
						Според журналисти от балканската държава съществува опасност решението на съда и присъдата за лишаване от свобода срещу медийния магнат Велия Рамковски, чест критик на македонското правителство, да има сплашващ ефект върху пресата. 
						На 14 март Рамковски, бивш собственик на телевизия А1, четири вестника и други фирми, беше осъден от наказателен съд в Скопие на 13 години затвор за пране на пари, престъпен заговор, злоупотреба със служебно положение и укриване на данъци; 19 негови съучастници получиха присъди от две до седем години. 
						Телевизия А1 и четири вестника бяха закрити заради неплащане на данъци и неизпълнение на задължения към техни кредитори. 
						"Създава се впечатлението, че предприетите спрямо осъдените медии действия са селективни и институциите не използват едни и същи методи, когато прилагат законите към всички медии", заяви за SETimes директорката на Македонския медиен институт Биляна Петковска. 
						Някои журналисти, по-специално бившите служители на телевизия А1, твърдят, че делото, известно под името „Паяжина“, е резултат от борбата между правителството и най-силната по това време телевизия в Македония, която критикува политиките на правителството и подкрепя опозицията. 
						„Сегашната политическа върхушка ще постави под пълен контрол всяка свободна мисъл и всяко мнение срещу властта. Нейната цел, и днес това беше доказано, е да накара телевизия A1 и Велия Рамковски, като поддръжници на борбата срещу диктатурата на [премиера] Никола Груевски, да замлъкнат“, заяви бившият редактор на телевизия А1 и депутат от опозиционната Санджакска лига Сафет Бишевац. 
						Властите отговориха, че телевизия А1 се третира по същия начин както всяка друга организация, а Рамковски е виновен за извършваната от години престъпна дейност. 
						„Това е безкомпромисна борба срещу престъпността и корупцията, които съществуват във всички страни. Тяхното санкциониране обаче зависи най-вече от политическата воля и съответните фактори, както и от способността и възможностите на институциите да извършват независимо своята работа“, каза за SETimes депутатът от управляващата ВМРО Антонио Милошоски. 
						Прокуратурата осигури 25 свидетели, които свидетелстваха, че Рамковски е укрил данъци в размер на 4,5 млн. евро и е придобил чрез измама 17,5 млн. евро – например чрез издаване на търговски документи с невярно съдържание. 
						Рамковски е осъществявал дейността си чрез 15 фирми – включително в Турция и САЩ – като централният офис се е намирал на адреса на телевизия А1. 
						Според Сладжана Тасева, която оглавява представителството на „Трансперънси Интернешънъл“ в Македония, безпокойство предизвика по-скоро фактът, че правителството е блокирало и конфискувало активи на телевизия А1. 
						Тасева посочи, че „Трансперънси Интернешънъл“ е подала жалба до Конституционния съд на Македония за законността на отнемането на активите. 
						„Убедена съм, че операция „Паяжина“ ще има епилог в международните съдилища“, заяви Тасева. 
						Други, като дългогодишната журналистка Мирка Велиновска, смятат, че няма аргументи в подкрепа на оплакванията по отношение на свободата на медиите. 
						„Искате ли законът да бъде подкрепен, или не? Свободата на словото в Македония е жива и журналистите от телевизия А1, които загубиха работата си, отново се върнаха в професията. Някои… получиха средства от чуждестранни поддръжници и откриха собствени медии; други започнаха работа в местните медии. Какво тук застрашава свободата на словото?“, каза Велиновска за SETimes. 
					
				
			
					 
					
 
 

Черна гора започва дебат за новия съюз със Сърбия
29/01/2003
 
ПОДГОРИЦА, Черна гора, Югославия -- Във вторник (28 януари) парламентът започна дебат върху новата конституция на бъдещия съюз със Сърбия. Дискусиите за нея и закона за прилагането й ще продължат в сряда. Председателят на парламента Филип Вуянович призова депутатите да приемат конституцията. Законодателите от опозицията обаче, които са привърженици на по-близките отношения със Сърбия, изразиха опасения, че управляващата партия твърде скоро ще поднови искането си за независимост. Според споразумението, постигнато с посредничеството на ЕС, Черна гора ще бъде свободна да напусне съюза след три години. След като в понеделник конституцията беше одобрена от сръбския парламент, тя трябва да бъде гласувана и от Федералния парламент.
В други новини, резултатите от ново проучване показаха, че повторното гласуване за президент на Черна гора през следващия месец ще се провали поради ниска избирателна активност, както се случи и при първия опит през декември. Според закона трябва да гласуват поне 50 процента от регистрираните избиратели. (Данас, Блиц, Победа - 29/01/03; АП, АФП, МН Новини, Танюг, Б92 - 28/01/03)

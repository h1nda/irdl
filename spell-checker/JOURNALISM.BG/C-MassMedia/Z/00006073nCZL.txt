Хърватска официално подаде молба за членство в ЕС
25/02/2003
Очаква се Съветът на министрите на ЕС да разгледа молбата на Хърватска за членство през април. Хърватска подаде официална молба и се надява да влезе в съюза през 2007 г.
(EUobserver.com - 24/02/03; Ню Йорк Таймс - 23/02/03; ХИНА, Ройтерс, БиБиСи - 21/02/03)
 
 
В петък (21 февруари) Хърватска стана първата страна от Западните Балкани, подала официална молба за членство в ЕС, което се надява да получи през 2007 г. заедно с България и Румъния.
"Хърватска официално обявява стратегическата си цел да стане неразделна част от този нов политически съюз", заяви хърватският премиер Ивица Рачан в Атина при връчването на официалната молба от една страница, подписана и от президента Стипе Месич, на гръцкия си колега Костас Симитис. На 1 януари Гърция пое временното председателство на ЕС, което Италия ще поеме от 1 юли.
"Обединена Европа е безпрецедентно предизвикателство на новата епоха и Хърватска има право да участва в този грандиозен процес", заяви Рачан. Той призна също, че въпреки големия напредък на страната му през последните години, предстои още много работа.
Молбата бе придружена от мултимедиен диск "ЗА: членството на Хърватска", (което може да се тълкува и като "Помнете Хърватска" - "Re: member Croatia"), който включва речите на Месич и Рачан, основни данни за Хърватска, снимки на нейното туристическо и историческо наследство, както и на знаменитите й спортисти Горан Иванишевич и Яница Костелич.
Коментаторите отбелязаха, че Хърватска икономически е по-напреднала от кандидатите за ЕС България и Румъния, които са преполовили пътя на преговорите за присъединяване. Но тя трябва да направи сериозни усилия да изпълни основните политически критерии на съюза, като демонстрира пълно сътрудничество с трибунала на ООН за военни престъпления и осигури условия за завръщането на бежанците по домовете им.
"Хърватска съзнава принципите, на които се основава съюза - свобода, демокрация, зачитане на човешките права и законност ... и ние сме решени да ги уважаваме и подкрепяме", заяви Рачан.
Хърватска беше изолирана по време на управлението на бившия президент Франьо Туджман, но след като водената от Рачан реформистка коалиция отстрани националистите през 2000 г., страната подобри отношенията си с ЕС.
Симитис заяви, че гръцкото председателство на ЕС ще представи кандидатурата на Хърватска на всички членове на съюза през април. Ако те нямат възражения, Европейската комисия (ЕК) може да започне преговори за присъединяване. Вероятно ЕК няма да обяви своята позицията преди средата на 2004 г.
На срещата в Париж в понеделник, френският президент Жак Ширак увери Месич, че подкрепя кандидатурата на Хърватска за членство в ЕС. Говорителката на френското правителство също даде висока оценка на Загреб за неговите "решителни реформи" през последните три години. Междувременно хърватските медии цитираха изявление на австрийския външен министър Бенита Фереро-Валднер, в което се казва, че Австрия ще лобира за бързото одобряване на молбата и ускорена процедура за приемане на Хърватска. Тя подчерта, че Хърватска е основен търговски партньор на Австрия.
Хърватска иска да стане втората страна от бившите югославски републики, която ще поеме пътя към ЕС. Словения е между десетте източноевропейски страни, поканени да се присъединят към съюза през 2004 г. Очакваното решение на ЕК да започне преговори с Хърватска ще насърчи други страни от региона, които също се стремят към интеграция в ЕС.

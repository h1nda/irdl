Сателитната телевизия идва в Румъния 
					17/01/2005
					С предстоящото стартиране на телевизията Direct To Home румънските домакинства ще имат алтернатива на кабелната телевизия. Доставчиците на услугата инвестират милиони евро, за да гарантират, че ще покрият очакваното търсене. 
					От Разван Амарей за Southeast European Times в Букурещ – 17/01/05
 
					 
						
Direct to Home сателитната телевизия ще предложи на румънците алтернатива на кабелната телевизия. [AФП]
						Около половината от румънските домове са свързани с една от 1500-те телевизионни кабелни мрежи в страната. Според статистиката, предложена от румънската Асоциация за кабелна комуникация, има 3,5 млн. потребители на кабелна телевизия. Някои получават само 10 до 15 канала, докато други имат достъп до 50-55 канала, както и до интернет и телефонни услуги. 
						Цифрите са доказателство за огромната промяна в сравнение с периода преди 1990 г., когато Румъния имаше само една телевизионна програма, която е излъчвала едва по три часа на ден в работните дни и пет до шест часа през уикенда. Хората, които са живеели близо до границата, са имали възможност да гледат унгарски, югославски, български или съветски телевизионни програми. В централна Румъния обаче не е имало никакъв избор. 
						Дори и сега има множество селски райони без кабелна телевизия и където домакинствата гледат една до две програми. Освен това новите предградия, които наскоро изникнаха около големите румънски градове, също нямат достъп до кабелни услуги. 
						Някои компании взеха решение да се фокусират именно върху тези райони. През последните два месеца, двама от тримата основни играчи на кабелния пазар - Romanian Cable System (RCS) and UPC Romania, както и три по-малки компании, обявиха, че ще въведат революционна технология. 
						Телевизията Direct To Home (DTH) ще предлага между 25 и 40 канала на всеки дом в Румъния. Вместо да се използва кабел, сигналът ще се изпраща по сателит и ще се приема от малка чиния. Приемното устройство ще може да се наема срещу малка такса, а месечната цена за услугата ще бъде средно 6,8. евро. 
						"Някои хора, които живеят на село, имат по-високи доходи и биха искали кабелна телевизия. Има кметове, свещеници, полицаи, учители и доктори. Има и хиляди вили в отдалечените райони, " каза Кристинел Попа, генерален директор на Focus Sat. 
						Групата разчита и на това да привлече клиенти от райони, които имат кабел, но не са доволни от качествотото на предоставяната услуга. 
						Вземайки под внимание всички тези категории клиенти, специалисти считат, че повече от половин милион румънци вероятно ще се абонират за DTH през следващите няколко години. RCS е поръчала 150 000 дигитални приемници от Хюндай на стойност 8 млн. евро. UPC ще инвестира междувременно 15 млн. евро през следващите 3-4 години с надеждата да привлече 150 000 до 200 00 нови клиенти.

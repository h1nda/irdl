Албанският премиер се срещна с италианския и турския си колеги
12/08/2003
 
ИСТАНБУЛ, Турция -- Албанският премиер Фатос Нано се срещна в понеделник (11 август) с турския и италианския си колеги Реджеп Тайип Ердоган и Силвио Берлускони. Нано замина за Истанбул, за да обсъди перспективите и развитието на албанските усилия за интеграция в ЕС. По време на срещата Берлускони е потвърдил италианската подкрепа за стремежите на Албания за членство в Съюза. Италия е ротационен председател на ЕС до края на годината. Ердоган също така е обещал както политическа, така и икономическа подкрепа на Турция и е казал, че ще работи за увеличаване на инвестициите в стратегическите сектори на Албания, включително инфраструктура, телекомуникации, туризъм, енергопроизводство и разпределение. (АТА, Анадолска агенция - 11/08/03)

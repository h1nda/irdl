Българският финансов министър оттегля оставката си
21/08/2003
Милен Велчев казва, че ще остане на поста финансов министър, ход, който по общо мнение предотвратява правителствена криза. Той бе обявил депозирането на оставката си на 6 август, позовавайки се на липсата на подкрепа за своята консервативна фискална политика.
(Пари - 21/08/03; Българското правителство, Интелинюз, Ройтърс, РСЕ/РС, БТА, Медиапул, Дневник, БТВ, БНН, Новините - 20/08/03)
 
 
Финансовият министър на България Милен Велчев оттегли оставката си в сряда (20 август), слагайки точка на двуседмичните спекулации и несигурност относно бъдещата насока на националната фискална политика.
На 6 август Велчев обяви, че се оттегля от поста си, позовавайки се на липсата на подкрeпа за своята консервативна фискална политика и за планираните мерки срещу контрабандата. Той посочи като причина и неспособността на полицията да изчисти името му от неотдавнашен скандал, свързан със снимки, на които той е в компанията на предполагаеми фигури от престъпния свят.
Велчев се е съгласил да остане на поста си след консултации с премиера Симеон Сакскобургготски, членове на кабинета и други политици и след като е получил тяхната изрична подкрепа за строгата бюджетна политика и за усилията си да се справи с контрабандата.
Обявявайки решението си да остане на поста в писмо до премиера от сряда, Велчев изрази и удовлетворението си от публичното изявление на вътрешния министър Георги Петканов от 8 август, в което се казва, че министерството му не разполага с информация, която свързва финансовия министър с лица със съмнителна репутация.
37-годишният Велчев е един от няколкото млади и образовани на Запад професионалисти, които се присъединиха към правителствения икономически екип в средата на 2001 година, изоставяйки успешните си кариери на Запад. Той е заемал висока позиция в Мерил Линч, преди да приеме сегашното си назначение. Заедно с други членове на екипа, по общо мнение в чужбина той носи основна заслуга за макроикономическата стабилност на България през последните две години, както и за намаляване на националния дълг. Държавният резерв е нараснал значително, а кредитният рейтинг на България бе повишаван неколкократно от 2001 година досега.
В страната обаче популярността на правителството се стопява, тъй като управляващата коалиция, ръководена от Националното движение "Симеон Втори", не успя да изпълни своите предизборни обещания за бързо подобрение на жизненото равнище. Месечните заплати стагнират на ниво от средно 131 евро. Макар че решението на Велчев да оттегли оставката си може би предотврати криза в рамките на управляващата коалиция, очаква се кабинетът да понесе негативите от спадналата си популярност по време на местните избори през октомври.
"Парламентарният вот по бюджета ще бъде тест за реалната подкрепа за Велчев," цитира Ройтърс думите на Красен Станчев от Института за пазарна икономика. " Тази (сделка) е начин да се полира имиджа на управляващата партия и на премиера, които са сериозно опетнени, " добави той.

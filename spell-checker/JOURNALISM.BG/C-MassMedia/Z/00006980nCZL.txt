НАТО предлага да ускори включването на Сърбия в програмата Партньорство за мир
18/05/2003
 
БЕЛГРАД, Сърбия-Черна Гора -- НАТО е готов да ускори процеса на приемане на Сърбия в програмата Партньорство за мир, заявиха представители на делегация на алианса, която посети Белград в четвъртък (15 май). Централна тема на разговорите с правителството бе по-нататъшното сътрудничество по военната реформа, специално въпросите, свързани със законодателните промени за установяване на цивилен контрол върху армията и задълбочаване на контактите с европейските парламенти. Федералният външен министър Горан Свиланович каза обаче, че няма смисъл даже да се кандидатства за участие в програмата Партньорство за мир, докато местните власти не заловят и предадат заподозрения във военни престъпления Веселин Сливанчанин, единственият от "вуковарската тройка", който все още е на свобода. Вторият член на тройката, Мирослав Радич, бе екстрадиран от Сърбия в събота. Третият член, ген. Миле Мърксич, се предаде на Трибунала на ООН миналата година. (АП, АФП, Би Би Си - 17/05/03; Б92, Бета - 16/05/03)

Приватизацията на JAT е свързана с интриги и недоволство 
					04/10/2007
					Министри от правителството са разделени в мненията си за съдбата на сръбския национален превозвач, който трябва да бъде продаден до края на следващата година.
					От Георги Митев-Шантек за Southeast European Times от Белград -- 04/10/07
 
					 
						
Приватизацията на авиокомпанията JAT се очаква догодина. [Гети Имиджис]
						Приватизацията на сръбската авиокомпания JAT вече месеци наред е обект на интерес в страната и чужбина. Авиокомпанията, която е национален превозвач на Сърбия, е 100 % собственост на правителството. Очаква се търг за приватизацията й да бъде обявен до края на годината. 
						Правителството обаче е разделено в мнението си за продажбата. Заместник-премиерът Божидар Джелич публично заяви, че част от авиокомпанията трябва да остане в ръцете на държавата. Но други министри искат правителството да се отърве от компанията изцяло - и колкото по-скоро, толкова по-добре. 
						Консорциум, ръководен от американската банка "Ротшилд", бе назначен миналия месец за съветник по приватизацията. По силата на договор за 1 млн. евро групата трябва да консултира правителството относно най-добрия начин за осъществяване на продажбата. 
						Досега интерес към авиокомпанията официално е изразила руската компания "Аерофлот", а "Еър Индия" иска да създаде джойнт венчър с централата в Белград. Вероятността руска компания да навлезе на пазара на Балканите обаче породи известна тревога в Европейската комисия, която не би искала да предостави на компания извън ЕС точка за достъп до блока. 
						По силата на Договора за открито небе от следващата година всички европейски авиокомпании ще се третират еднакво в държавите, подписали договора. Сърбия е подписала договора, но още не го е ратифицирала. Ако "Аерофлот" купи JAT и Сърбия ратифицира договора, руската компания ще може свободно да лети из цяла Европа, като в същото време се радва на защита в страната си. 
						Някои коментатори дори предположиха, че Сърбия се опитва да уреди продажбата на JAT на руснаците като отплата за подкрепата на Москва по въпроса за статута на Косово. Джелич обаче отхвърли тези твърдения. 
						Засега е сигурно, че JAT ще бъде първата, а евентуално и единствената държавна компания, която ще бъде приватизирана догодина. Всяко отлагане само ще влоши положението на фирмата, защото по силата на Договора за открито небе пазарът скоро ще се наводни с нови, по-евтини конкуренти, като "Райънеър" и "Уиз Еър". 
						Няма да е лесно да се продаде сръбската авиокомпания. Активите й са оценени на 150 млн. евро, макар че тази сума скача на 400 млн. евро, ако се прибавят запазените слотове за кацане на международните летища. Дългът на JAT към Лондонския клуб на кредиторите е поет от държавата. Но компанията все още е обременена с изключително остарял въздушен флот - 16 самолета на средна възраст 20 години - и нереализиран договор с "Еърбъс". През 1998 г. JAT поръча осем самолета A320 и плати начална вноска от 24,5 млн. долара. Тези самолети са чисто и прoсто прекалено големи за днешните нужди на компанията. 
						Компанията е готова за приватизация. Преструктурирането й е завършило, като всички дейности, които са извън основната дейност - кетъринг, хотели, поддръжка на самолетите и наземни операции - са отделени в различни компании, които бяха поети от държавата. Продажбата обаче идва в труден момент за въздушния транспорт, тъй като на пазара има много компании и малко заинтересовани купувачи.

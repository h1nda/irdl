Наука и технология: Музеят на Акропола вече е достъпен онлайн
					22/06/2009
					Новият Музей на Акропола вече е в световната мрежа. Още в новините от областта на науката: Министерството на съобщенията на Румъния откри интернет портал e-Romania; екип от турски учени направи пробив в магнитното охлаждане.
					 
						
Музеят на Акропола в Атина. [Гети Имиджис]
						Новият Музей на Акропола в Атина пусна своя уебсайт www.theacropolismuseum.gr в понеделник (15 юни), предаде АНА-МПА. Сайтът представя музея на посетителите онлайн и дава възможност за виртуална обиколка. 
						*** 
						Министерството на съобщенията на Румъния откри във вторник (16 юни) нов национален интернет портал, e-Romania. Порталът съдържа подсистемите e-Administration (е-администрация), e-Governance (е-управление), e-Health (е-здраве), e-Education (е-образование) и e-Culture (е-култура). Той предоставя достъп на всички публични институции и граждани до документи посредством 3 500 уебсайта. 
						*** 
						Екип от учени от Университета в Анкара с ръководител професор Ялчън Елерман направи важно научно откритие в областта на магнитното охлаждане, предаде на 13 юни всекидневник „Хюриет”. Научният екип е произвел материал, който би увеличил ефективността на хладилниците с газов компресор с 30 %, пише вестникът.
						*** 
						Изобретение, разработено от научни работници от румънската компания „МБ Телеком” неотдавна спечели две международни награди за изобретение, предаде "Хотнюз" на 12 юни. „Робоскан 1 М”, модерна система за сканиране на камиони и контейнери с гама-лъчи, получи наградата на Световната организация за интелектуална собственост за най-добро изобретение. В началото на юни „Робоскан” донесе у дома и наградата на Международното варшавско изложение на изобретения за 2009 г., предаде новинарският сайт.
						*** 
						Археолози откриха уникална тракийска гробница край Гагово, Северна България, предадоха на 13 юни местните медии. Гробницата датира от 3 в. пр.Хр. и се смята за част от по-голям некропол. Комплексът се състои от две кръгли камери, общо преддверие и допълнителна камера. Според експертите в гробницата най-вероятно е погребан могъщ тракийски владетел. 
						*** 
						
						Български учени са открили един от гените на клетъчното стареене, важен за медицинската наука. Откритието може да спомогне за лечението на три наследствени болести – мускулна дистрофия, невропатия и глаукома. Учените твърдо отричат спекулациите в местните медии, че са открили гена на вечната младост. 
						*** 
						Почетна плоча на покойната сръбска математичка Милева Марич-Айнщайн, съпруга на Алберт Айнщайн, бе официално открита на 15 юни в гробището „Нордхайм Фридхоф” в Цюрих, Швейцария. Смята се, че Марич-Айнщайн е работила в тясно сътрудничество със съпруга си и е допринесла за неговия успех. Преди шест години бе установено, че тя е погребана в необозначен гроб в Швейцария. 
						
						(Различни източници – 15/06/09-22/06/09)

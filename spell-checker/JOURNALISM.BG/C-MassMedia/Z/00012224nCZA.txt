ООН, ЕС и САЩ приветстват призива на Тадич към косовските сърби 
					07/10/2004
					Призивът на сръбския президент Борис Тадич към косовските сърби да участват в парламентарните избори на провинцията на 23 октомври спечели категоричната подкрепа на представители на ООН, ЕС и САЩ. 
					(АФП, Ройтерс, АП, Скотсмън, Би Би Си, ООН, ЕС, Уошингтън файл - 06/10/04)
 
					 
						
Френски военни части се спускат с парашути в село Становце, Косово, северно от Прищина в сряда (6 октомври). [Лаура Хасани]
						В сряда (6 октомври) представители на ООН, ЕС и САЩ приветстваха призива на сръбския президент Борис Тадич към косовските сърби да участват в парламентарните избори на провинцията на 23 октомври. 
						"Призовавам сърбите от Косово да участват в тези избори", каза Тадич по държавната телевизия РТС късно във вторник, като определи също и краен срок за създаване на международно признато самоуправление в анклавите на косовските сърби. Ако това не стане в срок от 90 дни след сформиране на временното правителство на провинцията, каза Тадич, той лично ще поиска от косовските сръбски законодатели да се оттеглят от парламента. 
						Тадич, който иска местните сръбски власти да контролират полицията, съдебната власт, здравеопазването и образованието в анклавите, подчерта, че участието в демократичния процес е единственият начин да се постигне тази цел. 
						Като приветства призива на президента, ръководителят на ЮНМИК Сьорен Йесен-Петерсен каза в сряда, че участието на косовските сърби в предстоящите избори ще "проправи пътя за участие на техни представители в местните институции и ще даде възможност за конструктивен диалог за решаване на проблемите им". 
						"Нищо не може да замени прякото участие в демократичните институции, които взимат решения, засягащи живота на всички в Косово", каза той. 
						Представители на ЕС и САЩ се присъединиха към Йесен-Петерсен и също приветстваха призива на Тадич към косовските сърби да гласуват. Еврокомисарят по въпросите на външната политика Хавиер Солана похвали сръбския лидер за "едно много смело решение", докато заместник-говорителят на държавния департамент на САЩ Адам Ерели каза, че пълното участие на сърбите в изборите е най-добрият начин да се гарантира, че проблемите им ще бъдат разгледани и гласът им ще бъде чут. 
						Призивът на Тадич обаче бе яростно критикуван от правителството на сръбския премиер Воислав Кощуница, който призоваваше косовските сърби да бойкотират изборите. Членове на Социалистическата партия на бившия югославски президент Слободан Милошевич и ултранационалистическата Сръбска радикална партия (СРП) също атакуваха Тадич. Като заяви, че той е превишил правомощията си, в сряда СРП внесе в парламента предложение за освобождаването му от длъжност. 
						
						Междувременно около 360 френски войници се спуснаха в сряда с парашути в Косово като част от натовската операция "Категоричен ангажимент 2004", чиято цел е да се подсилят частите на КФОР преди изборите. Общо 2 000 войници ще бъдат разположени като подкрепления в Косово до 6 ноември. Германия и Италия също изпращат войски, които се очаква да пристигнат през следващата седмица.

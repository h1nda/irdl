Заплатите на университетските преподаватели в Прищина се преразглеждат
					01/05/2012
					Големи нередности и злоупотреба със средства в държавния университет в Прищина ще бъдат обект на съдебна проверка. 
					От Линда Карадаку за Southeast European Times в Прищина - 01/05/12 
 
					 
						
Според студентското движение "За равенство, учение, критика и действия" лекциите се провеждат в малки аудитории, претъпкани с по 200-300 студенти. [Ройтерс]
						Властите в Косово разследват възможни наказателни обвинения и злоупотреба с държавни средства, след като стана известно, че някои преподаватели в държавния университет в Прищина печелят по 8 000 евро на месец. 
						Тези заплати са огромни в сравнение със средната заплата от 273 евро в затъналото в бедност Косово, където безработицата надвишава 40%. 
						"Събираме информация. Полицията е упълномощена от прокурора. Разследването ще зависи от събраната информация", каза за SETimes Александър Лумези, районен главен прокурор на Прищина. 
						Медиите в Косово съобщиха, че полицейска част за финансови престъпления събира доказателства. Досега от университета са иззети електронни файлове за заплатите за 2010 и 2011 г., включително всички добавки, получени от преподаватели и служители като възнаграждение за допълнителна работа. 
						Районният прокурор Дрита Хайдари каза пред журналисти, че разследването за заплатите на преподавателите и възнагражденията за допълнителна работа са два отделни проблема. Различен прокурор се занимава с въпроса за хонораните за допълнителна работа. 
						Хайдари каза за косовския всекидневник "Коха диторе", че вътрешният правилник на университета в Прищина не осигурява никаква юридическа основа за разследване на законови нарушения, свързани със заплащането, въпреки установените нередности. 
						Милазим Красничи, член на ръководния съвет на университета, каза, че заплатите са обявени публично. 
						"Заплатите са законни и публични и варират от 1 000 до 1 100 евро на месец. Знам, че [проблемът] е за възнаграждения за допълнителна работа, които поради административно недоглеждане, са били изплатени наведнъж", каза Красничи за косовския всекидневник "Експрес". 
						Красничи признава, че някои преподаватели са получили големи възнаграждения за допълнителна работа, поради недостига на асистенти. 
						"Очевидно някои преподаватели са получили големи възнаграждения за допълнителна работа. Това се случва във факултета по икономика и право, където има малко преподаватели и много студенти," каза Красничи за "Експрес". 
						Красничи добави, че в университета липсва готовност за откриване на повече места за преподаватели, тъй като преподавателите в университета "се стремят да запазят придобивките, които имат." 
						Студентското движение "За равенство, учение, критика и действия" също реагира на неотдавнашните събития в университета. Рон Гиновчи от движението каза за SETimes, че лекциите се провеждат в малки аудитории с по 200-300 студенти. 
						"В някои случаи това става и защото преподавателите не спазват разписанието и събират наведнъж по две-три групи, за да намалят работното си време", каза Гиновчи за SETimes. 
						Той добави, че липсата на лаборатории и други учебни средства затруднява лекционния процес, както и липсата на интерарактивен подход към учебния процес. 
						"Преподавателите са държавни служители и трябва да бъдат ангажирани само с академични проблеми", каза Гиновчи. Той също подчертава, че преподавателите трябва да получават добри възнаграждения, но [върху тях и върху работата им] трябва да се упражнява строг контрол. 
						Ардиан Арифай, изследовател за Института "КИПРЕД" в Косово добави, че "Главният въпрос тук не е юридически, а морален - да получаваш днес в Косово заплата от 8 000 евро, когато други колеги получават от бюджета на Косово много по-ниски възнаграждения, толкова по-ниски, че едва свързват двата края", каза Арифай за SETimes. 
						Студентите многократно протестират с искания за по-добри условия. Последният протест беше на 24 април, когато студенти от факултета по изкуства свириха пред кабинетите на ректора и на университетската администрация в знак на протест срещу лошите условия. 
						Университетът в Прищина ще избира главните си управляващи органи в началото на май. Този процес ще приключи до края на юни. 
					
				
			
					 
					
 
 

Подкрепящ обединението лидер спечели президенсткия пост в Кипър
					25/02/2008
					Лидерът на АКЕЛ Димитрис Христофиас спечели балотажа на президентските избори в неделя. Той обеща да положи всички усилия за прекратяване на продължилото десетилетия разделение на острова.
					(АФП, ДПА, Гардиън, Индипендънт - 25/02/08; АП, АФП, Ройтерс, ДПА, Блумбърг, Би Би Си, ФТ, Си Ен Ей - 24/02/08)
 
					 
						
Лидерът на АКЕЛ Димитрис Христофиас поздравява свои поддръжници след победата на президентските избори в Кипър в неделя (24 февруари). Той спечели срещу консерватора Йоанис Касулидес. [Гети Имиджис]
						Председателят на парламента Димитрис Христофиас спечели решаващия балотаж на президентските избори в Кипър в неделя (24 февруари), след като определи като свой основен приоритет обединяването на средиземноморския остров. 
						"Ще запретнем ръкави и ще работим усилено, за да постигнем отново обединение на нашия остров. Стига толкова, запазването на разделението е пагубно за нашия народ и за нашия остров," каза пред репортери лидерът на комунистическата партия АКЕЛ, след като гласува на балотажа. "Отправям послание за приятелство и към обикновените кипърски турци." 
						Според официалните окончателни резултати Христофиас е спечелил 53,4 % от гласовете и ще стане първият кипърски президент комунист и единственият комунистически лидер в 27-членния ЕС. Консервативният бивш външен министър Йоанис Касулидес, който имаше малка преднина на първия тур, изостана на балотажа, като спечели само 46,6 %. 
						Като призна своето поражение, той обеща да подкрепи Христофиас в опитите му да се пребори със застоя в мирния процес. 
						"Уверих го, че ще го подкрепям в усилията му да намери решение на нашия национален въпрос," каза Касулидес. Последните международните усилия за прекратяване на разделението на Кипър пропаднаха през 2004 г., когато 76 % от кипърските гръцки гласоподаватели отхвърлиха предложеното от бившия генерален секретар на ООН Кофи Анан решение. Въпреки че 65 % от кипърски турци одобриха плана, само признатата от международната общност гръцка част на острова се присъедини към ЕС през май 2004 г., представлявайки цялата държава. Така наречената "Севернокипърска турска република" е призната единствено от Анкара. 
						По време на кампанията и Христофиас, и Касулидес отправиха критики към настоящия президент Тасос Пападопулос за това, че не е положил действителни усилия за възобновяване на прекъснатите преговори за мир, след като той води активна кампания срещу плана на Анан през 2004 г. 
						След като резултатите от изборите в неделя станаха известни, лидерът на кипърските турци Мехмет Али Талят се е обадил на Христофиас, за да го поздрави за победата. Смята се, че двамата са се уговорили да се срещнат в близкото бъдеще, за да възобновят усилията за обединяване. 
						"Протягам ръка в знак на приятелство с кипърския турски народ и неговите лидери," каза Христофиас по-късно. "Нека работим заедно за нашата обща кауза -- мирна страна," добави той. 
						Обединяването на Кипър ще отстрани една важна пречка пред Турция по пътя й на присъединяване към ЕС и ще помогне за подобряване на отношенията между Анкара и Атина. Като поздрави Христофиас за неговата победа, председателят на Европейската комисия Жозе Мануел Барозу го призова в понеделник да използва този шанс, за да възобнови мирния процес. 
						"Силно ви насърчавам да оползотворите този шанс и възможно най-бързо да започнете преговори под егидата на ООН с лидера на общността на кипърските турци," е казал Барозу, цитиран от АФП.

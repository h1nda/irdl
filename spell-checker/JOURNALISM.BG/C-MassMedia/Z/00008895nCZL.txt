Делова хроника
31/10/2003
Преглед на деловите и икономическите новини от Балканите след 24 октомври.
(Различни източници -- 10/24/03 - 10/31/03)
 
 
Преглед на деловите и икономическите новини от Балканите след 24 октомври:
Румънската компания АРО обяви на 30 октомври плановете си да започне производството на спортен всъдеходен автомобил за американския пазар. Джипът 4x4 ще бъде оборудван с двигател с обем 4000 куб. см и арматурно табло на "Форд". Той трябва да се появи в магазините по атлантическото крайбрежие през март 2004 г.
***
Хърватското промишлено производство отбеляза увеличение с 3,8 % през третото тримесечие на тази година спрямо същия период на 2002 г., според правителствени данни. Спрямо второто тримесечие на тази година промишленото производство е нараснало с 1 %.
***
Британско-индийската компания "Ел Ен Ем Груп" закупи два завода за стомана в тежко финансово състояние в Румъния, като заплати 900 000 евро за 81 % от "Сидеруржика Хунедоара" и 5,1 млн. евро за 70 % от "Петротуб Румън". Купувачът пое и ангажимент да предостави 41 млн. евро за допълнителни инвестиции в двата завода и да поеме част от дълговете им.
***
Българското министерство на финансите обяви плановете си да емитира местни облигации на стойност 10,2 млн. евро с 15-годишен падеж и 6-процентов купон. Емисията ще бъде предложена в началото на ноември, за да се провери местното търсене на дългосрочни дългови инструменти.
***
Турция и Световната банка постигнаха споразумение по Стратегията за подпомагане на страната на стойност 4,5 млрд. долара за периода от 2004 до 2006 г. Според това споразумение Турция трябва да изпълни изискванията на Световната банка до края на тази година. Съветът на директорите на банката ще заседава в средата на ноември, за да одобри споразумението.
***
Холандският посланик в Македония Йохан Волфс обяви, че правителството на Холандия е одобрило изплащането на 17 млн. евро като помощ за платежния баланс. Финансирането е част от пакета от помощи за Македония.
***
Гръцката профсъюзна федерация на служителите в държавния сектор, АДЕДИ, обяви, че ще организира 24-часова обща стачка на 4 ноември. Организацията протестира срещу правителствената политика по отношение на доходите, реформите в системата за обществено осигуряване и приватизацията на държавните предприятия.

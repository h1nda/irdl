Еди Рама прави ново предложение
					23/11/2010
					Политическата криза в Албания забави важни реформи и напредъка към евроинтеграция. Ще помогне ли последното предложение на социалистите да се разчупи ледът?
					От Линда Карадаку за Southeast European Times от Тирана -- 23/11/10
 
					 
						
СП вече не настоява за отваряне на урните с бюлетини от юнските избори през 2009 г. [Ройтерс]
						След една година на парламентарни бойкоти, гладни стачки и протести албанската опозиционна Социалистическа партия (СП) този месец опита нов подход. 
						Макар и все още ядосани от предполагаемите избирателни нарушения и манипулации на общите избори през юни 2009 г., СП и някои по-малки опозиционни партии предлагат един вид маслинова клонка, която обаче би могла да "извади око, вместо да изпише вежди" на управляващата Демократическа партия (ДП). 
						Социалистите призовават за сформиране на парламентарна комисия, която да разследва материалите от изборите, като избирателни списъци и подписи. За разлика от първоначалната им позиция обаче те вече не настояват за отваряне на урните с бюлетини и повторното им преброяване - нещо, което ДП твърдо отказва да направи. 
						"В интерес на необходимия компромис... вече не поставяме като условие за бъдещите ни отношения с парламента съдбата на бюлетините," каза лидерът на СП Еди Рама. Той е направил писмено предложение до премиера Сали Бериша, който е лидер на ДП. 
						Бериша обаче казва, че социалистите трябва да внесат предложението в парламента и официално да поискат създаването на специална парламентарна комисия, която да разследва изборните материали и да представи доклад за констатациите си. 
						След завръщането си от срещата на върха на НАТО в Лисабон Бериша каза, че е решен да разгледа всяко подобно искане "със сериозността, която то заслужава... при пълно зачитане на конституцията... в пълно съответствие със законите на страната". 
						Тъй като обаче правителството на Бериша се радва на подкрепата на мнозинството в парламента, не е ясно дали идеята има шансове за успех. 
						Рама лобира за подкрепата на международната общност. Миналата седмица той изпрати писмо, обясняващо инициативата на представителите на САЩ и ЕС в Тирана, и предупреди, че националният интерес е поставен на карта. Той настоява опозицията да има мнозинство в предлаганата комисия и да я ръководи. 
						Миналата седмица той обсъди темата и с еврокомисаря по разширяването Щефан Фюле в Брюксел в рамките на по-общ разговор за проточилата се албанска политическа криза. Албанските медии цитираха говорителката на Фюле, Анджела Филоте, която е казала, че комисарят приветства предложението и се надява, че мнозинството и опозицията ще работят заедно за прекратяване на кризата. 
						Продължаващият политически застой в Албания спъна реформите, изисквани за евентуалното й присъединяване към ЕС. Той се оказа и пречка за основния ремонт на избирателния кодекс преди местните избори идния май. 
						Междувременно се очакват улични протести, които опозицията възнамерява да организира срещу правителството до няколко дни. Ориентировъчната им начална дата е петък (26 ноември). 
						"Казахме, че ще има големи и масови протести," каза Спартак Нджела, политик от опозицията, цитиран от "Газета Шиптаре". Той изглежда намекваше, че те ще растат експоненциално колкото повече мнозинството протака отговора си на предложението на СП.

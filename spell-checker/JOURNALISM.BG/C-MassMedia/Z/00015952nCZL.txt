Прехвърлянето на компетенциите от СВП на институциите в БиХ е блокирано от провала на реформата в полицията 
					16/09/2005
					 
						САРАЕВО, Босна и Херцеговина (БиХ) -- Службата на върховния представител (СВП) не е в състояние да завърши мандата си и да прехвърли своите компетенции на местните власти в БиХ, след като тази седмица парламентът на Република Сръбска (РС) отхвърли реформите в полицията, каза върховният представител Пади Ашдаун в телефонно интервю в петък (16 септември). В разговор с журналист от местния ежедневник "Независне новине" Ашдаун посочи и други последици, включително изолацията на РС, която ще доведе до по-малко инвестиции и работни места. Той отново подчерта позицията си, че премиерът на РС Перо Букейлович и основната политическа партия в автономната област, СДП, са виновни за застоя.
						Също в петък обвиненият във военни престъпления босненски сърбин Средое Лукич ще бъде прехвърлен в ареста в Хага. Той се предаде на властите в РС по-рано тази седмица, след като бе обвинен в престъпления, извършени срещу босненци във Вишеград през 1992 г. (Независне новине, Фена - 16/09/05; СВП - 15/09/05)

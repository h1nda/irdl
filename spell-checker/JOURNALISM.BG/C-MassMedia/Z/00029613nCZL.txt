Албания почете жертвите на смъртоносните взривове в Гердец
					16/03/2009
					 
						ТИРАНА, Албания -- Страната отбеляза в неделя (15 март) първата годишнина от експлозиите в склада за боеприпаси в Гердец, при които загинаха 26 души, а около други 300 бяха ранени. Поддръжници на основната опозиционна Социалистическа партия (СП) положиха цветя на мястото на експлозиите в памет на жертвите от Гердец и проведоха шествие до Тирана, издигнали голям плакат с надпис „Промяна”. По-късно същия следобед в реч пред хиляди хора, събрали се на главния площад в Тирана, лидерът на СП Еди Рама обвини правителството за трагедията и го призова да не се меси в съдебното разследване за установяване на причините за взривовете. Другата опозиционна партия, Социалистическо движение за интеграция, обвини лично премиера Сали Бериша и призова за неговата оставка. Прокуратурата е повдигнала обвинения във връзка с експлозиите срещу общо 28 държавни служители, включително бившия министър на отбраната Фатмир Медиу. (Би Би Си, Топ Чанъл, Гласът на Америка, Balkan Web, Топ Нюз - 15/03/09)

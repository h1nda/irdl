Проектът за възстановяване на Сребреница помага на завръщащите си да започнат свой бизнес
03/03/2004
Около 2 000 души в района на Сребреница в Източна Босна и Херцеговина де възползват от Програмата на ПРООН за регионално възстановяване в Сребреница.
От Бет Кампшрор for Southeast European Times в Сараево - 03/03/04
 
 
Броят на завръщащите се в Сребреница през последните 12 месеца е приблизително равен на общия брой на завърналите се през предишните шест години. [Харис Мемия]
Проводници за осветителни тела все още висят от дървената облицовка на тавана на новия, но празен пилчарник на Хюсеин Хюсеинович край Сребреница. Според Хюсеинович обаче той ще бъде готов да отглежда пилета, когато настъпи затоплянето.
Това е типът малък бизнес, който проектът на ПРООН се опитва да развива тук. Програмата на ПРООН за регионално развитие в Сребреница съдейства на онези, които искат да се завърнат в един от икономически най-изостаналите региони на страната. Сребреница в източна Босна и Херцеговина (БиХ) е мястото на клането от юли 1995 г., най-зверското по рода си след края на Втората световна война. Поради политическите обструкции на местните власти този район, като и по-голямата част на източна Република Сръбска бяха обект на ембарго за всякакво финансиране до 1999 г.
"Без ПРООН не бих бил в състояние да осъществя този проект, това е без съмнение," каза Хюсеинович, който се завърна в дома си преди година. "ПРООН осигурява една пета, но без тази една пета, ти дори не можеш да положиш началото на заключителната фаза."
Хюсеинович е един от 166-мата, получили безвъзмездна помощ за развитие на бизнес в рамките на тригодишен проект на стойност 10.4 млн. евро, който бе стартиран през 2002 г. До този момент от него са се облагодетелствали около 2 000 души, твърди ръководителят на програмата Алекс Прието.
Вниманието в Сребреница сега е концентрирано не върху възстановяване на фабрики, които са функционирали преди войната, а по-скоро върху създаване на малки предприятия, които биха могли да се развиват в селските и планински райони. Проектът освен това цели да укрепи гражданското общество и местното самоуправление и да възстанови пътища, електрически и водопроводни мрежи.
Макар завърналите се бежанци - от октомври 2003 г. около 3 200 мюсюлмани са се завърнали в трите общини - да представляват една малка част от предвоенното мюсюлманско население, ПРООН счита, че бройката ще нараства. Броят на завръщащите се през последните 12 месеца се равнява приблизително на общия брой на завърналите се през шестте предходни години.
Малцина са наблюдателите, които очакват силен приток на завръщащи се след събитията от 1995 г. Никой не твърди, че колкото и да е успешен, проектът ще може да компенсира това, което се е случило тук. Според представители на ПРООН проектът подчертава ангажимента им към региона в годините след трагедията.
"Това е основната, фундаменталната, кардиналната причина, поради която ПРООН реши да продължи проекта," каза заместник-постоянният представител на ПРООН Моизес Веванцио. "Ние определено преценихме, че предвид страданията тук, ние трябва да запазим ангажимента си да помогнем на тези хора, които живеят тук и на онези, които желаят да се завърнат."
Плановете за 2004 г. предвиждат отпускането на линия за микро кредитиране на предприятия, ръководени от жени, за насърчаване на животновъдството, както и за отглеждане на плодове чрез селскостопански грантове, за завършване на 17 проекта за укрепване на гражданското общество и за подобряване на инфраструктурата.
Според Хюсеинович програмата е ефективна, тъй като не става дума за финансови инжекции, които имат краткосрочен ефект.
"Хората привикват към социалните помощи, работят по малко и винаги очакват някакъв тип помощ," каза той. "Това обаче не е начинът, по който аз работя. Грантът на ПРООН представлява по-голяма инвестиция, така че аз да мога да наема някого на работа и за да може моето семейство да работи."

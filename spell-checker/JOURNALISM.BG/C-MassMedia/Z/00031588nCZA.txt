Десетки хора загинаха при силните наводнения в Турция
					10/09/2009
					Тази седмица се очакват още проливни дъждове, което означава, че има вероятност за още жертви.
					(Заман, Turk.net, Уошингтън Таймс, Информационна агенция Фокус - 10/09/09; АП, Ройтерс, АФП, ДПА, ФТ, Би Би Си, Times Online, Ню Йорк Таймс, Евронюз, Хюриет, Сабах, Turk.net - 09/09/09)
 
					 
						
Минувачи са се събрали близо до полупотопени автомобили по време на спасителните операции в сряда (9 септември) в Истанбул. [Гети Имиджис]
						Над 30 души загинаха в Североизточна Турция, след като продължилите два дни поройни дъждове причиниха силни наводнения и превърнаха пътищата в реки, оставяйки под водата стотици домове, офиси и автомобили. 
						Наводненията в центъра на Истанбул и градските квартали "Чаталджа", "Силиври" и "Икители" отнеха живота на 26 души, заяви с сряда (9 септември) турският премиер Реджеп Тайип Ердоган, цитиран от Анадолската информационна агенция. 
						Други "петима граждани загинаха в северозападната провинция Текирдраг. Засега има съобщения за деветима изчезнали", каза той пред репортери в Истанбул. В града не е падал толкова много дъжд от около 80 години. 
						Турският всекидневник "Хюриет" цитира Ердоган, който е казал, че правителството ще предостави близо 1,4 млн. евро извънредна помощ за справяне с щетите, причинени от наводненията. 
						Стотици спасители и огнеборци, шест военни хеликоптера и 30 надуваеми лодки взеха участие в сряда в голяма операция за спасяване на живота на хора в Истанбул и района около него. 
						В промишлената зона "Икители", на около 20 км от Босфора, разделящ европейската от азиатската част на Турция, някои хора трябваше да бъдат спасявани от покривите на къщи. Други бяха потърсили убежище върху изоставени автомобили. 
						Най-малко седем от жертвите в Истанбул са шофьори на камиони, за които се смята, че са спали в кабините си на паркинг, откъдето е минала водната стихия. 
						Сред загиналите са и седем жени, удавили се в превозващия ги на работа микробус, който тъкмо ги бил довел пред текстилна фабрика в квартал "Халкалъ". 
						"Нямало е друго спасение освен през задната врата, а тя е била затисната под напора на прииждащата вода," каза пред репортери валията на Истанбул Муамер Гюлер. 
						Според него освен загиналите или изчезналите в Истанбул, 20 души са били ранени в резултат на наводненията. 
						Говорителят на българското външно министерство Драговест Горанов каза в четвъртък, че един български стопаджия е загинал в наводненията и че София няма сведения за съдбата на шофьор на камион, който се смята за изчезнал. 
						Световният фонд за дивата природа (WWF-Турция) посочи в изявление в сряда, че наводненията са станали в резултат на глобалното затопляне, но разкритикува властите, че не са взели превантивни мерки. 
						"Независимо от факта, че ние [Турция] сме сред страните, засегнати най-силно от промените в климата, съответните власти не включат в дневния си ред необходимите предохранителни мерки, продиктувани от тези промени," се казва в изявление на НПО, цитирано от турския всекидневник "Заман". 
						Други експерти и правителствени служители посочиха инфраструктурни проблеми като причина за големите щети и жертви. 
						"В миналото хората са строили незаконно сгради в неподходящи райони. Но напоследък общината също започна да строи под земята и над земята," каза за "Хюриет" Мюджела Япъджъ, архитектка от истанбулския клон на Камарата на архитектите. Тя призова също кмета на Истанбул Кадир Топбаш да вземе незабавни мерки за отмяна на всички политики и строителни планове, които не защитават земята. 
						Някои застрахователи изчисляват стойността на щетите в Истанбул на 48 до 55 млн. евро - други смятат, че те може да превишат 100 млн. евро. 
						"Нанесени са огромни щети на инфраструктурата," каза Мустафа Демир, министър на обществените поръчки. "Трябва да бъдем по-внимателни, когато проектираме инфраструктурата и градовете." 
						Междувременно метеоролозите предвиждат още проливни дъждове в Североизточна Турция тази седмица, което би могло да увеличи броя на смъртните случаи.

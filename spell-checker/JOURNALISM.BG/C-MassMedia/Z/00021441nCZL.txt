Ръководителят на ЮНМИК каза пред СЕ, че своевременното решаване на въпроса за статута на Косово ще подобри регионалната стабилност
					31/01/2007
					 
						СТРАСБУРГ, Франция -- Във вторник (30 януари) ръководителят на ЮНМИК Йоахим Рюкер говори пред Комитета на заместник-министрите на Съвета на Европа (СЕ) и генералния секретар на СЕ Тери Дейвис за последните събития в процеса на решаване на въпроса за статута на Косово. В речта си Рюкер подчерта, че своевременното решаване на въпроса е от голямо значение за регионалната стабилност. Рюкер и представителите на СЕ обсъдиха и въпроси, свързани с човешките права и правата на малцинствата, завръщането на малцинствата и опазването и защитата на културното наследство в Косово.
						Също във вторник командващият на КФОР генерал-лейтенант Роланд Катер каза пред "Ройтерс", че НАТО има готовност да се справи с всякакви безредици, които могат да настъпят след огласяването на решението на ООН за статута на провинцията. Междувременно косовският премиер Агим Чеку покани кметовете на всички общини да се съберат в Прищина на среща във връзка със сигурността преди планираното посещение на специалния пратеник на ООН Марти Ахтисаари в петък. (Уеб сайт на ООН, Танюг, Ройтерс, AП, ЮПИ - 30/01/07)

Лидерите на кипърските турци и на кипърските гърци се договориха за единен суверенитет и гражданство
					03/07/2008
					Лидерите на съперничещите си общности на кипърските турци и гърци постигнаха принципно съгласие по основни въпроси, засягащи продължаващото от десетилетия разделение на Кипър, давайки надежди за скорошно постигане на цялостно споразумение.
					От Айхан Шимшек за Southeast European Times -- 03/07/08
 
					 
						
Кипърският президент Дeмитрис Христофиас (вдясно) и лидерът на кипърските турци Мехмет Али Талят постигнаха съгласие по някои основни въпроси. [Гети Имиджис]
						[Двамата лидери] обсъдиха въпросите за единния суверенитет и гражданството и постигнаха принципно съгласие, съобщи ООН във вторник (1 юли) след среща на лидерите на разделения средиземноморски остров, кипърския гръцки президент Деметрис Христофиас и лидера на кипърските турци Мехмет Али Талят. "Те се договориха подробностите по изпълнението да бъдат обсъдени по време на истинските преговори," се казва още в изявлението на ООН.
						Изненадващото съобщение предизвика смесени реакции и очаквания в Кипър. Спорът за суверенитета и въпросите, свързани с гражданството, бяха едни от най-спорните на острова. Севернокипърската турска република отдавна настоява за "конфедерация", за да защити правата на кипърските турци.
						Проявите на насилие през 60-те години на миналия век принудиха много от тях да се отделят в анклави из острова. По тази причина те се противопоставят на всякакво силно и единно правителство под контрола на кипърските гърци. Запазването на единния суверенитет на Република Кипър обаче е основна позиция на кипърските гърци.
						Последните по-сериозни мерки за обединение на Кипър, а именно планът на Анан, който бе одобрен от кипърските турци, но бе отхвърлен от кипърските гърци през 2004 г., предвиждаше "единен международен суверенитет", но също така и гаранции за турските жители на острова, признавайки и "съставна държава на кипърските турци".
						Подробностите по постигнатата във вторник договореност за единния суверенитет не станаха ясни. Според анализатори ООН умишлено е предпочел "конструктивна неяснота" по въпросите на суверенитета и гражданството, за да насърчи преговорите.
						Споразумението от вторник е смяна в позицията на кипърските турци, но с този ход Талят накара Христофиас да се съгласи на бързо възстановяване на истинските преговори. Досега правителството на кипърските гърци бавеше процеса и настояваше за пълна подготовка преди началото на преговорите.
						Кипърските турски националисти отправиха във вторник критики към Талят за това, че е приел - макар и принципно - единен суверенитет, който според тях означава "пресичане на червената линия" на историческата кауза на кипърските турци. Управляващата Републиканска демократическа партия обаче смята, че срещата е била разочароваща, тъй като кипърските гърци не са показали реален интерес към бързото започване на пълни преговори.
						Христофиас попадна под натиска на хардлайнерите от собствената си партия. Кипърските гърци отдавна се борят срещу предоставянето на гражданство на турците, които мигрираха в Северен Кипър през последните три десетилетия, но Христофиас наскоро изрази готовност да приеме 50 000 турски емигранти.
						Председателят на парламента на кипърските турци Фатма Екеноглу определи срещата във вторник като добра първа стъпка. "Подробностите по въпросите на суверенитета и гражданството ще бъдат решени след началото на преговорите," каза тя. Управляваната от кипърските гърци Република Кипър стана член на ЕС през 2004 г., но за северната част на острова членството не донесе предимства, тъй като ЕС следва международната практика и не признава отцепилата се държава на кипърските турци.
						Лидерите на кипърските турци и кипърските гърци ще се срещнат отново на 25 юли.

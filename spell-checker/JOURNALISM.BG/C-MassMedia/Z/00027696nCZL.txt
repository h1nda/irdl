В Турция започна следствие срещу прокурорите по делото "Ергенекон"
					10/09/2008
					 
						АНКАРА, Турция -- Властите започнаха разследване срещу прокурорите, участвали в делото срещу сенчестата сепаратистка групировка "Ергенекон", каза във вторник (9 септември) министърът на правосъдието Мехмет Али Шахин. Той каза пред репортери, че е назначил двама инспектори, които да разследват редица оплаквания срещу прокуратурата, включително срещу главния прокурор на Истанбул Зекерия Йоз. През юни властите арестуваха 86 заподозрени, включително армейски офицери в оставка, учени, политици и журналисти, като част от предизвикалото спорове разследване стрещу "Ергенекон". Според обвиненията те са планирали да предизвикат хаос и безредици, които да доведат до преврат срещу правителството на Партията на справедливостта и развитието (ПСР).
						Други новини -- При нападение на членове на терористичната Кюрдска работническа партия (ПКК) късно вечерта в понеделник в източната провинция Елазъг е бил убит един турски войник, съобщиха медиите във вторник. Междувременно в югоизточната провинция Диарбекир турските сили за сигурност са убили двама бунтовници от ПКК, според турския генерален щаб. (Анодолска информационна агенция, Хюриет, Ватан, Сабах - 09/09/08)

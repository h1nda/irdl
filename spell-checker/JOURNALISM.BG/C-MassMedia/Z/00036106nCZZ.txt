Дипломатически дневник: Срещата Гюл-Перес се отменя, съобщи Израел
					21/09/2010
					Израел няма да се извини за довелата до жертви проверка на флотилията кораби, каза президентът Шимон Перес. Още в дипломатическите новини: Албания бе похвалена за напредъка; посредникът в спора за името между Македония и Гърция каза, че няма нови предложения.
					 
						
Турският президент отрича да е планирал среща с колегата си от Израел Шимон Перес (вляво). [Гети Имиджис]
						Представители на Израел съобщиха, че планираната среща между израелския президент Шимон Перес и турския му колега Абдула Гюл е била отменена, след като Перес е отказал да се извини за довелата до жертви проверка на водената от турски кораби флотилия за Газа в края на месец май. Срещата трябваше да се проведе по време на "Глобалната инициатива на Клинтън" в Ню Йорк. Перес е казал пред репортери в понеделник (20 септември), че е приел поканата на Гюл да разговарят, но след това е отказал, тъй като турският президент е поставил неприемливи условия. Гюл отрече изобщо да е имало планове за подобна среща, като заяви, че тази информация "не е вярна". 
						*** 
						В понеделник (20 септември), по време на посещение в парламента в Тирана, баронеса Хелън Хеймън, председател на Камарата на лордовете във Великобритания, похвали демократичния преход в Албания. Тя каза, че Обединеното кралство желае да види Албания по пътя към ЕС, но предупреди, че е необходимо да се постигне напредък в областта на върховенството на закона и развитието на демократичните институции. 
						*** 
						 Европейският комисар по вътрешните работи Сесилия Малстрьом каза в понеделник (20 септември), че Албания е постигнала значителен напредък в изпълнението на изискванията за безвизов режим. "Европейската комисия смята, че Албания е отговорила на необходимите критерии," каза Малстрьом след среща с албанския вътрешен министър Лулзим Баша в Брюксел. Тя подчерта, че тази есен се очаква решение на ЕС за либерализиране на визовия режим, което ще бъде взето от Съвета на Европа и Европейския парламент. 
						*** 
						Комисарят по разширяването на ЕС Щефан Фюле каза в петък (17 септември), че е време ЕС сериозно да погледне на кандидатурата на Сърбия за членство. Съгласието на Сърбия да промени резолюцията си за Косово в ООН е дала нов тласък на страната в процеса на присъединяване, добави той. Фюле направи този коментар по време на посещение в Белград. 
						*** 
						Британският посланик в Прищина Анди Спаркс каза в петък (17 септември), че статутът на Косово няма да се разглежда по време на бъдещи преговори със Сърбия. Спаркс направи това изказване на среща на представители на Алианса за бъдещето на Косово (AБК). Той каза, че Косово и Сърбия трябва да разговарят като независими държави и диалогът им трябва да се съсредоточи върху начините за подобряване на ежедневния живот на хората. 
						*** 
						
						Македонският президент Георге Иванов се срещна късно в неделя (19 септември) в Ню Йорк с посредника на ООН в спора за името на страната с Гърция, Матю Нимиц. Нимиц каза, че няма нови предложения по спора, и изрази надежда, че накрая той ще бъде решен чрез диалог на високо равнище. Нимиц се срещна в понеделник и с гръцкия външен министър Димитрис Друцас. 
						*** 
						
						Министърът на сигурността на Босна и Херцеговина Садик Ахметович и хърватският вътрешен министър Томислав Карамарко, който е на посещение в страната, подписаха в петък (17 септември) споразумение за полицейско сътрудничество. Споразумението ще засили сътрудничеството между полицейските служби в борбата им срещу трансграничната и организираната престъпност, казаха министрите след церемонията по подписването. Наскоро Хърватия подписа подобно споразумение със Сърбия.

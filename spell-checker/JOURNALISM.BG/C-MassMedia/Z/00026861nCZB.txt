Последствията все още не са отшумели три месеца след взрива в Гердеч
					23/06/2008
					Въпреки че хората в Гердеч, Албания, започнаха да възстановяват домовете си и да се връщат към нормалното си ежедневие, взривът на 15 март в града все още е в съзнанието на всички. Експлозията все още предизвиква смут в албанската политика. 
					От Маньола Хала за Southeast European Times в Тирана -- 23/06/08
 
					 
						
От взрива загинаха 26 души и бяха причинени щети за 16,6 милиона евро. [Гети Имиджис]
						Усилията да се унищожат запасите от остарели муниции в Албания взеха катастрофален обрат на 15 март, когато бяха предизвикани серии от експлозии, докато екипи разчистваха оръжеен склад в Гердеч, близо до Тирана. Експлозиите продължиха почти 14 часа, причинаха смъртта на 26 души, повече от 300 души бяха ранени, хиляди останаха без дом и бяха причинени щети за 16,6 милиона евро. 
						Разследването на трагедията се насочи към причините за експлозията и към тези, които носят отговорност. 
						В окончателния доклад на американските експерти, които помогнаха на албанския екип да разследва причините за инцидента, се казва, че процесът на унищожването на боеприпасите е бил извършен в небезопасни условия на работа - складът е бил твърде малък и неподходящ за унищожаване на амунициите. 
						"Според анализите експлозията е била толкова силна, че би могла да се сравни с ядрен взрив", заявява президентът Бамир Топи. 
						Гердеч сега прилича на строителна площадка с къщи, които се преустройват и множество палатки, които осигуряват подслон. Хълмът, където избухна взривът, започна да проявява първите признаци на живот с поникването на оскъдна трева и растения. 
						Заедно с няколкото новопостроени къщи, има и много други, които са възстановени със средства от правителството или от самите жители на Гердеч. 
						
Бившият министър на отбраната Фатмир Медиу подаде оставка няколко дни след взрива. [Гети Имиджис]
						 "Някои семейства успяха да възстановят къщите си много скоро след трагедията", заяви Агим, жител на Гердеч, който работи за възстановяване на къщата си заедно със семейството и приятелите си. "Роднини или деца, работещи в чужбина, им помагат финансово. Лично аз взех пари назаем за възстановяването на къщата ни; не мога повече да живея в палатка. Щом получа финансова компенсация, ще върна заема." 
						Официалните представители на община Вльора обаче, които отговарят за разпределението на компенсациите и друг вид икономическа помощ за ощетените семейства, твърдят, че средствата за възстановяването вече са разпределени. 
						Считано до 10 юни, Министерството на финансите е отпуснало около 90% от 13-те милиона евро, определени от правителството, според пресслужбата на министерството. На 12 юни Министерският съвет излезе с окончателно решение за компесационните фондове, добавяйки допълнително 7,5 милиона евро за преустройство на бизнес сектора и за жителите на Манзе и Марикай, които също понесоха щети от взривовете. 
						Въпреки компенсациите обаче, повечето от ощетените от трагедията са притеснени от действията на правителството, свързани със справянето със ситуацията. В началото на юни, хората, подслонени в курорта за служители на Министерството на вътрешните работи в Дурес, започнаха да протестират срещу решението на Министерството да ги настани в квартири под наем. 
						Много семейства в областта отказаха да се местят, въпреки замърсяването. Екип на ООН посети Гердеч в края на март и установи, че нивото на замърсяване в близост до хълма, където е станала експлозията, е високо, поради наличието на два радиоактивни елемента. Въпреки това много жители инсталираха палатките си близо до хълма. 
						Подслонът не бе единственият проблем, който предизвика недоволството сред хората, които претърпяха щети от взрива до Гердеч. В средата на март искове за несправедливо оценяване на повредените сгради предизвика разследване за възможни случаи на подкупи. След разпита на 15 работни групи, създадени за оценка на държавни и частни сгради, държавната прокуратура реши да започне разследване на четирима служители и техните методи на оценка на щетите. 
						Бившите работници във военния склад в Гердеч започнаха гладна стачка. Те обвиняват правителството, че не се е справило адекватно със ситуацията и молят за финансова компенсация за ранените и семействата, които са пострадали поради взрива. 
						
Жители напускат разрушените си къщи в Мемлишт след експлозиите в оръжейния склад. [Гети Имиджис]
						Пет лица бяха арестувани във връзка с експлозиите и в понеделник (16 юни) парламентът лиши от имунитет бившия министър на отбраната Фатмир Медиу на основата на твърдения на главния прокурор за злоупотреба с властта. Медиу подаде оставка дни след експлозията. 
						Според прокуратурата разследването на въпроса показва, че "действията и бездействията" на Медиу са нарушили серия от закони и процедури за стандартите по сигурността. Те твърдят, че е имало незаконни разпоредби, определяйки Гердеч като мястото за унищожаване на боеприпасите, както и други заповеди до армията да транспортира боеприпасите до Гердеч, които може и да са били резултат от подкупи. 
						Медиу отрича каквито и да било грешки и не коментира решението на парламента. "Като министър на отбраната аз спазвах закона и смятах унищожаването на излишните боеприпаси за национален приоритет", каза той на заседание на парламента. 
						Топи също освободи от длъжност началника на генералния щаб на армията генерал-лейтенант Луан Ходжа. Говорителката на президента Мимоза Кочиу заяви, че решението е било препоръчано от премиера Сали Бериша. 
						Седем други служители от Министерството на отбраната и мениджъри на частната компания, която е трябвало да унищожи боеприпасите, са били арестувани по обвинения за проявена небрежност. Около 100 000 тона излишни боеприпаси, най-вече руски и китайски артилерийски снаряди, произведени през 1960 г. или преди това, са складирани в бивши военни складове в Албания. Страната пое ангажимент да унищожи боеприпасите до 2010 г. и получава помощ в това отношение от САЩ, Канада и други страни от НАТО. 
						
						Йонилда Кочи, кореспондент на Southeast European Times, допринесе за написването на този материал.

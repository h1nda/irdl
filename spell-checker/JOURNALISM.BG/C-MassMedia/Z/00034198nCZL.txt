Папандреу заяви, че необходимостта от предложената помощ на Гърция ще бъде изяснена до няколко седмици
					18/04/2010
					 
						АТИНА, Гърция -- В рамките на няколко седмици правителството ще може да каже дали Гърция ще има нужда от финансовата подкрепа на ЕС, за да преодолее финансовата криза, заяви премиерът Георгиос Папандреу в интервю за "Нюзуик" в събота (17 април). В петък той заяви пред законодателите, че Гърция е готова да използва помощта, предложена от ЕС и МВФ, ако е необходимо, но това няма да означава, че страната е банкрутирала. ЕС, МВФ и Европейската централна банка изпращат експерти в Атина в понеделник, за да обсъдят предложения пакет от 40 милиарда евро във формата на заеми.
						Други новини - Еврокомисарят по икономическите и валутни въпроси Оли Рен съобщи в събота, че блокът разследва ролята, която американската банкова и инвестиционна компания "Голдман Сакс" може да е изиграла в прикриването на действителния бюджетен дефицит на Гърция, което е довело до тежката финансова криза в страната. "Голдман Сакс" е заподозряна в това, че е помогнала на предишното правителство на Гърция да намали дефицита - само на хартия - чрез финансови манипулации и така Атина е привлякла повече кредити. Схемата е била изобличена през февруари. (Блумбърг, Бизнесуик, Нюзуик - 17/04/10; AФП, AНА-MПА, Ройтерс - 16/04/10)

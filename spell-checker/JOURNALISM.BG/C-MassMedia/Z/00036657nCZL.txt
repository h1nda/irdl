Черна гора и ЕК се договориха за предприсъединителната помощ 
					09/11/2010
					 
						ПОДГОРИЦА, Черна гора -- В понеделник (8 ноември) министърът на европейската интеграция Гордана Джурович и ръководителят на делегацията на Европейската комисия (ЕК) в Подгорица Леополд Маурер подписаха финансово споразумение за 28,6 милиона евро по инструмента за предприсъединителната помощ съгласно националната програма за 2010 г. След церемонията двамата се обединиха около мнението, че подкрепата на ЕС е от съществено значение за демократичните и икономическите реформи в Черна гора. Средствата от програмата за 2010 г. ще бъдат използвани за укрепване на институционалния капацитет в съдебната система, полицията, местното самоуправление и транспорта. Част от финансирането ще бъде използвано и за проекти в сферата на опазването на околната среда, както и за социални програми, здравеопазване и за финансовия сектор. 
						Във вторник ЕК ще публикува своите доклади за напредъка на страните, кандидатки за ЕС, включително Черна гора. Очаква се документът да препоръча предоставянето на кандидатски статут на Подгорица, въпреки че Маурер коментира в понеделник, че на страната й предстои още много работа, преди да започне присъединителните преговори. (Радио Свободна Европа, Кафе дел Монтенегро - 08/11/10)

Авиолиниите на БиХ бяха успешно възродени 
					13/02/2006
					"БХ Еърлайнс", възроденият превозвач на ФБиХ, се надява да намери ниша в регионалния пазар, като предлага ниски цени и висококачествени услуги на своите пътници.
					От Антонио Пърленда за Southeast European Times от Сараево – 13/02/06
 
					 
						
"БХ Еърлайнс" е поставила новата си емблема и голямо знаме на Босна и Херцеговина (БиХ) на новите си самолети. [Антонио Пърленда]
						Седем месеца след официалното възобновяване на работата на основните авиолинии на Федерация Босна и Херцеговина (ФБиХ) данните на компанията сочат, че авиолиниите са успели успешно да се завърнат на пазара. 
						Наричаната по-рано "Еър Босна" авиокомпания е основана след войната от правителството на ФБиХ и саревската компания "Енергоинвест", която предоставя единствения си фирмен самолет и хангара си на международното летище в Сараево. Под натиска на дълг от 7 млн. евро компанията банкрутира и след септември 2003 г. отмени всичките си полети. Сега тя е поставила емблемата на "БХ Еърлайнс" и голямо знаме на Босна и Херцеговина (БиХ) на новите си самолети. Главният директор Нуджеим Речица е оптимист за бъдещето. 
						"С 27000 превозени пътници и спечелени 3,25 млн. евро от юли 2005 г. досега ние успяхме да постигнем положителен финансов резултат," каза той. "Процесът на пререгистрация на компанията все още не е напълно приключил. Ето защо официално старото ни име все още присъства в пълното ни наименование -- "Еър Босна-БХ Еърлайнс". 
						Наемането на два самолета за къси разстояния ATР 72-210 през лятото на 2005 г. бе основната стъпка към съживяването на компанията. Седем екипажа на "БХ Еърлайнс" -- 15 пилота и шестима техници -- бяха обучени в централата на европейския мултинационален производител АТР в Тулуза, Франция. 
						Витловият самолет ATР 72-210 има отлични възможности, които го правят подходящ за летища с горещ климат, висока надморска височина и къси писти. ATР 72 може да превозва до 72 пътника, като оперативните му разходи са подобни на тези на 50-местните самолети. Благодарение на ниските разходи и високата надеждност самолетите на ATР са играли важна роля в развитието на много авиолинии. Такива са и надеждите за "БХ Еърлайнс". 
						"Любимият ни маршрут е Сараево-Истанбул-Сараево, по който летим всеки ден без събота," каза Речица. "Другите ни популярни полети са до Цюрих, Щутгарт, Кьолн и Измир. Също така имаме редовно и свързващи полети с местните летища в БиХ в Мостар и Баня Лука. През лятото отганизирахме чартърни полети до различни дестинации в Турция, Гърция и Тунис в сътрудничество с туристически агенции от БиХ." 
						Според Речица средният коефициент на натоварване с пътници е между 50 и 60 % и той смята, че този процент може да се повиши. Авиокомпанията се надява да намери ниша в регионалния пазар, като предлага ниски цени и висококачествени пътнически услуги. 
						"Полетът ни до Истанбул определено е най-евтиният -- 139 евро плюс таксите," каза той. "Полетите ни до Загреб за 45 евро на базата на споразумение за кодшеринг с хърватските авиолинии предлагат и най-ниски цени до други европейски дестинации." 
						Речица очаква подобно споразумение и с турските авиолинии за дестинации в Австралия, Китай и Близкия изток. "БХ Еърлайнс" смята също в близко бъдеще да се сдобие със самолет за средни разстояния за полети до Скандинавия. Тази дестинация е от особен интерес поради големия брой бежанци от БиХ, които живеят там. 
						"Броят на чуждестранните ни пътници също се увеличава. За първи път получаваме сериозна подкрепа от правителството на ФБиХ. Факт е, че местните ръководители вече много по-добре разбират, че БиХ трябва да има своя собствена национална авиокомпания," казва в заключение Речица.

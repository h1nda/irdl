Хърватска петролна компания е дадена под съд за застрашаване на обществнеото здраве 
					27/03/2007
					Тревожни нива на качеството на въздуха бяха свързани с увеличаването на случаите на рак в Сисак, където е разположена хърватската държавна петролна рафинерия ИНА. 
					От Наташа Радич за Southeast European Times от Загреб– 27/03/07
 
					 
						
[Гети Имиджис]
						Хърватската ИНА и рафинерията й в промишления център Сисак са дадени под съд от общинските власти за превишаване на позволените нива на концентрация на опасни за здравето газове. Сега град Сисак иска компенсации в размер на 1,5 млн. евро от хърватската държава, която е най-големият акционер в ИНА. 
						След като активисти за опазване на околната среда в Сисак доказаха, че концентрацията на водороден сулфид и серен диоксид са превишили стандартните норми за рафинерията, правителството реши да предприеме действия за защита на гражданите от по-нататъшни рискове за здравето им. 
						Над 50 000 души живеят в потенциално замърсена зона, на около 50 км югоизточно от Загреб. Сисак винаги е бил център на химическата промишленост и седалище на най-голямата нефтена рафинерия в Хърватия. Повечето хора, живеещи в района, работят в нея или в някой от химическите заводи. 
						Макар че жителите отдавна са усетили миризма, тя не се е смятала за опасна за здравето. Първоначалните анализи на въздуха обаче говорят за противоположното. 
						Според Асоциацията на болните от рак в Сисак замърсяването на въздуха е довело до повече заболявания, свързани с рак. Жените в Сисак страдат най-често от рак на гърдата, а мъжете - от рак на белите дробове. Случаите на заболели от рак според Асоциацията са необичайно много и предизвикват тревога. 
						Вината се хвърля основно върху нефтената рафинерия. Местните политици твърдят, че не са доволни от сумата, искана по съдебното дело, и съветват обществеността да иска много повече. Това е първият случай, в който местно население в Хърватия съди държавната власт за застрашаване на здравето му. 
						Здравното министерство проучва нивата на раковите заболявания в Сисак, като окончателните резултати се очакват в края на юни. Здравният министър Невен Любичич заяви, че проучванията, извършени между 1991 и 2000 г., са показали средни нива на свързаните с рак заболявания. 
						Ръководството на ИНА е обещало да направи всичко възможно, за да изпълни здравните и екологични стандарти, но отказва да признае, че повишаването на концентрацията на серни газове е свързано с неговите съоръжения в областта. 
						Досега министерството на околната среда е изпратило 12 различни инспекционни екипа в рафинерията за наблюдаване на положението.

БиХ очаква безвизов режим до края на годината
					21/10/2010
					Настроението е приповдигнато, въпреки някои въпросителни дали ЕС ще либерализира визовия режим за БиХ тази година.
					От Лиляна Ковачевич за Southeast European Times в Баня Лука -- 21/10/10 
 
					 
						
Нов биометричен паспорт. [Ройтерс]
						Европейският парламент (ЕП) предприе дългоочакваната стъпка по-рано този месец и одобри предложението на Европейската комисия ( ЕК) за премахване на визите за граждани на БиХ и Албания до края на годаната. Съветът на министрите на ЕС ще каже последната си дума на заседанието си на 8 и 9 ноември. 
						В БиХ настроението е приповдигнато. 
						"Очакваме министрите на вътрешните работи и правосъдието на ЕС да потвърдят решението на Европейския парламент. Сигналите, които получихме [загатват], че решението ще бъде положително," заяви за SETimes посланикът на БиХ в ЕС Осман Топкагич. 
						Мнозинството евродепутати гласуваха в полза на инициативата на Европейската комисия, която приключи през май миналата година. Потвърдено бе, че БиХ отговаря на изискванията за премахване на визите в областта на сигурността, нелегалната миграция и престъпността.
						 "ЕП даде силна подкрепа, 538 депутати гласуваха "за", така че мисля, че БиХ е готова. Фактът, че сега някои могат да поставят нови дилеми ще означава само политическо напрежение", каза Таня Файон, докладчик на ЕП за либерализиране на визовия режим. 
						Франция, Дания и Холандия обаче поискаха допълнителни гаранции за сигурността от БиХ, за да подкрепят безвизовия режим. 
						"Не става въпрос за противопоставяне на премахването на визи за гражданите на БиХ, а за търсене на допълнителна информация и одобрение", каза Топчаджич. 
						 Много от тези гаранции вече бяха представени чрез изпълнението на 174 условия, съдържащи се в пътната карта, която ЕК създаде за БиХ. 
						"Изпълнението на пътната карта ще ни помогне в процеса на европейска интеграция и ще подобри както безопасността на нашите граждани, така и тази на гражданите на Европа," каза Топчаджич. 
						Той не можа да каже кога може да влезе в сила решението за либерализиране на визовия режим. 
						 "С включването ни в "белия Шенгенски списък" нашата работа не приключва. Ние ще продължим да подобряваме институциите и да работим за въвеждане на европейски стандарти, за да ускорим напредъка си към европейска интеграция", отбеляза Топчаджич. 
						Небойша Радманович, член на Тристранното председателство на БиХ, заяви, че нито една страна членка на съвета на ЕС ще блокира решението за премахване на визовия режим. 
						"Ако това все пак се случи, тогава европейците ще покажат, че не искат БиХ, а може би и повечето от страните от Западните Балкани, да влязат в ЕС. Такава стратегия не е добра", каза Радманович. 
						Той добави, че БиХ е изпълнила повече изисквания за либерализиране на визовия режим, отколкото други страни в региона. 
						Либерализирането на визовия режим ще позволи на гражданите на БиХ, които имат биометрични паспорти, да остават до три месеца в страните членки на ЕС. 
						Йована Белакович, 20-годишна, студентка от Баня Лука, се надява, че това ще й помогне да посети роднините си в Милано, Италия. "Почти всяка година ги посещавам. Но много време и пари се харчат за пътуване до Сараево и за издаване на визи от италианското посолство. Надявам се, че това най-сетне ще свърши", каза тя за SETimes. 
						Но за Данило Гаич, 74-годишен, пенсионер от Баня Лука, либерализирането на визовия режим не означава толкова много. "Пенсията, която получавам, не ми стига да посрещна основните си потребности, да не говорим за пътуване в чужбина. Онези, които имат пари, пътуват както и в миналото, а онези, които нямат пари, едва ли ще го направят и в бъдеще", каза той.

Италианският външен министър е на посещение в Косово
					29/12/2005
					Независимостта на Косово не е предрешен изход, заяви италианският външен министър Джанфранко Фини в Прищина в сряда и предупреди, че властите в Косово трябва да покажат на международната общност, че могат да гарантират, че международните стандарти са приложени.
					От Блерта Фоничи за Southeast European Times в Прищина – 29/12/05
 
					 
						
Премиерът на Косово Байрам Косуми (вляво) се срещна с италианския външен министър Джанфранко Фини в Прищина в сряда (28 декември). [Лора Хасани]
						Италианският външен министър Джанфранко Фини пристигна в Косово в сряда (28 декември) за разговори с премиера Байрам Косуми и за да се срещне с италианските военнослужещи в КФОР. Той пристигна в провинцията, след като посети Белград, където се срещна с президента Борис Тадич. 
						Целта на посещението на Фини са бъдещите преговори за окончателния статут на Косово, което е под управлението на ООН от 1999 г. 
						"Имах възможността да подчертая, че въпросът за независимостта на Косово не е предрешен", заяви Фини след срещата си с Косуми. "Незавимост при определени условия може да бъде резултат от преговорите, но властите в Прищина трябва да покажат на международната общност, че могат да гарантират спазването на международните стандарти." 
						Според Фини, дискусиите за бъдещето на провинцията "трябва да вървят ръка за ръка с постигането на стандартите, особено що се отнася до мултиетническия характер на Косово, не само защитата на сръбското малцинство, но също и правото на бежанците да се завърнат по домовете си". 
						В някои случаи, особено по отношение на завръщането на бежанците, не са спазени стандартите дори в най-малка степен, докато в други области съобразяването с тях надвишава 50 процента, заяви той. 
						Цитирайки рязко противоположни мнения на сърби и албанци за бъдещето на Косово, Фини заяви, че е ясно, че "е необходима много добра воля и от двете страни и че ЕС трябва да играя активна роля." 
						След срещата си с Фини, Косуми подчерта интереса на правителството на Косово да развива икономическо сътрудничество с Италия. Той също обеща, че правителството и местните институции в Косово са решени да прилагат определените от ООН стандарти и да изградят демокрацията. 
						"Когато кажем демократично общество, ние имаме предвид по-добро Косово за всички негови граждани," заяви премиерът. 
						Фини също посети сръбския манастир Високи Дечани, който е охраняван от италиански войници. 
						Планираната среща с президента на Косово Ибрахим Ругова беше отложена, тъй като Ругова, който има рак на белите дробове трябваше да постъпи в болница. "Състоянието на президента Ругова е стабилно", заяви Фини пред журналисти. "Знаем, че той се бори с цялата своя решителност с болестта", каза той и добави "в момента няма непосредствена опасност."

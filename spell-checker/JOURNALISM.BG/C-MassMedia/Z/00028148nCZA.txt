Бивши дипломатически представители предупредиха, че БиХ може да се разпадне
					23/10/2008
					Международната общност трябва да възобнови своя ангажимент към оцеляването на Босна и Херцеговина като държава, за да предотврати нейното възможно разпадане и нова криза на Балканите, предупредиха в сряда Ричард Холбрук и Пади Ашдаун.
					(Euobserver - 23/10/08; Гардиън, Ройтерс, АП, АФП, Б92 - 22/10/08)
 
					 
						
"Време е отново да обърнем внимание на Босна, ако не искаме скоро ситуацията да стане много сериозна. Би трябвало вече всички да сме научили цената на това," заяви бившият международен администратор в БиХ Пади Ашдаун. [Гети Имиджис]
						Босна и Херцеговина (БиХ) може да се разпадне, предупредиха в сряда (22 октомври) високопоставените дипломати от САЩ и Великобритания Ричард Холбрук и Пади Ашдаун. Те призоваха Западът да вземе незабавни мерки за предотвратяването на нова криза на Балканите. 
						"Днес страната е изложена на реална опасност от разпадане," заявиха те в обща статия, публикувана в лондонския “Гардиън" и сараевския “Дневни Аваз”. "Необходима е решителност и трансатлантическо единство, ако не желаем неусетно да се окажем в нова криза." 
						Бившият американски помощник държавен секретар по европейските и канадските въпроси Холбрук беше главният архитект на Дейтънското мирно споразумение, с което завърши конфликтът в БиХ от 1992-1995 г. От 2002 до 2006 г. Ашдаун бе върховен представител на международната общност в БиХ. 
						Дейтънското мирно споразумение създаде БиХ като суверенна държава, съставена от две области с голяма автономия -- Федерация БиХ, населявана от бошнаците и хърватите в страната, и управляваната от сърбите Република Сръбска (РС) – свързани със слабо централно правителство. 
						Напрежението в страната се натрупва от общите избори през октомври 2006 г. Тази година Харис Силайджич, лидер на Партията за БиХ, стана представител на бошнаците в тристранното председателство на страната. Междувременно неговият съперник Милорад Додик, оглавяващ Съюза на независимите социалдемократи (СНСД), стана премиер на Република Сръбска. 
						През последните месеци настоящият върховен представител Мирослав Лайчак отправи критики и към двамата политици за опасните изказвания, които според него само отслабват държавните институции и задълбочават етническата враждебност. 
						Изглежда, че дългосрочната цел на Додик е да създаде условия за отделянето на РС, "ако такава възможност възникне", заявиха Холбрук и Ашдаун. Според тях действията на лидера СНСД през последните две години ("подхранвани с руски ... петродолари") са станали причина БиХ да изгуби много от постигнатия след войната напредък към превръщането на страната във функционираща държава. 
						"И двамата нарушават основния [дейтънски] принцип: федерална система в единна държава," заявиха дипломатите. "Това води до възобновяване на подозренията и страха, които предизвикаха войната през 1992 г." 
						Отдавайки настоящата ситуация на "съсредоточаването на вниманието на международната общност върху други въпроси", те заявиха, че ЕС трябва да засили своето влияние, а новата държавна администрация на САЩ да прояви по-голяма ангажираност. 
						“Отслабнало е не само влиянието на ЕС в страната, но и влиянието на службата на върховния представител (СВП) и на международното военно присъствие," заявиха Холбрук и Ашдаун. 
						Те призоваха също Запада да отблъсне опитите на Москва СВП да бъде закрита предсрочно. 
						БиХ все още може да обърне тенденцията на упадък, отбелязаха двамата дипломати. Освен възобновяването на ангажимента на САЩ и ЕС към оцеляването на страната като държава, международната общност трябва също да поддържа ефективно военно присъствие на място и да започне да укрепва своя дългосрочен подход.

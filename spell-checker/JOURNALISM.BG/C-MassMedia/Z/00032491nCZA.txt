Борба с проблем в сръбските училища
					25/11/2009
					Учебната година започна с поредица от случаи на насилие, принудили властите да насочат вниманието си към безопасността.
					От Бояна Милованович за Southeast European Times от Белград -- 25/11/09
 
					 
						
Министърът на вътрешните работи Ивица Дачич. [Гети Имиджис]
						Учебната година в Сърбия започна с поредица от сбивания -- някои от които доведоха до посещения в спешното отделение. 
						Според съобщенията двама 17-годишни са се сбили в двора на Техническото средно училище "Никола Тесла" в Белград. Един от учениците бил откаран в болница със сериозна травма на окото. 
						По-късно е станал бой в училището по козметика, където седмокласник бил ударен от по-малък съученик, който според твърденията се опитвал да открадне мобилния му телефон. 
						Властите твърдят, че полагат усилия да направят училищата по-безопасни. 
						По време на неотдавнашно посещение в основно училище в Белград вътрешният министър Ивица Дачич обяви, че неговото министерство ще гарантира назначаването на полицай за всяко училище. Според него това ще изисква подкрепата на министерството на образованието и на местните власти. 
						 "Целта е да се създаде по-добра система за вътрешен контрол в училищата, включително чрез видеонаблюдение и координация с оперативните полицейски центрове на градско и общинско ниво," каза Дачич. "Доверието между учениците и полицията също е важно за намаляване на насилието в училищата." 
						Министърът на образованието Зарко Обрадович посочва, че насилието не е проблем в повечето училища в страната, чийто брой е 1815, и че родителите нямат причини да се тревожат. 
						"В училищата няма чак толкова насилие, колкото медиите искат да покажат. В повечето от сръбските училища няма насилие и родителите могат да са напълно спокойни, когато пращат децата си на училище," каза Обрадович, който придружаваше Дачич. 
						Програмата на УНИЦЕФ "Училища без насилие", която започна през 2005 г. с помощта на министрите на образованието и вътрешните работи, е друг инструмент, използван в Сърбия в борбата с проблема. 
						 Координаторът Станислава Вучкович заяви за SETimes, че програмата се прилага понастоящем в 165 училища. "Тази програма включва над 110 650 ученици и 10 460 възрастни от 60 града в Сърбия," добави тя. 
						Вучкович заяви, че целта на програмата е да се разговаря за насилието с учителите, учениците и родителите посредством различни семинари с цел то да бъде идентифицирано и предотвратявано. 
						"Най-честите форми на насилствено поведение са словесните нападки, разпространяването на лъжи и интриги, заплахи и сплашване," отбелязва Вучкович. 
						 Тя добавя, че програмата вече е пожънала резултати, най-видим от които е фактът, че за насилието вече се говори и за случаи се съобщава по-често от преди.

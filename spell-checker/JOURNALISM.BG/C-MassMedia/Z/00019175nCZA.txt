Преглед на блог в SEE
		07/07/2006
		Седмичен обзор на най-важното от региона.
		От "Болкънблогс" за Southeast European Times – 07/07/06
 
		 
			
Белградчани спират да си купят сладолед на ул. "Кнез Михайлова", в едно от любимите заведения както на местните жители, така и на посетителите. [Снимка: Робърт Хършбак за SETimes]
			Всеки град има своите уникални атракции: национална кухня, живописни забележителности, галерии и музеи -- а в случая с Белград и високотехнологична обществена система за паркиране.
			
Desperate Serbwife хвали новаторския подход на градската управа, която разчита на текстови съобщения вместо на старомодните паркинг-апарати. 
			"Когато паркирате колата си в центъра, паркингът ви се таксува, като изпратите съобщение с регистрационния номер на колата си на уредниците на паркинга, и се заплаща със сметката ви за мобилен телефон в края на всеки месец. С всяко съобщение можете да си купите по един час време, което се отчита от контрольорка, снабдена с джобен компютър, в който нанася регистрационния ви номер -- ако номерът не е регистриран, получавате фиш за глоба. Ако е регистриран, контрольорката просто отминава.
			"Защо не измислят такава умна система и в Съединените щати? Това е толкова просто и е по-добро, отколкото да се плаща чрез машина или паркинг-автомат, защото сметката може да се плаща всеки час от телефона ви, докато стоите на работното си място," добавя тя.
			Bg anon в Belgrade Blog публикува откъси от статия в "Блиц" за неща, които туристите намират за най-привлекателни в сръбската столица. Всички харесват парк "Калемегдан", се казва в нея, но иначе посетителите от различни части на Европа имат различни предпочитания. Англичаните харесват речните кораби и нощния живот, докато французите предпочитат архитектурата и музеите, а германците оценяват и двете. Италианците междувременно се интересуват от сръбската мода и жените, които я носят. 
			"По мое мнение навиците на туристите никога не се изучават достатъчно. Разбира се Сърбия никога няма да може да се издържа от туризъм така като нашите съседки Хърватия и Черна гора, но туристическата индустрия заема много важно място в бъдещето на Сърбия," пише Bg anon.
			Още в блогсферата: 
			
Речник на Serbian Mess публикува босненската, хърватската и сръбската версия на дума в енциклопедията "Уикипедия", които подозрително си приличат. "Писах в автобиографията си, че владея свободно 5 езика," шегува се един коментатор. "Три от тях бяха сръбски, хърватски и босненски. Надявам се скоро да включа още един от тяха -- черногорски или както там се пише." 
			
Future of Kosovo е блог с много участници, който се стреми да популяризира многоетническото съжителство и да осигури "средства за информация за живота на косовските албанци и косовските сърби". 
			Един от участниците, WARchild, поддържа собствен блог във Free Kosova с неотдавнашни коментари относно плановете за строеж на магистрала, свързваща Косово с албанското пристанище Дуръс, пакет от стимули на ЕС, имащи за цел да мотивират и убедят Сърбия да приеме "ограничен суверенитет" над провинцията, и евентуалните последици за сръбската политика от проблема със статута. 
			И това е всичко за седмицата. Посещавайте това пространство всеки петък, за да видите още от по-важното в блога за региона и изпращайте вашите коментари и обратна информация на info@setimes.com.

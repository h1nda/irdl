Турция е решена да продължи с проекта си за АЕЦ
					17/03/2011
					Турция е готова да направи първата копка за първата си АЕЦ в район в близост до активен разлом.
					(Заман, Дойче Веле, Бизнес Дей - 17/03/11; РИА Новости, Хюриет, Уърлд Булетин, РСЕ/РС, Москоу Таймс - 16/03/11)
 
					 
						
Турция ще построи първата си АЕЦ на Средиземноморието. [Ройтерс]
						Въпреки разгръщащата се ядрена криза в Япония Турция даде ясно да се разбере, че не смята да преустановява програмата си за атомна електроенергия и е готова да даде бърз старт на строителните работи по първата си АЕЦ в гр. Аккую в южния вилает Мерсин, "Искаме да я започнем възможно най-скоро. Всичко е готово," каза премиерът Реджеп Тайип Ердоган на бизнес форум във вторник (15 март) в Москва. 
						През май миналата година правителството на управляващата Партия на справедливостта и развитието (ПСР) подписа споразумение с Русия за изграждането на атомната електроцентрала "Аккую". Съгласно споразумението руската ядрена корпорация "Росатом" ще построи съоръжение с четири реактора с общ капацитет от 4800 MW на приблизителна стойност 20 милиарда щатски долара, което после ще бъде експлоатирано за период от 60 години. 
						Ядрените аварии в АЕЦ "Дайичи" във Фукушима, последвали земетресението от миналата седмица с магнитуд близо 9,0 и вълни цунами в Япония, предизвикаха масови опасения относно устойчивостта на атомните електроцентрали на тежки природни бедствия. 
						Ердоган и руският президент Дмитрий Медведев обаче настояха в сряда, че АЕЦ "Аккую", на площадка, намираща се на 25 км от активен земетръсен разлом, ще бъде безопасна. 
						Руската информационна агенция "РИА Новости" цитира Медведев, който е казал по време на разговорите, че "Росатом" ще приложи "нова схема на управление", която ще направи съоръжението способно да издържа на мощни земетресения. 
						 "Централата... ще бъде пример за останалия свят," каза Ердоган пред репортери на съвместна пресконференция с президента на "Росатом". 
						Според турския министър на енергетиката Танер Йълдъз АЕЦ "Аккую" ще бъде проектирана да издържи на земетресение с магнитуд 8,0, а защитата й може да се увеличи, ако е необходимо. 
						"Не можем да пренебрегнем това, което се случва в японската атомна електроцентрала," е казал той в интервю по-рано тази седмица. 
						Основната земна маса на Турция лежи върху Анадолската плоча, която е притисната между две други огромни тектонични плочи - Евразийската на север и Арабската плоча на запад. 
						Поради географското си местоположение страната има дълъг опит със земетресения, включително и някои доста силни. През 1999 г. над 20 000 души загинаха при земетресение в северозападната част с магнитуд 7,4. 
						В навечерието на посещението на Ердоган в Москва Хедие Гюндюз от Климатичния съюз за Средиземноморието призова правителството на ПСР да премисли решението си за атомните електроцентрали и да отмени сделката с Русия, съобщи във вторник турският всекидневник "Хюриет". 
						Други критикуваха правителството, че не е осигурило публичен дебат и прозрачност по въпроса, преди да реши да пристъпи към изпълнение на плановете си. 
						"Любопитното е, че независимо от решението на правителството да започне използването на атомна енергия, благоразумието на такова решение не е било подлагано на дебати в страната като цяло," писа колумнистът Андрю Финкъл в статия, публикувана в проправителствения всекидневник "Заман" в четвъртък. 
						"Атомната електроенергия е деликатен от гледна точка на изборите въпрос в Германия и останалата част на Европа. В Турция изглежда не е така," каза той.

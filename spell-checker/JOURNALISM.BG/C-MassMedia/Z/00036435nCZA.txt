Черна гора продължава борбата за унищожаване на остарелите оръжия
					21/10/2010
					Никшич е вторият по големина град в Черна гора, в който се намира огромно количество потенциално смъртоносен излишък от оръжия и боеприпаси, което е твърде обезпокоителен факт. 
					От Неделко Рудович за Southeast European Times в Подгорица -- 21/10/10
 
					 
						
Огромните запаси будят сериозна тревога. [Неделко Рудович]
						През последните три години правителството на Черна гора се бори с жителите на няколко села около Никшич. То иска да ликвидира хиляди тонове нестабилни боеприпаси, достатъчни да унищожат града, ако бъдат взривени. Но жителите организираха серии от протести и блокади поради страха, че предумишленото взривяване ще застраши здравето и околната среда. 
						След обявяването на независимост преди четири години в Черна гора има повече от 12 000 тона боеприпаси във военни депа. От тях почти 9 800 тона представляват излишък. 
						Почти 5 500 тона се съхраняват в складове, включително около 3 700 тона в склада "Брезовик" в Никшич. Почти 1 000 тона от тях са определени за унищожение. 
						Боеприпасите, някои от които са на 20 до 40 години, отдавна са с изминал срок на годност, което ги прави нестабилни. 
						 "Tова може да доведе до спонтанни и неконтролируеми експлозии, които ще имат непредвидими последици. Висок риск представляват боеприпаси с "нестабилен барут"... Химическото деградиране [е придружено с] освобождаване на топлина и може лесно да доведе до запалване", съобщи заместник-министърът, полковник Рифет Косовац. 
						Той обясни за SETimes, че мунициите са само конвенционални, а не химически, биологически или радиоактивни оръжия и боеприпаси. "Такива просто не съществуват в складовете на територията на Черна гора", казва той. 
						Унищожаването на излишните оръжия се провежда според програмата "Демилитаризиране на Черна гора" и техническото споразумение за унищожаването на малокалибрени и леки оръжия и различни видове боеприпаси, подписано между Министерството на отбраната и Държавния департамент на САЩ. 
						Някои от тях би трябвало вече да са премахнати. "Продадохме 1 500 тона излишък от оръжия и боеприпаси, но клиентите все още не са ги взели. От оставащото количество приблизително 2 000 тона са определени за унищожение. Останалото ще бъде продадено. Ако не го продадем, ще трябва да го унищожим", казва Косовац. 
						Александър Дедович, директор на неправителствената организация "Алфа център" смята, че съществуването на големи количества излишни боеприпаси, оръжия и мини, представлява една от най-сериозните заплахи за сигурността на Черна гора. 
						"Като се има предвид, че тези оръжия и боеприпаси са били произведени много отдавна, и че се съхраняват при условия, които не гарантират дългосрочната им стабилност, ние смятаме, че [правителството] спешно трябва да продължи тяхното планово и професионално унищожение," казва Дедович за SETimes. 
						Той добавя, че до голяма степен липсват комуникации между правителството и жителите на засегнатите райони. "Необходимо е да се покаже [ясно], че сме изправени пред сериозна опасност и [потенциално] трагични последствия, предизвикани от липсата на промяна на сегашното положение."

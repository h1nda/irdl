Естония е подложена на мощна кибератака
					18/05/2007
					Мощна атака срещу уебсайтове на естонското правителство, банки и медии през последните седмици накараха Талин да призове ЕС и НАТО да предприемат мерки срещу кибервойната.
					(Уол Стрийт Джърнъл, Гардиън, Телеграф, Таймс - 18/05/07; Блумбърг, АФП, АП, ФТ, Би Би Си, ЮПИ - 17/05/07)
 
					 
						
Атаки блокираха уебсайтовете на министерства, банки и други организации. [AФП]
						Високопоставени естонски представители обвиниха в четвъртък (17 май) руските власти в участие в кибератаките, които удариха страната на фона на спора с Москва около демонтирания към края на миналия месец в Талин паметник, посветен на Втората световна война. 
						"Открихме в първоначалните атаки IP адреси на правителствени служби в Русия," каза естонският министър на отбраната Яак Аавиксо пред АП. "Няма достатъчно доказателства за участие на правителството, но това показва, че такава вероятност съществува." 
						Естонският външен министър Урмас Пает също обвини Москва. 
						"Когато има атаки, идващи от официални (IP) адреси на руски власти, и те атакуват не само нашите уебсайтове, но и мобилната ни телефонна мрежа и мрежата ни за гражданска защита, това вече е много опасно, каза той пред в. "Таймс". 
						Русия отхвърля обвиненията. "Изключено е руски институции да са замесени в подобни атаки," цитира информационната агенция "Блумбърг" изказване на говорителя на Владимир Путин Дмитрий Песков от четвъртък. 
						Според съобщенията най-малко един милион компютъра са били използвани в киберофанзивата срещу уебсайтове на естонското правителство, банки и медии през последните три седмици, довела до временното им блокиране. Със своята добре устроена система на електронно правителство и интернетбанкиране прибалтийската република се смята за много напреднала в използването на Интернет. 
						Щетите, които е претърпяла тя в резултат на безпрецедентната вълна от кибератаки, се изчисляват на десетки милиони евро, предаде в петък в. "Гардиън". 
						Така наречените "атаки, предизвикващи отказ от обслужване на потребителите" срещу естонски уебсайтове започнаха малко след като на 27 април властите преместиха бронзова статуя на съветски воин, издигната в чест на загиналите във Втората световна война червеноармейци, от центъра на Талин в гробище извън столицата. 
						Акцията предизвика протестите на етническите руснаци. Един човек загина, а над 150 бяха ранени. По-късно млади активисти, поддръжници на Кремъл, обсадиха естонското посолство в Москва и според някои съобщения са се опитали да мелтретират посланика на страната по време на пресконференция. 
						Естония, членка на ЕС и НАТО от 2004 г., призова двете организации да обмислят мерки в отговор на кибератаките. Тя поиска също от Брюксел да постави въпроса по време на срещата на върха между ЕС и Русия в Самара в петък. 
						"Това е вид тероризъм," е казал Микел Тамет, ръководител на естонския координационен комитет по кибернетична защита. "Терористичен акт е не да откраднеш от държава или дори да я завладееш. Това е, както показва думата, да предизвикаш ужас ... ЕС и НАТО трябва да доразработят своите доктрини и позиции по този вид атаки и начините за борба с тях." 
						НАТО вече изпрати свой експерт по кибертероризъм в Талин да проучи проблема. 
						"Това е сериозно, тъй като по-голямата част от бизнеса в страната се извършва електронно," каза говорителят на НАТО Джеймс Апатурай по телефона в четвъртък за информационната агенция "Блумбърг". "Тъй като това е сериозно за Естония, то е сериозно и за НАТО." 
						Очаква се въпросът да бъде дискутиран по време на срещата на военните министри от Алианса в Брюксел идния месец. 
						Междувременно американският заместник държавен секретар Джон Негропонте предупреди в четвъртък, че кибератаките като тази срещу Естония ще се увеличават. 
						"Трябва да се подготвим, защото има вероятност това да се превърне в по-голям проблем в бъдеще," каза той за "Файненшъл Таймс". Кибертероризмът се превръща във все по-тревожен проблем "с увеличаването на използването на тези технологии и появата на все повече и повече участници в информационните технологии," добави той.

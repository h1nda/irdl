Призиви към ЕС за единство по въпроса за статута на Косово
					21/12/2006
					По-нататъшното забавяне на процеса за определяне на бъдещия статут на Косово може да застраши регионалната стабилност, предупреди Международната кризисна група.
					(EUobserver - 21/12/06; Международна кризиска група, АФП - 20/12/06)
 
					 
						
Специалният пратеник на ООН Марти Ахтисаари заяви, че ще представи плана си за Косово след изборите в Сърбия на 21 януари. [Гети Имиджис]
						Единството на ЕС по косовския въпрос е решаващо, ако искаме да продължим напред, заяви важна лобистка организация в сряда (20 декември). По-нататъшното отлагане на дългоочакваното решение след първата половина на 2007 г. може да застраши регионалната стабилност, предупреди Международната кризисна група (МКГ) в свой нов доклад. 
						Специалният пратеник на ООН Марти Ахтисаари заяви, че ще представи предложението си за решение, което първоначално се очакваше тази година, след като Сърбия проведе парламентарните си избори на 21 януари. Според МКГ косовските албански лидери може да не успеят да овладеят натиска за независимост след месец март. 
						"Международната общност ще трябва да осигури силна и недвусмислена подкрепа на Ахтисаари, за да може процесът да завърши през първата половина на следващата година," заяви Никълъс Уайт, директор на Европейската програма на МКГ. 
						"Предложенията му трябва да бъдат обявени през януари, тъй като нарастващото напрежение сред албанското население означава, че времето за Косово изтича." 
						От друга страна, вътрешните разногласия в международната общност биха могли да забавят още процеса. Според МКГ някои членове на контактната група за Косово - включително Великобритания и Франция - искат да видят плана на Ахтисаари на масата веднага след изборите в Сърбия. Германия и Италия обаче предпочитат да изчакат, докато бъде сформирано новото сръбско правителство - процес, който може да отнеме месеци. 
						Имайки предвид неотклонното противопоставяне на Сърбия на независимостта на Косово, някои държави от ЕС показаха нежелание за промяна на статута на провинцията, заяви групата. Кипър, Гърция и Испания показаха подкрепа за позицията на Сърбия, както и Румъния, която се присъединява към блока на 1 януари, посочи тя. 
						"Ако Брюксел не се обедини скоро около един силен международен консенсус, той рискува да наследи нова голяма криза," подчерта МКГ в свое изявление от сряда. 
						Единството е особено важно поради позицията на Москва по въпроса, посочи тя. Русия, една от петте постоянни членки на Съвета за сигурност с право на вето, все по-ясно заявява през последните месеци, че ще блокира всяко решение, наложено без съгласието на Белград. 
						Германия, която поема на 1 януари ротационното председатеслтво на ЕС от Финландия, трябва да има за свой първостепенен приоритет обединяването на страните членки около предложенията на Ахтисаари през шестте месеца на председателството си, заяви МКГ. 
						"Контактната група не трябва да позволява по-нататъшно забавяне на предложенията на Ахтисаари след януарските избори в Сърбия, нито пък трябва да ги разводнява," заяви брюкселската група. "Тя бързо трябва да ги отнесе към ООН за разглеждане от Съвета за сигурност." 
						Според МКГ последиците от ненавременните и неефективни действия могат да бъдат сериозни. 
						"Един нескопосан процес за статута, който не съумее да консолидира перспективите за косовска държава в сегашните й граници и ограничи подкрепата, която ЕС и други международни организации могат да осигурят, ще даде възможност за развитие на нови разрушителни процеси," посочи групата. "Сред албанците в региона ще се загнезди чувство на недоволство, което ще засили една паналбанска идеология, враждебна към настоящите граници и евентуално дори подготвяща почвата за развитие на радикален ислямизъм." 
						В доклада се призовава още косовските институции да засилят доброто управление, а Сърбия да се ангажира с проекта за независимост на провинцията, ако иска да "извлече максимална полза за собствените си дългосрочни интереси и за тези на общността на косовските сърби".

Ишингер каза, че медиите "неправилно са изтълкували" коментара му относно възможността за разделяне на Косово 
					14/08/2007
					 
						ПРИЩИНА, Косово, Сърбия -- Представителят на ЕС в новите преговори за Косово, Волфганг Ишингер, каза в понеделник (13 август), че той и другите членове на тройката САЩ-ЕС-Русия никога не са предлагали, нито са подкрепяли разделянето на Косово като възможно решение на въпроса за бъдещия статут на провинцията. В коментар, цитиран от Радио "Свободна Европа", Ишингер е казал, че думите му са били погрешно изтълкувани от медиите. Според някои съобщения той е казал, че тройката е готова да приеме всеки един вариант, за който се договорят Прищина и Белград.
						В отделно изказване за "Дойче Веле" в понеделник той каза, че представители на сърбите и на косовските албанци могат да бъдат поканени на преки преговори в средата на есента. Доста преди това тройката планира да проведе нови дискусии с всяка от страните. Тя трябва да представи доклад на генералния секретар на ООН Бан Ки Мун на 10 декември. (Фонет, Бета, Дойче Веле, Зери, Танюг, РТС, АП, Б92 -13/08/07)

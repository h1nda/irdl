Бизнес: Русия ще изгради електроцентрала в Турция
					16/07/2010
					Турция одобри строителството на атомна електроцентрала. Още в деловите новини: „Шеврон” планира да проучи находище на шистов газ в България; ЕИБ ще финансира проект за управление на водите в Македония.
					 
						
Бъдещата АЕЦ ще осигурява една шеста от необходимата на страната електроенергия. [Гети Имиджис]
						
						Турският парламент одобри в четвъртък (15 юли) законопроект за изграждането от Русия на първата атомна електроцентрала в страната. Електроцентралата ще струва 20 млрд. долара и ще бъде с капацитет от 4 800 MW, който се очаква да покрие почти една шеста от елекроенергийните нужди на Турция. Двете държави подписаха през май споразумение за изграждането на съоръжението в района на Аккую, близо до южния град Мерсин. 
						*** 
						Европейската инвестиционна банка (ЕИБ) ще отпусне заем от 50 млн. евро на Македония за проекти за управление на водите. Македонският вицепремиер Зоран Ставревски и представителят на ЕИБ Петер Зайц подписаха договора за заема в сряда (14 юли) в Скопие. 
						 *** 
						
						Косово ще получи до 600 млн. евро от продажбата на държавния мобилен телефонен оператор „Вала”, съобщи във вторник (13 юли) министърът на икономиката Ахмет Шала. Приватизацията на дружеството ще донесе на държавния бюджет от 300 до 600 млн. евро. 
						*** 
						„Шеврон”, вторият по големина енергопроизводител в САЩ, е подала заявление за разрешение да проучи находище на шистов газ в Североизточна България, съобщи във вторник (13 юли) американският посланик в София Джеймс Уорлик. Потенциалният капацитет на находището е 25 млрд. куб. метра газ, а годишната консумация на България възлиза на около 5 млрд. куб. м. „Шеврон" е започнала проучване на потенциални шистови газови находища в съседна Румъния, както и в Полша. 
						*** 
						Консорциум от сръбски дружества – включително „Предузече за Путеве Београд”, „Путеви Ужице” и „Планум” -- е започнал изграждането на отсечка от 12,5 км от автомагистралата от Белград до южната част на Адриатическо море, част от Европейския коридор № 11, съобщи в неделя (11 юли) министърът на инфраструктурата Милутин Мърконич. Проектът, който е на стойност 83,6 млн. евро, трябва да бъде завършен през октомври 2011 г.
						
						(Различни източници – 09/07/10-16/07/10)

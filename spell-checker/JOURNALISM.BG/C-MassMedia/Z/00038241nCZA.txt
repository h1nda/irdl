Отстояването на правата на жените все още е трудна битка в Република Сръбска
					20/04/2011
					Босненската сръбска автономна област официално защитава равенството между мъжете и жените, но в действителност ситуацията не е толкова блестяща.
					От Лиляна Ковачевич за Southeast European Times от Баня Лука – 20/04/11
 
					 
						
Диана Тепшич от Центъра за равенство между половете в Република Сръбска. [С любезното съдействие на Диана Тепшич]
						Въпреки че на хартия съществуват гаранции, неспазването на стандартите и принципите на равенство между половете продължават да са пречка за жените в Република Сръбска, посочват правозащитници. 
						„Във всяка страна има различни форми на дискриминация по пол и Република Сръбска (РС) не е изключение. Държавата има задължението да вземе мерки за премахване на съществуващото неравенство”, каза за SETimes Диана Тепшич от Центъра за равенство между половете. 
						Според експертите най-често срещаните форми на дискриминация срещу жени в РС са домашното насилие, нарушаването на трудовите права на жените и участието им в процеса на вземане на обществени и политически решения. 
						„Най-лошо е положението на пазара на труда. Правата на жените се нарушават по-често при майчинство и те често са първите, които са засегнати от икономическата криза. Жените също така не са в равностойна позиция при търсенето на работа, тъй като полагат основните грижи в семейството и често са принудени да работят в така наречената „сива икономика” и да заемат нископлатени длъжности при най-лоши условия”, каза Тепшич. 
						Според министерството на труда на РС жените са малцинство сред заетото население. 
						„Това не означава, че те работят по-малко. Напротив, ежедневната дейност на жените е тежка, неплатена и не се признава от обществото”, посочва Тепшич. 
						Същевременно много от тях са изложени на риск от тормоз, злоупотреби и насилие. Законът за защита от домашно насилие на Федерация БиХ (ФБиХ) не предвижда необходимото държавно финансиране за осигуряването на подслон за жени и деца, жертви на [домашно] насилие. Тези институции съществуват почти изцяло благодарение на дарения от международни организации, еднократни дарения от бюджетите на автономните области и без почти никаква подкрепа от местните общности. 
						„Съществува и проблем с недостатъчния капацитет на заведенията за лечение на зависимост от наркотици, която е честа причина за насилие [в РС]”, каза Мара Радованович от базираната в Биелина неправителствена организация „Лара”. 
						Положението на жените в градските и селските райони се различава значително, като е налице силно маргинализиране на жените с увреждания, самотните майки, бежанците и ромските жени. 
						По данни на Центъра за равенство между половете на РС жените съставляват само една трета от всички редовно пенсионирани лица. Малко жени в РС заемат ръководни постове или са собственици на имоти, което затруднява достъпа им до кредити и финансови стимули, а голяма част от жените в селските райони не са пенсионно или здравно осигурени. 
						Наблюдава се обаче видим напредък по отношение на участието на жените в обществено-политическия живот. В момента жените в парламента на РС са 21 %, 16 % от членовете на местните съвети са жени, както и 5 % от кметовете. 
						В новото правителство на РС от 16 министерства пет министерски поста бяха поверени на жени – значително подобрение спрямо само две жени министри по-рано. 
						Жените, жертви на домашно насилие, са повече от 30 % от общия брой на убитите в РС. През последните пет години на горещите телефонни линии са съобщени 17 234 случая на жертви на насилие, от които 98 % са били жени и млади момичета.

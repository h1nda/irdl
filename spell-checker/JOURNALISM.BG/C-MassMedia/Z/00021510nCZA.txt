Експерти по връзки с обществеността ще помагат в предизборната кампания в Хърватия
					07/02/2007
					И двете основни политически партии в Хърватия се надяват тази година да увеличат шансовете си с помощта на известни специалисти по провеждане на кампании.
					От Наташа Радич за Southeast European Times – 07/02/07 
 
					 
						
Хърватският премиер Иво Санадер работи с ирландеца П. Дж. Мара.
						Тази година Хърватия ще проведе общи избори, а социологическите проучвания показват, че двете основни политически партии -- Хърватската демократична общност (ХДО) и Социаллибералната партия (СЛП) -- са буквално с изравнени шансове. Този път и двете партии разчитат на помощта на професионални консултанти, за да увеличат шансовете си. 
						През последните четири години ирландският политически консултант и специалист по връзки с обществеността П. Дж. Мара консултира хърватския премиер Иво Санадер. Мара, който е основният политически консултант на избирания два пъти ирландски премиер Бърти Ахърн, е един от най-търсените експерти по предизборни кампании в страната си. 
						Усилията на Мара помогнаха на ХДО да спечели последните избори и партията се надява, че и този път ще се справи. Подходът му е да привлече вниманието върху личността, като постави партийния лидер в светлината на прожекторите и максимално да използва индивидуалната му харизма. 
						Посланието, което се изпраща на гласоподавателите, е просто и ясно: човек, който дава политически обещания на цял един народ, трябва да е демократичен, умел лидер, който не се страхува от никого и е устремен към една-единствена цел -- просперитета на страната. 
						Конкурентното предимство на ХДО обаче този път може и да не даде резултат, защото опозицията също реши да наеме известен експерт по политически кампании, британеца Дейвид Евънс. 
						Той успешно ръководи избирателната кампания на британската Лейбъристка партия и през 2001 г. основа своя собствена фирма, която специализира в комуникации и политически маркетинг. Работил е с Алистър Кембъл, спорна политическа фигура и известен политически консултант, който помогна на Тони Блеър да спечели изборите два пъти. 
						СЛП се надява, че Евънс ще й помогне и тя да постигне подобен резултат. По-конкретно партията разчита на засилени комуникации и пиар умения, които да й позволят по-добре да предаде посланията си. 
						Над 1000 партийни членове са се регистрирали за участие в обучения, организирани от Евънс. Сега те са готови да използват новите си умения на практика, като ги изпитат срещу стратегиите на съперниците си от ХДО. Все още е твърде рано да се правят каквито и да било прогнози, с изключение на една -- стилът на хърватските политици се е променил, може би завинаги.

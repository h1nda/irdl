Министрите на отбраната от ЮИЕ се срещнаха в Загреб
					12/03/2009
					Военните министри от региона се събраха миналата седмица в Загреб, за да засвидетелстват подкрепата си към присъединяването на Хърватия и Албания към НАТО и да обсъдят регионалната сигурност и реформите.
					От Иво Шчепанович за Southeast European Times от Загреб -- 12/03/09
 
					 
						
''Мога да заявя, че всички страни подкрепят присъединяването на Хърватия към НАТО, тъй като нашето членство в НАТО ще бъде от полза за Хърватия и за целия регион”, каза хърватският министър на отбраната Бранко Вукелич. [Гети Имиджис]
						Военните министри от Югоизточна Европа се събраха миналата седмица в Загреб на неофициална среща, посветена на кандидатурите на страните за членство в НАТО. Министрите обсъдиха още предизвикателствата пред регионалната стабилност, както и възможностите за сътрудничество между страните от "Адриатическата харта". 
						На срещата в Загреб на 6 март присъстваха представители на Италия, Албания, Гърция, България, Македония, Черна гора, Румъния, Сърбия, Босна и Херцеговина и Унгария. 
						Според репортаж на хърватската информационна агенция ХИНА, в реч пред участниците в конференцията хърватският министър на отбраната Бранко Вукелич е заявил, че евро-атлантическият интеграционен процес е единственият начин да се стабилизира Югоизточна Европа.
						''Мога да заявя, че всички страни подкрепят присъединяването на Хърватия към НАТО, тъй като нашето членство в НАТО ще бъде от полза за Хърватия и за целия регион”, каза Вукелич. 
						Очакваното присъединяване на Хърватия и Албания по време на срещата на върха на НАТО идния месец в Страсбург и Кел се разглежда като успех за целия регион, добави Вукелич. 
						„Абсолютно съм уверен, че Хърватия ще стане пълноправен член на следващата среща на върха на НАТО. Всяко усилие [за] насърчаване на регионалното сътрудничество ни помага да добием по-добро разбиране, по-голяма стабилност и по-добри отношения,” каза след срещата вицепремиерът Ядранка Косор. 
						Вукелич каза, че страната ще продължи своето участие в мисиите на НАТО, ООН и ЕС в Афганистан, Чад и Голанските възвишения и ще продължи да полага усилия за приемане на стандартите на НАТО и модернизиране на оборудването си. Той заяви обаче, че страната трябва да намали военния си бюджет с около 74 милиона евро. 
						 ''Това ще забави някои дейности, но ние няма да се отказваме от стратегическите си цели," каза Вукелич. 
						Помощник генералният секретар на НАТО Иржи Седиви, който присъства на срещата, отново подчерта, че Алиансът смята да остане в Югоизточна Европа, за да помага на стремящите се към членство страни да прилагат военните и други реформи. 
						''НАТО остава отворен за всички страни, които са готови да изпълнят стандартите [на Алианса],'' каза Седиви. 
						Конференцията се състоя дни, след като говорителят на НАТО Джеймс Апатурай заяви, че Алиансът очаква да посрещне Хърватия като членка, независимо от продължаващия й граничен спор със Словения. 
						На седмичния си брифинг за пресата на 4 март той изрази „много силната надежда и желание [на НАТО] да види Хърватия и Албания заедно ... на масата на съвета”. 
						Всичките 26 страни, членки на НАТО, ратифицираха протокола за присъединяване на Хърватия към НАТО.

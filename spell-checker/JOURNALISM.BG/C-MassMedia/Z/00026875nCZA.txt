Сърбите отдават почит на краля на ромската музика
					25/06/2008
					"Смъртта му е голяма загуба за музиката и не съм сигурен, че по-младите поколения ще пеят като него," каза музикантът Крешимир Томец, колега на покойния Шабан Байрамович.
					От Давор Коникушич за Southeast European Times от Белград-- 25/06/08
 
					 
						
Шабан Байрамович почина по-рано този месец. [Архив]
						"Кралят на ромската музика", 72-годишният Шабан Байрамович, почина на 8 юни в Ниш от сърдечен удар. Байрамович бе почитан не само на Балканите, но и по цял свят, като в своята кариера записа 20 албума, издаде около 50 сингъла и написа и аранжира над 700 песни. Повече от 20 години той бе вокалист на групата “Църна мамба”. Участвал е и в няколко филма.
						Музикалната му кариера започва, след като влиза в затвора за дезертиране от Югославската армия, както се твърди заради връзка с момиче. По думите на Байрамович първоначално военният съд го осъдил на три години лишаване от свобода. След като той заявил пред съда, че би изтърпял всяка присъда, съставът увеличил срока на пет години и половина.
						Затворен на Голи оток, остров в Адриатическо море, на който са изпращани повечето от политическите затворници от ерата на Тито, Байрамович се присъединява към затворническия оркестър. Той изпълнява песните, направили известни Франк Синатра, Джон Колтрейн и други музиканти. По-късно Байрамович нарича затвора "житейски университет", като казва, че там се е научил и да чете и пише. След излизането си от затвора той издава своята първа грамофонна плоча през 1964 г.
						Въпреки своята дълга и забележителна кариера Байрамович изживява труден период. Когато обществеността разбира, че той е болен и живее в бедност на старини, министърът на труда и социалната политика Расим Ляич му осигурява държавна помощ. "Няма кой да влезе през портата ми или да се обади по телефона, за да попита как съм", каза пред журналисти Байрамович в началото на юни. До края на живота си той живя в ромски квартал край Ниш.
						На погребението му на 11 юни присъстваха около 10 000 души, включително президентът Борис Тадич, бившият премиер Зоран Живкович и филмовият режисьор Горан Паскалевич. Представители на джазфестивала “Нишвил” подеха инициатива една от улиците в Ниш да бъде кръстена на негово име.
						Негови колеги музиканти му отдадоха дължимото. "Смъртта на Шабан е още една възможност да помислим за ромския проблем на Балканите, а същевременно това е и смъртта на един велик човек, който не измени на своя уникален начин на живот. ... Това е особено важен момент да почетем ромите, които пазят своите музикални традиции," каза за Southeast European Times Бобан Джорджевич, директор на музикалния фестивал “Ринг Ринг” и мениджър на оркестъра на Бобан Маркович.
						Хърватската група “Кубизмо” също имаше няколко съвместни изпълнения с него. “Смъртта му е голяма загуба за музиката и не съм сигурен, че по-младите поколения ще пеят като него,” каза музикантът Крешимир Томец.

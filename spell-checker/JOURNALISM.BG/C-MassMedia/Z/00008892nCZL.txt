Ашдаун определи краен срок за работата на комисията на Република Сръбска за Сребреница
31/10/2003
Пади Ашдаун каза, че комисията на Република Сръбска (РС) за установяване на фактите около събитията в близост до Сребреница през юли 1995 г., трябва да приключи работата си до шест месеца и че службите за сигурност и военните в РС трябва да й съдействат.
От Бет Кампшрор за Southeast European Times от Сараево - 31/10/03
 
 
Върховният представител на международната общност в Босна и Херцеговина (БиХ) Пади Ашдаун каза на правителството на Република Сръбска (РС), че предложената от него комисия за установяване на фактите за Сребреница, където силите на босненските сърби избиха 7 000 мюсюлмани - мъже и момчета - през юли 1995 г., трябва да представи окончателния си доклад след шест месеца, за да се сложи край на процеса, възприеман от мнозина като протакане от страна на РС.
"Просто е неприемливо да измъкваме истината от правителството на Република Сръбска така, сякаш им вадим развален зъб", заяви той пред представители на пресата по-рано този месец. "Министерството на вътрешните работи, армията и разузнавателните служби на РС имат моралното, политическо и ясно правно задължение да предоставят пълно и безусловно съдействие."
Неизпълнението на това задължение, каза той, ще има "най-сериозни правни последствия". Макар че върховният съд на БиХ по човешките права отговаря за определяне на наказанията, в крайна сметка власт да изпълни решенията на съда има службата на Ашдаун.
Обещанието за създаване на комисия се появи в последния доклад на правителството на РС за Сребреница, поискан от Камарата по човешките права на 7 март. Но комисията може да се разглежда и като тактика за измъкване от ситуацията, тъй като съдът поиска от правителството да разкрие местоположението на масовите гробове на хората, изчезнали след падането на Сребреница.
Председателят на съда Мишел Пикар отбеляза в писмо до Ашдаун от 14 октомври, че правителството на РС не се е свързало със семейства на изчезналите, за да разбере каква е съдбата или къде се намират техните роднини.
Подобна комисия може да се струва излишна на тези, които следят работата на Трибунала за военни престъпления на ООН, новините или десетките доклади, публикувани след клането. Но един адвокат, който наблюдава съдебните процеси на Международния наказателен съд за бивша Югославия (МНСБЮ), каза, че подобна комисия може да помогне на хората от РС да намерят общ език с останалия свят.
"Струва ми се, че тези, които не са убедени, са хората в РС", каза Джудит Армата, адвокат към Коалицията за международно правосъдие. "Ако това се окаже една законна, обективна комисия, тя може да помогне на хората в РС да видят това, което виждат всички останали."
Ашдаун каза, че с цел да сведат до минимум всякакви пречки, както той, така и главният прокурор за военни престъпления на МНСБЮ, Карла дел Понте, ще предложат по един член на комисията.
Решението на съда от 7 март, което бе породено от съдебно дело, заведено от 49 оцелели от Сребреница, също постанови, че правителството на РС трябва да заплати 2 млн. евро на Фондацията "Сребреница-Потоцари". Първата вноска от 1 млн. евро вече е платена.
Решението на съда дойде шест месеца след публикуването на първия доклад на правителството на РС за Сребреница, в който се казва, че са убити не повече от 2500 мюсюлмани - войници по време на служба. Този доклад бе широко заклеймен от оцелели хора, различни политически партии и международната общественост.

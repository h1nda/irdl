Комисия на ЕП одобри доклада за България и призова за прилагане на реформите
					24/11/2005
					Според комисията по външни отношения на Европейския парламент България би трябвало да може да се присъедини към ЕС през януари 2007 г., при условие че през идните месеци бъдат осъществени необходимите важни реформи. 
					(Стандартнюз - 24/11/05; Европейски парламент, EUpolitix, Агенция София нюз, БНН, Фокус, Медиапул, Дневник, Сега, Europe.bg - 23/11/05)
 
					 
						
"Нужно е да видим бързи и ефективни действия от страна на българските власти за преодоляване през следващите няколко месеца на проблемите, будещи сериозна загриженост," казва в своя доклад Джефри ван Орден, докладчик на Европейския парламент за България. [EП] 
						Мнозинството от членовете на комисията по външни отношения на Европейския парламент (ЕП) одобриха в сряда (23 ноември) доклада за готовността на България за членство в ЕС. 
						По график страната трябва да се присъедини към ЕС през януари 2007 г., заедно със северната си съседка Румъния. Съгласно доклада България ще може да спази насрочената за членството й дата, ако през идните месеци бъдат осъществени съдебната и други особено важни реформи. 
						"Нужно е да видим бързи и ефективни действия от страна на българските власти за преодоляване през следващите няколко месеца на проблемите, будещи сериозна загриженост," каза пред журналисти докладчикът на Европейския парламент за България Джефри ван Орден, който е автор на доклада. Документът ще бъде обсъден на пленарно заседание на ЕП през декември. 
						Съгласно изявление на ЕП одобреният в сряда документ призовава българските власти да покажат "по-голяма и явна решимост" по отношение на въпросите, будещи загриженост в ЕС, и "да демонстрират по категоричен начин", че преди април 2006 г. ще бъдат предприти стъпки за решаването на тези въпроси. 
						Изразявайки загриженост във връзка с "безочливата природа на организираните криминални елементи в България, тяхното неуважение към закона и предизвикателно поведение спрямо държавната власт," депутатите от ЕП призоваха властите да засилят борбата с организираната престъпност. Те казаха още, че София трябва да продължи работата си по своята стратегия за борба с корупцията и по съдебната реформа. 
						"Други проблемни области остават интеграцията на ромите, груижите за децата, психиатричната помощ и селскостопанската система. Членовете на комисията призовават още правителството да подобри всички аспекти на граничния контрол и да увеличи усилията си във всички области на вътрешния пазар," гласи изявлението на ЕП. 
						Независимо от тези проблеми страната е на път да се присъедини към ЕС през януари 2007 г., заявиха депутатите от ЕП. Преди това обаче тя трябва да изпълни всички изисквания за присъединяване. 
						България и Румъния, които по план трябва да се присъединят към блока заедно, подписаха своя договор за присъединяване на 25 април. По силата на договора Брюксел може да отложи членството на всяка от двете страни с една година, ако тя не изпълни ангажиментите си. 
						През май 2006 г. ЕК ще публикува окончателните си доклади за двете страни, включващи препоръки дали те трябва да бъдат приети в ЕС на 1 януари 2007 г., както е предвидено по график.

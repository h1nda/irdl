Охридската конференция обсъди по-бързото присъединяване към ЕС
					30/12/2008
					Участници от десет страни от региона обсъдиха усилията за постигане на по-бързо присъединяване към ЕС на конференция в Македония.
					От Любомир Христов за for Southeast European Times в Охрид -- 30/12/08
 
					 
						
Участници в конференцията обсъждат присъединяването към ЕС. [Архив]
						Стопанската камара на Македония бе домакин на конференция на търговските камари от Югоизточна Европа миналия месец в Охрид. Темата на конференцията - "По-бързо към ЕС" - позволи на участниците от десет страни - от Словения до Турция - да обменят опит и да обсъдят възможностите за по-бързо присъединяване към ЕС. 
						В обръщението си към участниците вицепремиерът на Македония Зоран Ставрески направи кратък преглед на усилията, които страната му полага при изпълнение на задълженията, произтичащи от Споразумението за стабилизация и асоцииране (ССА), включително провеждането на конструктивен диалог сред етническите общности на страната, съдебната реформа, реформата в полицията, борбата срещу корупцията и укрепването на административния капацитет. 
						"Убеден съм, че [Maкедония], Хърватия, Босна и Херцеговина, Черна гора, Сърбия и Албания всички имат пълен капацитет и са готови да поемат отговорностите си като бъдещи членове на ЕС заедно с настоящите страни-членки", заяви Ставрески. 
						Любомир Христов от България откри дискусията, като изказа мнението, че пътят към присъединяване и качественото осъществяване на реформите по ССА е също толкова важно, колкото и самото присъединяване. Укрепването на институциите, модернизирането на инфраструктурата и подготовката на свободното движение на стоки, капитали и хора служи за увеличаване на конкурентоспособността на икономиката на неговата страна, каза той. 
						Председателите и представителите на търговските камари споделиха опита си и трудностите в подготовката за присъединяване към ЕС. Румънският посланик в Македония Адриан Константинеску направи преглед на пътя на страната му към ЕС през 2007 г. Той потвърди желанието и готовността на Румъния да помогне на страните от Западните Балкани, които се стремят към членство в Съюза. 
						Директорът на "Стопанска банка" Глигор Бишев цитира последния доклад на Световната банка, отбелязвайки, че в него са споменати няколко страни от региона - включително Албания и Македония - сред десетте най-бързо реформиращи се страни в света. Той смята, че това е доказателство за политическата воля в региона за подготовка за присъединяване към ЕС колкото е възможно по-бързо. 
						Конференцията също осигури възможности за контакти за бизнес лидерите в региона. 
						Македонските организатори изразиха надежди, че конференцията ще се превърне в редовно събитие.

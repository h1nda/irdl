Фестивалът „ЕКЗИТ” бе помрачен от смъртта на жена
					16/07/2008
					Макар че тазгодишният музикален фестивал „ЕКЗИТ” в северния сръбски град Нови Сад бе посетен от над 160 000 души, трагичната кончина на млада жена засенчи празненствата.
					От Игор Йованович за Southeast European Times от Белград – 16/07/08
 
					 
						
Клон падна върху фестивалния лагер, докато посетителите спели. [myexit.org]
						Осмият годишен фестивал „ЕКЗИТ”, който се проведе в гр. Нови Сад в Северна Сърбия между 10 и 13 юли, посрещна над 160 000 младежи от цял свят. Посетителите се наслаждаваха на изпълненията на около 600 артисти на 25 сцени. 
						Трагичната смърт на сръбкиня обаче засенчи празненства. Йелена Матич, на 28 г., от гр. Парачин, загина в неделя (13 юли), когато голям клон се стовари върху палатката й. Клонът, откършен от поривите на вятъра, рани сериозно още трима младежи – двама македонски граждани и една британска гражданка. 
						Кметът на Нови Сад Игор Павличич обяви, че разследването ще определи дали градската управа носи отговорност за това, че не е отстранила опасните клони над лагера, където посетителите на фестивала са спели. Организаторите на „ЕКЗИТ” предложиха да учредят фондация на името на Матич, която да финансира обучението на ученици от Парачин. 
						Като цяло те изразиха задоволство от броя на посетителите, макар той да не отговори на очакванията за 200 000 души. Около 20 000 чуждестранни посетители от Сингапур, Панама и Япония присъстваха на фестивала, а само от Канада пристигнаха 1 500 души. Според организаторите на фестивала са присъствали и 500 австралийци. Мнозинството от чужденците са пристигнали от Великобритания на организирани групи. Домакините посрещаха гостите с хляб, сол и сливова ракия – традиционна проява на гостоприемство в Сърбия. 
						Броят на местните посетители бе малко под очакванията, вероятно заради високата цена на билетите – еднодневна карта за фестивала струваше до 50 евро. Средностатистическият сърбин печели около 350 евро месечно. 
						"Това бе най-добрият „ЕКЗИТ” досега, с изключение на злополуката, която се случи в лагера,” каза организаторът Райко Божич. 
						Основните звезди на фестивала бяха антиглобалистката група „Ману Чао” и британската пънк група „Секс Пистълс”, които свириха за първи път в Сърбия. Те закриха фестивала с 90-минутно шоу, като два пъти излизаха на бис. 
						"ЕКЗИТ", който започна преди осем години като форма на протест срещу режима на Слободан Милошевич, демонстрира отново тази година, че е нещо повече от музикален фестивал. Мисията на ОССЕ в Сърбия организира редица тематични дискусии между концертите.

Готовина е прехвърлен в Хага и ще се яви пред МНТБЮ в понеделник
		11/12/2005
		 
			ХАГА, Холандия -- Анте Готовина, един от тримата най-издирвани обвиняеми от трибунала на ООН за военни престъпления бе прехвърлен в съд в Хага в събота (10 декември). Той бе арестуван в Тенерифе миналата сряда, след като се бе укривал повече от четири години. Говорител на трибунала заяви, че обвиняемият ще се яви пред съда в понеделник, за да подаде жалба. Генералът в оставка бе обвинен, че носи отговорност за жестокостите, извършени срещу сръбското население по време на операция "Буря" на хърватската армия през 1995 г. 
			Междувременно испанските власти съобщиха, че Готовина е влязъл в Испания с фалшив паспорт на името на Кристиян Хорват. Печатите в паспорта показват, че е бил в Аржентина, Чили, Китай, Чешката република, Русия и френската тихоокеанска територия Таити. Последният печат е от Мавриций от 25 ноември. 
			Хиляди поддръжници на Готовина се събраха в Задар в събота, за да протестират срещу задържането му и да настояват хърватското правителство да помогне за осигуряване на защитата на бившия генерал. Хърватският президент Стипе Месич отново подчерта в събота, че сътрудничеството с .Хагския трибунал е международно юридическо задължение на страната. Същия ден премиерът Иво Санадер се срещна с високопоставени църковни служители, за да намали напрежението. (AФП - 11/12/05; Уеб-сайт на МНТБЮ, Хина, Вечерни лист, AФП, AП, Ройтерс - 10/12/05)

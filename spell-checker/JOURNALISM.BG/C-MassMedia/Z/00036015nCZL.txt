Косово е готово за разговори със Сърбия, изключващи статута и разделянето на страната 
					14/09/2010
					 
						ПРИЩИНА, Косово -- Официални представители заявиха, че са готови за разговори със Сърбия, но обещаха да не се обсъжда статутът на Косово. Заместник министър-председателят Хайредин Кучи каза в понеделник (13 септември), че парламентът трябва да даде мандат за подобни преговори. „Три неща са важни за косовските институции - участниците в тези разговори, въпросите, които ще бъдат обсъждани, и времевата рамка за провеждането им. Ние ще бъдем много конструктивни и ще си сътрудничим с международната общност”, каза Кучи. Министър-председателят Хашим Тачи изключи обсъждане на Северно Косово, докато опозиционните партии казват, че политическият статут на Косово, неговата териториална цялост и специалният статут на северната част на страната са три въпроса, които не подлежат на преговори. Вестниците обаче цитират неназовани дипломатически източници, според които въпросите, свързани със Севера на страната, като митническите пунктове, съдилищата и върховенството на закона, ще бъдат част от диалога. (Зери, Коха Диторе, Експрес, Косова Сот - 14/09/10)

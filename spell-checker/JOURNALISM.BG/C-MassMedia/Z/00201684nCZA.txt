ОССЕ подкрепя разследването на търговия с човешки органи в Косово
					26/07/2011
					Международната общност прави крачка напред към разследването на смразяващите твърдения, свързани със сръбски пленници и други хора, че техни органи са били отстранявани и продавани.
					От Биляна Пекушич за Southeast European Times от Белград -- 26/07/11 
 
					 
						
Сръбският външен министър Вук Йеремич. [Ройтерс] 
						На среща миналия месец в Белград Парламентарната асамблея на ОССЕ прие резолюция, внесена от Сърбия, относно борбата с незаконния трафик на човешки органи. 
						Приетата на 10 юли резолюция дава зелена светлина за започване на разследване на проблема с незаконния трафик на човешки органи, който според твърденията е бил извършван по време на въоръжените конфликти на територията на Федеративна република Югославия през 1999 г., в т.ч. и в Косово. 
						Асамблеята на ОССЕ призова за пълно сътрудничество с ЮНМИК, ЮЛЕКС и съответните национални институции за осигуряване на цялата информация, факти и документи относно подобни престъпления в Косово. 
						Сърбия внесе резолюцията в края на юни въз основа на доклада на специалния докладчик на Съвета на Европа Дик Марти, в който се твърди, че подобни престъпления са били извършени в Косово по време на въоръжения конфликт там. 
						"Търговията с човешки органи е една от най-ужасните форми на престъпление, особено когато се извършва срещу невъоръжени цивилни в район, засегнат от конфликт," заяви ръководителят на сръбската делегация Сузана Грубешич пред асамблеята на ОССЕ. 
						Грубешич каза, че във всички предишни случаи, свързани с обвинения във военни престъпления на Балканите, следствията са се водели в рамките на мандата на Съвета за сигурност на ООН, и заяви, че същият стандарт трябва да се приложи и в този случай. 
						Асамблеята на ОССЕ обаче не прие бъдещото разследване да се провежда под надзора на ООН и препоръча то да се проведе под контрола на ЮЛЕКС и ЮНМИК. 
						"Великите сили спират разследването на търговията с човешки органи," отговори сръбският външен министър Вук Йеремич. 
						Той изрази надежда, че т.нар. от него блокада ще бъде преодоляна и ще бъде отбелязан напредък в следващите седмици. "Ако това не стане, ще бъде изключително трудно да се съпротивляваме на впечатлението, че по отношение на търговията в Косово има нещо, което по някаква причина не трябва да бъде извадено на светло," каза той за всекидневника "Блиц". 
						Грубешич обясни, че ЮЛЕКС няма право да разследва извън Косово, а без мандат на Съвета за сигурност на ООН други държави, като Албания, биха могли да не позволят разследване на тяхна територия. 
						"Съветът за сигурност на ООН е от решаващо значение за успеха на разследването и само той може да задължи за сътрудничество онези страни, като Албания, които не го искат," каза Грубешич за SETimes. 
						Съмнително е дали Съветът за сигурност ще изиска разследване в Косово дори и ОССЕ да приеме такава резолюция, каза международният юридически експерт Войн Димитриевич за SETimes. 
						"ООН се занимава с най-драматичните проблеми в света, а не с това, което се е случило в някакъв конфликт," каза той. 
						Димитриевич посочи също, че друг отворен въпрос е кой съд ще съди евентуалните извършители. "Вероятно това ще се превърне в поредния балкански епизод, където всички обвиняват всички други, защото всичко тук се разглежда през призмата на националната принадлежност," каза той. 
						След вота на ОССЕ за резолюцията германският представител Ута Запф каза, че съжалява, че е приела предложението на делегацията на САЩ и че е гласувала да се даде мандат за разследване на ЮЛЕКС и ЮНМИК. 
						"Сега смятам, че би било по-добре Съветът за сигурност на ООН да поведе [инициативата]," каза Запф. 
						ЮЛЕКС вече работи по сформирането на следователска група, която да се занимае с доклада на Марти. 
						"Групата трябва да е отделена от косовските власти, за да покаже, че ще води обективно разследване. Тя ще работи основно в Брюксел заради онези, които се притесняват, че може да клоним към страната на Косово," каза Анди Спаркс, заместник-началник на мисията ЮЛЕКС.

Доклад подчертава албанския проблем с медиите
03/05/2004
Според доклад, публикуван от Албанския център за мониторинг върху медиите, СМО са подложени на политически натиск
От Арди Пулай за Southeast European Times в Тирана - 03/05/04
 
 
Новият закон насърчава телевизионните станции да се конкурират лоялно, противодействайки същевременно срещу излъчването на откраднати програми. [АФП]
Албанските медии са подложени на политически натиск и броят на радиостанциите, телевизионните канали и вестниците е прекомерно голям, се казва в доклад на Албанския център за мониторинг върху медиите (АЦММ).
Докладът, който поставя Албания на 36-то място измежду 164 държави относно свободата на медиите, бе публикуван в края на март и анализира състоянието на медиите през 2003 г. Докладът на АЦММ посочва, че медиите са били засегнати от съдебни дела, заведени от политици, но подчертава факта, че медиите в определени случаи са действали непрофесионално и пристрастно, подкопавайки общественото доверие.
Албанските съдилища са разгледали 12 дела през 2003 г. Делата са били заведени от политици или висши длъжностни лица, които обвиняват медийните институции, главно вестниците, в клевета. Санкциите са били в размер до 7,500 евро," се казва в доклада.
Албания няма отделен закон за медиите, но наказателният кодекс се прилага в такива случаи, когато трябва да се излезе с решение за медийните институции.
В доклада се констатира освен това, че малтретирането на журналисти е намаляло в сравнение с предходни години, но че журналистите са обект на дискриминация по време на изпълнение на служебните им задължения.
Албанските медии са все още в преходен период. Прилагането на закона срещу пиратството след средата на октомври 2003 г. отбеляза нова фаза в развитието на електронните медии. Тъй като се смята, че в Албания има прекалено много радио и телевизионни станции, властите решиха да преразгледат техните лицензи. Те прилагат новия закон за авторските права в електронните медии, насочен към предотвратяване на излъчването по станциите на игрални и документални филми, футболни мачове и други програми, които се "крадат" от чуждестранни сателитни канали.
През последното десетилетие това бе обичаен начин за запълване на ефирното време. Новият закон обаче насърчава станциите да водят лоялна конкуренция. Той се опитва да овладее хаотичната телевизионна среда в Албания, където различните канали излъчват крадени програми по цял ден.
Според доклада на АЦММ 17 всекидневника са излизали миналата година, 14 от тях независими и три, подкрепяни от политически партии. Броят им е твърде голям за една малка страна.
Според доклад, публикуван от Европейската комисия (ЕК), независимо от големия брой вестници и други печатни/ ефирни медии в Албания, нито една от тях не е имунизирана срещу политически или финансов натиск. Увеличената прозрачност относно собствеността върху медиите е от решаващо значение. Твърденията за опити на правителството да влияе върху отразяването на събитията чрез относително фини форми на натиск - например, финансов и фискален натиск - или чрез системно прибягване до дела за уронване на престижа и клевета, продължават.
ЕК препоръчва да се предприемат мерки за подобрение на трудовите условия за журналистите, тъй като сегашната ситуация не съдейства за развитие на обективна и професионална журналистика.

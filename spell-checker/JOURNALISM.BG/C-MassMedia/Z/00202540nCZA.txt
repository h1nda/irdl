Турският туризъм вероятно ще подобри рекорди
10/08/2004
Турският туризъм не само преодоля някои затруднения в последно време, но и очаква сега върхова година. Туристическата индустрия е в състояние да постигне дългосрочни цели и бумът идва в ключов момент от аспирациите на Турция за членство в ЕС.
От Фатих Баран за Southeast European Times в Истанбул - 10/08/04
 
 
По приблизителни изчисления 16 милиона туристи ще посетят Турция до края на годината. [АФП]
Със своите 8 000 км плажове и културно наследство, датиращо отпреди 10 000 години, не е изненада, че Турция е привлекателна дестинация за туристите. Националният туристически сектор преодоля серия от трудности в последно време - икономическата криза през 2002, въздействието на тероризма и войната, страховете от епидемията от ТОРС - и сега се радва на това, което може да се окаже рекордна година.
Според Министерството на културата и туризма, 1 872 770 туристи са посетили Турция през юни 2004 г. Броят на туристите през първата половина на годината е достигнал 6 701 825 - увеличение с 43.4 % в сравнение със същия период на миналата година. Министерството изчислява, че повече от 16 милиона туристи ще са посетили Турция до края на 2004 г, вливайки 9.7 млрд. щ.д. в икономиката на страната.
Тези цифри подсказват, че Турция е на път да покрие дългосрочната цел на министерството от 25 млн. туристи и 16.3 млрд. щ.д. постъпления от туризма на година, превръщайки тази бранш в един от локомотивите на турската икономика.
Сред посетителите на Турция през първата половина на 2004 г. са били 1 500 269 германци, 1 111 307 руснаци, 459 636 британци, 611 130 българи, 149 209 от бивша Югославия и 188 048 гърци.
Междувременно Световната организация по туризма прогнозира в неотдавнашен доклад, че в турския туризъм ще стартират важни развития през тази година. В доклада се изразява очакването, че през 2010 и 2020 г. съответно 17.1 млн. и 27 млн. туристи ще посетят Турция. Това би означавало 16.1 млрд. евро годишно от постъпления от туризма към 2020 г. Организацията констатира, че 14 млн. туристи са избрали Турция миналата година и прогнозира, че техният брой ще нарасне на 16 млн. през 2004 г.
Туристическият бум идва в момент, когато Турция навлиза в нова фаза на отношенията си с ЕС. Според анализатори е вероятно това да има благоприятно въздействие върху шансовете на страната да получи през декември твърда дата за начало на преговори за присъединяване към Съюза.

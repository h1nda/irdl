Според Паси българските войски биха могли да се изтеглят от Ирак преди края на 2005 г., ако ситуацията се успокои
28/06/2004
 
СОФИЯ, България -- Предсрочно изтегляне на българския контингент може да се осъществи, ако сигурността се подобри по-рано от очакваното, заяви външният министър Соломон Паси в неделя (27 юни). Ако ситуацията се развие благоприятно, българските военнослужещи биха могли да се завърнат у дома преди края на 2005 г., посочи той. Министърът на отбраната обаче изтъкна, че предаването на управлението на иракските власти в понеделник, два дни по-рано от предвиденото, няма да прекрати мандата на българския контингент в Ирак. Той допълни, че дори и най-оптимистичните сценарии предвиждат коалиционните сили да останат в Ирак поне до края на 2005 г.
Други новини от неделя: Българският министър на регионалното развитие и благоустройството Валентин Церовски разкритикува споразумението между България и Турция за проекта "Горна Арда", според който трябва да се изградят язовири и ВЕЦ-ове. Церовски определи договора като неефективен. (БТА, БНР, Медиапул, БНТ, Дневник - 27/06/04)

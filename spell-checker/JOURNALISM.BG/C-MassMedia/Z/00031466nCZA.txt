'Материалното момиче" омагьоса Балканите
					31/08/2009
					Maдона изпя хитове от дългогодишната си кариера, включително "Воуг", "Рей ъф Лайт" и "4 минитс".
					От Бояна Милованович и Пол Чокою за Southeast European Times в Белград и Букурещ - 31/08/09
 
					 
						
Maдона изнесе впечатляващо шоу за феновете в региона. [Гети Имиджис]
						Maдона разтърси Балканите тази седмица през последната част от европейското й турне за 2009 г. "Лепкаво и сладко". Тя пя на стадион "Васил Левски" в София в събота (29 август), в парка "Извор" в Букурещ на 26 август и два дни преди това в парка "Ушче" в Белград. 
						Певицата започна шоуто с "Кенди шоп", хит от албума й от 2008 г. "Хард Кенди", след откриването на шоуто от британския ди джей Пол Оукънфолд. 
						Taмара, запалена фенка на Мадона, дойде чак от Москва, за да види попдивата. "За пети път съм на концерт на Мадона; Следвам я в турнетата й, когато мога. Тя е уникална и специална", казва Тамара. 
						При следващата спирка в Букурещ Мадона излезе на сцената пред около 60 000 аплодиращи фенове. 
						"Здравей Румъния? Готови ли сте? Не съм била тук досега. Затова съм много щастлива, че съм тук и ви обичам", каза Мадона. В Букурещ, т.н. "Материално момиче" отправи послание за толерантност, което не бе добре прието. 
						"Ние всички сме еднакви", каза тя. "Обърнах внимание на съобщения, че съществува голяма дискриминация срещу ромите и циганите изобщо в Централна Европа. И ми е тъжно, защото не вярвам в дискриминацията срещу когото и да било. Ние вярваме в свободата и равноправието... Нека не го забравяме!" 
						Феновете освиркаха този призив. Епизодът бе обстойно отразен от международните медии. Някои фенове от Букурещ се оплакаха от нередности в организацията на шоуто. Седящите на последните редове заявиха, че не са могли да чуят и видят много, защото екраните на сцената са били поставени твърде ниско и звукът е бил твърде слаб, докато други се оплакаха от прах в парка. 
						Като цяло обаче феновете аплодиха много от най-големите хитове на Мадона, включително "Воуг", "Мюзик", "Рей ъф Лайт", "Фроузън", "4 минитс", "Холидей" и "Инту дъ Гроув". 
						Мадона също отдаде почит на Майкъл Джаксън, като изпя някои от неговите хитове, докато танцьорите възпроизведоха легендарната му лунна стъпка. 
						Концертите завършиха с "Гив ит то ми", друг хит от 11-тия й албум "Хард Кенди".

Директорът на гръцката статистика казва, че числата говорят в негова полза 
					02/03/2012
					Притиснат заради съставения от него доклад, който предизвика гръцката криза, шефът на статистическата агенция Андреас Георгиу заяви, че застава зад свършената от него работа
					От Анди Дабилис за Southeast European Times от Атина – 02/03/12
 
					 
						
Андреас Георгиу е обвинен във фалшифициране на данни. [Анди Дабилис/SETimes]
						Числата, но също така и интригите и политическите борби, стоят в основата на драмата с икономическата криза в Гърция, която застраши еврозоната и разклати световните пазари. 
						Именно политическите борби играят роля в сегашното разследване срещу шефа на гръцката статистика по обвинения, че е манипулирал факти, за да провокира исканията за мерки за строги икономии от международните кредитори. 
						Андреас Георгиу, бивш заместник-началник на отдела по статистика на МВФ, беше назначен през август 2010 г., за да реформира силно критикуваното бюро по статистика на страната, което си спечели репутацията на убежище за политически приятели. 
						Създадена беше новата независима Гръцка статистическа агенция (ЕЛСТАТ), но старите дрязги останаха. 
						„Не е приятно да си обвинен публично, че си предал собствената си страна, но аз не се доверявам на това, което мислят другите“, заяви Георгиу в ексклузивно интервю за SETimes. 
						Георгиу беше авторът на доклада, който оповести, че дефицитът на Гърция възлиза на шокиращите 15,4 %, като с това почти предизвика паника в еврозоната и повиши напрежението на фондовите пазари от Париж до "Уол Стрийт" и Токио. 
						Георгиу влезе в конфликт с бившия заместник-председател на съвета Никос Логететис и статистичката Зое Георганта, които бяха принудени на напуснат. Георганта отвърна на удара през септември, като заяви, че Георгиу е фалшифицирал икономическата статистика на Гърция. Това обвинение доведе до започването на разследване срещу Георгиу за евентуално предателство на националните интереси. 
						Ако бъде даден под съд и осъден, Георгиу може да получи доживотна присъда. 
						„Преследват ме, защото не съм фалшифицирал отчетите“, заяви той, като повтори предишната си позиция, че е жертва на усилията на политическите сили да му попречат да представи точните данни. 
						В края на миналия месец парламентът гласува решение за създаването на комисия, която да разследва как Георгиу е управлявал ЕЛСТАТ, както и да установи каква е била ролята на бившия премиер Георгиос Папандреу и на бившия министър на финансите Георгиос Папаконстантину. 
						„Политизирането на статистиката и обвиненията на политиците нанасят големи вреди. Гърция имаше много сериозен проблем с доверието в събирането на статистически данни“, заяви Георгиу. „Тези обвинения са напълно безпочвени.“ 
						Той посочи, че когато се е опитал да спре политическата намеса в бюрото, е срещнал съпротива, особено от страна на Логотетис и Георганта. 
						Според Георганта Георгиу ги е лишил от възможността да играят каквато и да е роля във ведомството и е раздул бюджетния дефицит, за да угоди на управляващата тогава социалистическа администрация на ПАСОК и да аргументира необходимостта Гърция да получи помощ от "тройката" ЕС-МВФ-ЕЦБ. 
						„Той не е статистик…, той направи невероятни неща, които ни показаха, че няма опит в управлението на комисии…, той представи тези данни, след като ни изолира“, каза Георганта за SETimes. 
						Съветът искаше да гласува статистическите данни, преди те да бъдат оповестени, но Георгиу отказа да направи това, като заяви, че това ще политизира бюрото, посочи тя. 
						Логотетис твърди, че е бил с вързани ръце. 
						„Когато започнах да проявявам интерес към данните, всичко започна да става странно. Исках да разбера как са изчислени тези данни“, каза Логотетис за SETimes. 
						На лаптоп, който Георгиу често е оставял в ЕЛСТАТ, бяха намерени доказателства, че някой е получил неразрешен достъп до електронната му поща, но такива следи не бяха открити на домашния му компютър. 
						„Не знам дали това е сапунена опера със сюжет дело за държавна измяна. Всичко беше направено с определена цел: на гръцкия народ да се наложат мерки за строги икономии“, каза той за SETimes. 
						Георгиу посочи, че отчетените от него данни са били потвърдени от Евростат, статистическия орган на ЕС, и отбеляза, че данните, за които правителството води разследване срещу него, са в основата на новия втори спасителен план от 130 млрд. евро, който беше приет миналия месец. 
						Георгиу посочи, че е нямал основания да раздува дефицита. „Всеки, който се опита да манипулира данни и не представи реалната картина…, следва много недалновиден подход“, каза той. „Не може да е незаконно да спазваш закона. Ние спазвахме закона и го приложихме изцяло.“ 
						Според Димитри Ваянос, директор на Центъра за изследване на нарушения на капиталовия пазар „Пол Ули“ към Лондонското училище по икономика, цялата сага е „абсурдна“. 
						Въпреки че посочи, че „подобни твърдения трябва да бъдат разследвани“, той заяви за SETimes, че Георгиу „прилича на много праволинеен човек, а те сякаш го саботират“.

ЮНМИК: "Не е правено предложение за разделяне"
					29/10/2008
					Специалният пратеник на ООН за преговорите между Белград и Прищина не е правил предложение за разделяне на Косово по етническите граници, каза говорител на ЮНМИК. Междувременно косовски мозъчен тръст предложи свой проект за решаване на ситуацията в северната част на страната.
					От Блерта Фоничи-Кабаши за Southeast European Times от Прищина – 29/10/08
 
					 
						
Етническото напрежение, политическата несигурност и икономическата разруха допринасят за нестабилността в Северно Косово, заяви Косовският институт за политически изследвания и развитие. [AФП]
						Мисията на ООН в Косово отрече специалният пратеник на ООН за преговорите между Белград и Прищина Андрю Ладли да работи върху предложение за „административно разделяне” на Косово. 
						В изявление от вторник (28 октомври) говорителят на ЮНМИК Александър Иванко каза, че специалният пратеник не е правил никакви собствени предложения. Неговата задача, каза Иванко, е само да улеснява комуникацията по няколко въпроса: съдилища, полиция, митници, транспорт, инфраструктура и защита на културното и религиозно наследство. 
						"Ние само се консултираме с [Белград и Прищина] и се опитваме да подпомогнем диалога," каза Иванко. 
						Медиите предадоха по-рано тази седмица, че Ладли подхвърлил идеята за административно разделяне като стъпка към спечелване на съгласието на Белград да приеме съдебно-полицейската мисия на ЕС ЮЛЕКС, която поема дейността на ЮНМИК. Според съобщенията косовските представители са напуснали демонстративно срещата с Ладли в петък. 
						Косовският премиер Хашим Тачи и президентът Фатмир Сейдиу настояват, че ЮЛЕКС трябва да бъде разположена на цялата територия на Косово, без предварителни условия. Междувременно във вторник кметът на Митровица Байрам Реджепи призова ЮНМИК да покаже по-голяма решителност при закриването на сръбските паралелни структури в града, който остава разделен по етническите граници. 
						"Тези структури са престъпни групи, подкрепяни от министерството на вътрешните работи на Сърбия, което се оглавява от един от най-приближените партньори на [Слободан] Милошевич,” каза Реджепи. 
						Междувременно мозъчен тръст в Косово представи свой проект – т.нар. план „Ахтисаари плюс” – за решаване на ситуацията в доминираното от сърби Северно Косово. Международните институции трябва да предприемат бързи действия, ако искат да предотвратят разделянето, предупреди Косовският институт за политически изследвания и развитие (КИПИР). 
						Предложението на КИПИР предвижда икономически пакет за Севера, включително свободна икономическа зона и специална зона за инвестиции както за Северна, така и за Южна Митровица, както и за Звечан. 
						Преди това ЮЛЕКС трябва да бъде разположена в северната част на страната и да гарантира върховенството на закона. Ще последва разграждане на паралелните сръбски структури и установяване на полицейско присъствие. Според мозъчния тръст всичко това трябва да бъде направено до март или април 2009 г., за да не се позволи влошаване на ситуацията. 
						Бавното разполагане уронва доверието в мисията на ЕС, предупреди КИПИР. „Съществува риск ЮЛЕКС да се превърне в безполезна мисия както за албанците, така и за сърбите, преди да заработи с пълна сила,” каза той, добавяйки, че прехвърлянето на отговорностите от ЮНМИК по места досега не е осъществено. 
						В неделя КФОР разположи 650 военнослужещи от Австрия и Германия в Северно Косово. Междувременно миналата седмица Съединените щати и ЕС подписаха споразумение за осигуряване на американско присъствие в ЮЛЕКС - първия случай, в който Съединените щати участват по такъв начин в операция на ЕС.

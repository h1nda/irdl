Камарата на представителите на БиХ одобри законодателство, свързано с реформите в отбраната
					29/09/2005
					 
						САРАЕВО, Босна и Херцеговина (БиХ) -- В сряда (28 септември) камарата на представителите на парламента на БиХ одобри на първо четене законите на БиХ за отбраната и службата във въоръжените сили. Тези закони осигуряват законодателната база за провеждане на важни реформи в отбраната, които ще доведат до създаването на единно военно командване и единна професионална армия до 2006 г. 
						Също в сряда посланиците на страните членки на ЕС в БиХ излязоха със съвместно изявление, с което предупреждават, че Република Сръбска (РС) или трябва да приеме важните реформи в полицията, или рискува да изпадне в пълна изолация. Те отново подчертаха, че преструктурирането на полицията в БиХ е основно условие за интеграцията й в ЕС. (Независне новине - 29/09/05; ПБС БиХ, Фена - 28/09/05)

Новият хърватски кабинет може да е готов до края на годината
					18/12/2007
					 
						ЗАГРЕБ, Хърватия -- Новият коалиционен кабинет, по който се преговаря в момента, може да се състои от четирима заместник министър-председатели и 16 министри, в сравнение с настоящите 12 министри и двама заместник министър-председатели, съобщиха в понеделник (17 декември) източници, близки до процеса. Президентът Стипе Месич връчи в събота на министър-председателя Иво Санадер мандат за сформиране на новия кабинет след изборите миналия месец. Санадер каза, че споразумение за това може да бъде постигнато до края на годината, две седмици преди крайния срок, като се има предвид темпът на преговорите между неговия Хърватски демократичен съюз (ХДС), Хърватската селска партия (ХСП) и Хърватската социаллиберална партия (ХСЛП).
						Една от най-чувствителните теми, които се дискутират, е установяването на спорната защитена екологична риболовна зона в Адриатика (ЗЕРЗ). ХДС е внимателен по отношение на ЗЕРЗ, защото тя може да разгневи Италия и Словения и евентуално да доведе до застой в преговорите за присъединяване към ЕС. ХСП и ХСЛП са ревностни поддръжници на зоната и се застъпват за по-протекционистка политика в селското стопанство и риболова. (Весник - 18/12/07; ХРТ, Пословни Дневник, Javno.com - 17/12/07)

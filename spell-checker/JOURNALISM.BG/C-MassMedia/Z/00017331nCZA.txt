На Балканите нахлу убийствен студ
		23/01/2006
		Най-малко двама души са загинали в Румъния, след като през уикенда страната бе скована от студ. България, Гърция и Турция също са застрашени от тежки атмосферни условия, които се очаква да продължат няколко дни.
		(Ромпрес, Търкиш Дейли Нюз, бТВ, ЕиБиСи Онлайн, Планет Арк, Агенция София Нюз - 23/01/06; Атинска информационна агенция, Хеленик Радио, Агенция София Нюз, Синхуа - 22/01/06; Медиапул - 20/01/06)
 
		 
			
Ниските температури станаха причина за смъртта на няколко души и засегнаха доставките на газ и условията по пътищата. [АФП]
			Ниските температури, които засегнаха по-голямата част от Северна и Източна Европа през миналата седмица, обхванаха вече и няколко балкански държави, като взеха жертви в Румъния и Турция. Студеният фронт, който достигна България и Гърция в понеделник (23 януари), се очаква да отмине едва към края на седмицата. 
			Румънската информационна агенция "Ромпрес" съобщи в понеделник, че през уикенда 51-годишен мъж е намерен мъртъв близо до село Тифещ в източния окръг Вранча, а 41-годишен мъж е починал от измръзване в черноморското пристанище Констанца. Вече трима души са станали жертва на студа, обхванал страната миналата седмица. Освен това седем души са хоспитализирани в източния град Бакъу вследствие на измръзване, причинено от ниските температури. 
			Румънската метереологична служба съобщи, че температурите вероятно ще паднат до минус 25 градуса по Целзий в Северна Румъния и по хълмовете в подножието на Карпатите и дори до минус 31 градуса в други части на страната, където се очакват и силни ветрове. 
			Тежките атмосферни условия се отразиха и на доставките на газ в Румъния. За да гарантират снабдяването на домакинствата, властите увеличиха доставките за бита и дори се говори, че са деблокирали част от складираните в страната количества, като в същото време намалиха доставките за някои промишлени заводи. 
			Силните снеговалежи в Турция откъснаха от света над 3600 села в северните и източните части. Мъж умря от измръзване през уикенда, а лавина уби девет и рани 17 души, които са пътували с автобус между източните градове Битлис и Диарбекир. 
			Поради очкаваните силни снеговалежи в понеделник и вторник управителят на Истанбул Муамер Гюлар призова жителите на най-големия турски град да използват обществения транспорт, а не собствените си автомобили. 
			В понеделник България се събуди със сняг и температури от минус 10 градуса по Целзий в София, които стигнаха до минус 17 градуса в други части на страната. Властите вече предупредиха за възможни проблеми с обществения транспорт, електроснабдяването и парното. 
			В Гърция министърът на обществения ред Георгиос Вулгаракис нареди на шефовете на полицията и противопожарната охрана да държат подчинените си в пълна готовност. Метеоролозите предвиждат силни бури, обилни снеговалежи, северни ветрове и спадане на температурите с 12 градуса по Целзий, като времето ще се започне да се оправя в сряда.

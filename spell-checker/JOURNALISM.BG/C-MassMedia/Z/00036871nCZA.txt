Дело за незаконен трафик на органи бе прехвърлено в косовски съд
					14/12/2010
					Първото обвинение по дело за трафик на органи в Косово бе повдигнато от косовската специална прокуратура съвместно с ЮЛЕКС.
					От Мухамет Брайшори за Southeast European Times от Прищина - 14/12/10
 
					 
						
ЮЛЕКС води делото срещу клиниката "Медикус". [Ройтерс]
						Косовската специална прокуратура повдигна през октомври обвинения срещу седем души - включително лекари и един бивш служител на здравното министерство - за трафик на човешки органи, организирана престъпност и незаконно извършване на медицинска дейност. 
						Медиите от Прищина предават, че съдебното заседание за потвърждаване на обвинението е насрочено за вторник (14 декември). 
						Обвиненията са свързани с дейността на клиниката "Медикус", която бе затворена през 2008 г. от ЮНМИК и Косовската полиция след продължило месеци разследване. Здравното министерство потвърди, че по това време клиниката е нямала разрешение да работи. По-късно обаче клиниката представи издаден лиценз, който й давал право да извършва трансплантация на органи. 
						Имаше само един малък проблем: здравното законодателство в Косово забранява трансплантацията на органи. Здравният министър Илир Рецай бе уволнен за това, че е подписал лиценза. Тогава бяха арестувани двама известни лекари, единият от тях бе Лутфи Дервиши. 
						Полицията смята делото срещу седемте лица за част от организирана престъпна мрежа за трансплантации. Един от обвиняемите лекари, Юсуф Ерчин Сьонмез, е турски гражданин, известен с дадения му от медиите прякор "турският Франкенщайн". 
						Той има наложена забрана да практикува медицина в Турция и е участвал в трафик на органи в много страни, включително Турция, Молдова и Азербайджан. 
						Сьонмез и Дервиши са извършвали операциите. Заедно с тях е работил израелският лекар Хоше Харел, който е отговарял за намирането на "донорите". 
						Според обвинението жертвите са били набирани в други страни с обещанието за солидно заплащане за органите им, основно бъбреци. След това те били превозвани до Косово за операцията. 
						Продажната цена на един орган е била не повече от 14 000 евро, но покупната цена е варирала между 80 000 и 100 000 евро. Жертвите са били хора с ниски доходи от различни националности от Източна Европа, Централна Азия, Турция и Русия. 
						Говорителката на съдебния компонент на ЮЛЕКС Кристина Херодес каза за SETimes, че делото срещу "Медикус" е единственото в правомощията на прокурорите от ЮЛЕКС, свързано с трафика на органи в Косово. 
						Срещу двама от заподозрените има издадени заповеди за арест от Интерпол. 
						Мрежата за трафик бе разкрита през ноември 2008 г., когато млад турски гражданин, чийто бъбрек е бил отстранен в клиниката "Медикус" за трансплантация на израелски гражданин, бе намерен на път за дома си, нуждаейки се от спешна медицинска помощ. 
						Здравното министерство не реагира, след като обвиненията бяха изпратени в съда, независимо че бивш високопоставен служител е сред обвинените.

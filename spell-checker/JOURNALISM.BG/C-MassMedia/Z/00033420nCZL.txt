Краишник от РС получи право да поиска предсрочно освобождаване
					15/02/2010
					 
						БАНЯ ЛУКА, Босна и Херцеговина (БиХ) -- Бившият председател на парламента на Република Сръбска (РС) Момчило Краишник, осъден за военни престъпления от Трибунала на ООН в Хага, спечели правото да подаде молба за предсрочно освобождаване от затвора, съобщиха неговите адвокати в неделя (14 февруари). Това право му беше дадено по силата на законите на Великобритания, тъй като понастоящем Краишник излежава присъдата си в британски затвор. Краишник беше арестуван през 2000 г. за преследване и насилствено депортиране на цивилни граждани от несръбски произход по време на босненския конфликт от 1992-1995 г. През 2006 г. той беше осъден на 27 години затвор. На 17 март 2009 г. Апелативната камара намали присъдата му от 27 на 20 години. През септември 2009 г. той беше прехвърлен от затвора в Хага в британски затвор. (РТРС, СРНА, Независне Новине, Дневни Аваз, Танюг - 14/02/10)

България ще потърси заем от международните пазари след десетгодишно прекъсване
					24/04/2012
					България планира да пусне на международните капиталови пазари до края на юни пет- или седемгодишни еврооблигации. Какво ще стане обаче при провал на усилията за събиране на парите, необходими за погасяване на дълга след няколко месеца?
					От Светла Димитрова за Southeast European Times от София -- 24/04/12
 
					 
						
България трябва спешно да вземе заем и да го похарчи. [Ройтерс]
						България планира до няколко седмици да пусне на международните капиталови пазари еврооблигации на стойност до 1 млрд. евро, за да събере средствата, от които се нуждае, за да погаси дълга си през януари 2013 г. 
						Кабинетът упълномощи по-рано през месеца финансовия министър Симеон Дянков да започне подготовка за тези действия. 
						"Пазарите на суверенни облигации са силно чувствителни към икономическите и политическите събития и възможностите за благоприятно финансиране са времево ограничени", заяви правителството в изявление. "Към момента се наблюдава успокоение на международните капиталови пазари, което създава подходяща инвестиционна среда за външно финансиране на държавата." 
						След заседанието на кабинета на 4 април Дянков заяви пред репортери, че България възнамерява да пусне до края на юни пет- или седемгодишни еврооблигации на стойност 950 млн. евро. Това се прави с надеждата страната да може да си осигури финансирането, от което се нуждае, с по-ниска от фиксираната на 7,5 % лихва, която плаща по глобални деноминирани в евро облигации на стойност 818,5 млн. евро, дължима на 15 януари. 
						Този ход, който би бил първият път от 2002 г. насам, когато страната взема заем от международните пазари, ще увеличи външния й дълг, който в момента е 3,48 млрд. евро, или 16 % от БВП, което прави България държавата с най-ниското съотношение дълг-БВП в ЕС. 
						Местни икономически експерти обаче казват, че това е неизбежна стъпка. 
						"През последните години правителството има бюджетни дефицити, финансирането на които намали нивата на фискалните резерви", каза за SETimes на 16 април Георги Ангелов, главен икономист в Институт "Отворено общество" в София. "Бюджетните дефицити продължават и тази, и следващата година." 
						Според доклад на финансовото министерство освен обратното изкупуване на облигациите, което трябва да стане в началото на 2013 г., има и такси за услуги по вътрешния дълг на България, което прави общата сума за плащане до края на януари повече от 2,41 млрд. евро. 
						"Всичко това се равнява на около 5,5 милиарда лева [повече от 2,8 млрд. евро] за 2 години, които трудно ще се осигурят от вътрешни източници. Затова [решението] за излизането на външния пазар в тази ситуация е логично, дори закъсняло", заяви Ангелов. 
						Любомир Христов, бивш главен икономист на Българска народна банка, е съгласен, че има смисъл от вземането на заем от международните капиталови пазари, за да се погаси външният дълг, платим в началото на 2013 г. 
						"Въпреки това остава натискът върху правителството да върне обратно баланса в бюджета и предвид периодичните вълнения на пазара на еврооблигации, колкото по-скоро се възстанови фискалният баланс, толкова по-добре", каза той за SETimes. 
						Два дни преди началото на православните Великденски празници на 13 април Дянков заяви пред репортери, че неговото министерство вече е изпратило писма до 11 банки, които са били активни на пазара на еврооблигации през последните три години, като ги е приканило да изпратят офертите си. Той очакваше те да му отговорят в рамките на една седмица. 
						След това три или четири от банките, които предложат най-изгодни условия в смисъл на лихвен процент и такси за услуги, ще бъдат избрани за следващия етап от процедурата. Освен това Дянков предложи България да избере до 25 април една или две от тях, които да управляват планираните действия с еврооблигациите. 
						Въпреки че отбеляза, че международните капиталови пазари в момента са спокойни, Ангелов предупреди, че ситуацията може да се промени до юни или до юли, когато се очаква България да премине към действия. 
						"Дали тогава финансовите пазари ще бъдат спокойни и ще предлагат добри условия за финансиране, е неясно - защото Испания и Италия вече са под натиск отново, в Гърция и Франция предстоят избори, които могат сериозно да променят ситуацията", обясни той. "В този смисъл има шанс [за България] да се наберат средства, но има и сериозен риск това да не се случи или условията да не са толкова добри." 
						Ако България не успее да събере необходимите средства от международните пазари, ще трябва да опита да ги събере от вътрешни източници, което според експертите е малко вероятно. Дори и да е успешен, подобен ход би поставил икономиката под натиск. 
						Ако са изчерпани всички останали възможности, единствената алтернатива за България би била да се обърне към МВФ, за да си осигури необходимите финансови ресурси. Според Ангелов обаче това има своите негативни страни и ще изпрати "отрицателен сигнал", че правителството не може само да се справи със ситуацията. 
						"Освен това след случая с Гърция доверието към програмите с МВФ е доста по-ниско, защото се оказа, че външните програми невинаги са ефективни", заяви той. "Във всеки случай, ако [българското] правителство не си осигури необходимото финансиране самостоятелно, доверието към страната ще спадне, с негативни ефекти върху инвестициите и икономиката." 
						В случай че България успее да събере средствата за погасяването на дълга през януари, избягвайки сценария с МВФ, тя може да се окаже в подобна ситуация, изправена пред погасяването на още един дълг от над 1 млрд. щ.д., платим през 2015 г. 
						Според Лъчезар Богданов, анализатор в софийската консултантска компания "Индъстри Уоч", за правителството е дори още по-важно да насочи усилията си към балансиране на бюджета през 2013 г., а още по-добре през тази година. 
						"Това би изпратило ясен сигнал относно фискалната стабилност на страната и следователно би й позволило в бъдеще да взема пари назаем по-лесно и при по-добри условия", заяви Богданов за SETimes. 
					
				
			
					 
					
 
 

Европол ще създаде работна група за неислямистките заплахи
					25/07/2011
					Специална работна група от водещи европейски експерти по борба с тероризма ще помага за разследването на неислямистките заплахи в скандинавските страни, заяви Европол.
					(EurActiv, Euobserver, AП, Айриш Таимс, Острейлиън, TODAYonline, Би Би Си - 25/07/11; ФT, AП, Заман, Хюриет - 24/07/11; Б92, Уърлд Булетин - 23/07/11)
 
					 
						
96 души загинаха при атаките от петък (22 юли) в Осло. [Ройтерс]
						Европол ще създаде работна група, която ще помага при разследването на неислямистките заплахи в скандинавските страни, според цитирано в медийни репортажи изявление на европейската правоприлагаща агенция от понеделник (25 юли), непосредствено след терористичните нападения в Норвегия тази седмица. 
						Групата първоначално ще включва над 50 висши експерти от Великобритания и редица други европейски страни, но ако е необходимо, може да бъде разширена в бъдеще, заявиха представители на базираната в Хага агенция. 
						Ръководителят на Европол Роб Уейнрайт подсказа, че идеята е възникнала в резултат на бомбения взрив в петък в централата на правителството в Осло и масовото убийство само два часа по-късно в летния младежки лагер на Партията на труда на о. Ютьоя, на около 50 км от столицата. 
						"Веднага щом това се случи, открихме оперативен център, за да свържем разследването с международната платформа на анализаторите за борба с тероризма," е казал той , цитиран от брюкселското издание "Euobserver".
					
						"Много хора бяха изненадани. Ние наблюдаваме крайнодесните екстремисти в Европа от много години," добави Уейнрайт. 
						В неделя броят на жертвите на шокиращите нападения нарасна на 93. Най-малко 96 други са ранени след най-страшния случай на насилие, което Норвегия вижда от Втората световна война насам. 
						Андерш Беринг Брайвик, 32-годишен норвежец, за когото се смята, че е имал връзки с крайнодесни екстремистки групи, бе арестуван няколко часа след инцидентите в петък. Той призна, че е извършил и двете нападения, но отрича да носи наказателна отговорност за тях. 
						В "манифест" от 1 500 страници, озаглавен "2083: Европейска декларация за независимост", който бе публикуван в интернет заедно с други текстове, Брайвик казва, че за него въздушните нападения на НАТО срещу Сърбия през 1999 г. са "наклонили везните", според АП. 
						Той критикува норвежкото правителство за участието му в кампанията с твърдението, че то погрешно е било насочено срещу "нашите сръбски братя, [които] искали да изкоренят исляма, като депортират албанските мюсюлмани обратно в Албания". 
						Настоявайки, че "ислямизацията на Европа" не може да бъде спряна с мирни средства, Брайвик призовава за "кръстоносен поход" срещу "културния марксизъм" и мюсюлманите. 
						Сръбският президент Борис Тадич, турският премиер Реджеп Тайип Ердоган и други балкански лидери се присъединиха към европейските и международни представители, като заклеймиха клането в Норвегия. 
						"От името на сръбския народ ви моля да приемете най-дълбоките ни съболезнования за трагедията, причинена от безсмислените бомбени нападения," писа Тадич в съболезнователно писмо до норвежкия премиер Йенс Столтенберг в събота. 
						Турското външно министерство публикува изявление същия ден, подчертавайки подкрепата на Анкара за северната страна. 
						"Искам да подчертая, че стоим заедно в солидарност с нашите приятели, народа на Норвегия и норвежкото правителство, в тези трудни времена," посочи Ердоган в отделно лично съобщение до своя норвежки колега, осъждайки също подобни терористични нападения, в които загиват невинни хора. 
						Абдулкадир Емин Йонен, заместник-председател по въпросите на външната политика в Партията на справедливостта и развитието на Ердоган и председател на турската група в Парламентарната асамблея на ОССЕ, каза за SETimes, че турците са "шокирани от трагичните събития" в Норвегия.
					
						"Турският народ стискаше палци от самото начало с надеждата, че зад нападенията в Норвегия не стои ислямска организация," каза за SETimes Айтекин Гелери, анализатор по въпросите на сигурността в Института за стратегическо мислене в Анкара. 
						Признавайки потенциалната заплаха от крайнодесните екстремистки групировки в Европа, Уейрайт отбеляза също, че заплахата от ислямистки тероризъм продължава да съществува на Стария континент. 
						"Заплахата от джихадистки тероризъм все още съществува," каза той. "Тя е все още реална и съществена заплаха, но, разбира се, същевременно трябва да следим и за другите възможни терористични дейности." 
						
						Кореспондентът на SETimes Алакбар Рауфоглу участва в написването на този репортаж.

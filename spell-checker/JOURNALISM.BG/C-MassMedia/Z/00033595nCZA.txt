Сръбските радикали протестират заради задържания си лидер
					01/03/2010
					Привържениците на ултранационалиста Воислав Шешел се събраха в Белград, за да отбележат седмата година от задържането на техния лидер. На 19 февруари съдът на ООН за военни престъпления отхвърли искането на Шешел за сваляне на всички обвинения.
					By Бояна Милованович за Southeast European Times от Белград -- 01/03/10
 
					 
						
Макар и от затворническата си килия в Хага, Шешел все още упражнява влияние в Сръбската радикална партия. [Никола Барбутов/SETimes]
						Няколко хиляди привърженици на Воислав Шешел от Република Сръбска и Черна гора се присъединиха към съмишлениците си сърби в Белград в края на миналия месец в знак на подкрепа за ултранационалистическия лидер, който е обвиняем за военни престъпления в Хага. 
						Демонстрантите носеха значки с образа на Шешел и думата "победител". Тълпата маршируваше под ритъма на песента на четниците, сръбското националистическо движение. В изказване заместник-председателят на Радикалната партия Драган Тодорович атакува Трибунала на ООН за военни престъпления като "политическа институция, създадена единствено с цел да унищожи сръбския народ". 
						Сърбия силно се нуждае от лидерството на Шешел, заяви Тодорович, като го описа като "единствения, който може да донесе промяна на този измъчен народ и държава". Ръководителят на правния екип на Шешел, Зоран Красич, заяви пред привържениците, че процесът срещу Шешел е "неравна борба и се води в нарушение на правата на човека". 
						55-годишният политик е в ареста от 2003 г. за престъпления срещу човечеството и нарушаване на законите и обичаите за водене на война. Обвиненията се основават на предполагаемата му роля в жестокостите във Вуковар, Войводина и Босна и Херцеговина през периода 1991-1993 г. 
						На 21 януари 2009 г. Шешел беше обвинен в неуважение към съда, след като разкри имена и други лични данни на трима свидетели, чиято самоличност беше защитена със заповед на Съдебната камара. На 24 юли 2009 г. Шешел беше осъден на 15 месеца затвор, присъда, която той обжалва. 
						Едва миналия месец, на 19 февруари, Трибуналът на ООН за военни престъпления отхвърли искането на Шешел за сваляне на всички обвинения срещу него. 
						Дори и без своя лидер Радикалната партия продължава да е политическа сила, която не трябва да се подценява. На последните избори тя спечели най-голям дял от гласовете измежду всички самостоятелни партии. През 2008 г. обаче партията се разцепи: фактическият лидер Томислав Николич я напусна, за да сформира нова политическа група, като към него се присъединиха и други ключови фигури. Впоследствие Шешел ги нарече "предатели". 
						Сръбската прогресивна партия на Николич твърди, че Шешел и неговите твърдолинейни идеи вече са остарели. 
						Заместник-председател на новата партия е Александър Вучич, някога доверено лице и колега на Шешел. "Безусловната почит към определена личност е идеология, която не допринася за по-добрия живот на сръбските граждани", каза той в изявление за SETimes.

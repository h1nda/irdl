Американски и турски генерали обсъждат мерки за борба с терористите от ПКК
					26/11/2007
					 
						АНКАРА, Турция -- Високопоставени турски и американски генерали продължиха в събота (24 ноември) поредицата си от срещи, насочени към засилване на сътрудничеството срещу терористичната Кюрдска работническа партия (ПКК). Генерал Банц Крадък, командващ на американските въоръжени сили в Европа, бе третият американски генерал, посетил Турция за една седмица. Генерал Дейвид Петреъс, командващ на американските въоръжени сили в Ирак, и генерал Джеймс Картрайт, заместник-председател на Съвета на началник-щабовете, бяха в Анкара миналия вторник. Вашингтон обеща да помогне на съюзника си от НАТО Турция в борбата й с ПКК. Анкара е разполижила 100 000 военнослужещи по границата и заявява, че е готова да нанесе удар по базите на ПКК в Северен Ирак. 
						Други новини -- Полицията използва сълзотворен газ и гумени палки в неделя, за да разпръсне демонстрация на 40 000 кюрди в Диарбекир, протестиращи срещу опитите за забрана на прокюрдската Партия на демократичното общество (ПДО). Демонстрантите скандираха лозунги в подкрепа на ПДО и намиращия се в затвора лидер на ПКК Абдула Йоджалан. Миналата седмица главната прокуратура на Турция поиска от Конституционния съд да постави извън закона ПДО с твърденията, че тя се е превърнала в заплаха за териториалната цялост на Турция заради връзките си с ПКК. 
(Милиет, Сабах - 26/11/07; Ройтерс, Би Би Си, АФП - 25/11//07; AФП - 24/11/07)

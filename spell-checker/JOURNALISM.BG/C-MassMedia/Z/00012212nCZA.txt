Според Брюксел България и Румъния вървят с добър темп, докато Хърватия трябва да направи повече. 
					06/10/2004
					Доклади на Европейската комисия, които бяха публикувани в сряда, констатираха, че България и Румъния вървят с добър темп и могат да влязат в ЕС през 2007 г., но че Хърватия трябва да направи още преди да получи дата за начало на предприсъединителни преговори. 
					(EUobserver, Новините - 06/10/04; AФП, ФТ, Би Би Си, EUpolitix, RFE/RL, Meдиафакс, Хърватски информационен център - 05/10/04) 
 
					 
						
Бъдещият комисар по разширяването Оли Рен заяви във вторник (5 октомври), че включването на "защитна клауза" не е "само за развлечение" и че Брюксел няма да се колебае да я прилага. [AФП]
						Докладите на Европейската комисия (ЕК), които бяха публикувани в сряда ( 6 октомври), дават зелена светлина на влизането на България и Румъния в ЕС през 2007 г. Съгласно предлаганата "предпазна клауза" обаче членството на двете страни може да бъде забавено с една година, ако те проявяват колебание в реформаторските си усилия. 
						"България и Румъния изпълняват политическите критерии," се казва в широко разпространените копия от годишните доклади на Комисията по напредъка на държавите-кандидати към членството.Те ще бъдат готови да се присъединят на 1 януари 2007 г."
						Мудният процес на реформи след падането на комунизма в България и Румъния през 1989 г. не позволи на двете балкански държави да се присъединят към Съюза през май, когато 10 централно- и източноевропейски държави влязоха в него в рамките на най-голямото разширение на организацията в нейната история. 
						България приключи преговорите си за членство с Брюксел през юни, но ЕК упражнява натиск върху страната да положи повече усилия за реформиране на съдебната си система и публичната си администрация. Според комисията корупцията остава основен проблем в България отчасти защото съдебната власт е твърде слаба и не повдига обвинения срещу висши длъжностни лица, политици и бизнесмени. 
						Тазгодишният доклад за Румъния, която тепърва трябва да затвори главите "Околна среда", "Конкуренция" и "Правосъдие и вътрешни работи", декларира, че странат е "с функционираща пазарна икономика", основно икономически изискване спрямо всяка държава, която ще се присъединява към 25-членната организация. 
						Румъния обаче получава критики за равнището на корупция в страната, което "остава сериозен и широкоразпространен проблем, засягащ всички аспекти на обществения живот," се казва в кореспондеция на АФП относно доклада на ЕК. 
						Изразявайки загриженост във връзка със свободата на медиите в Румъния, докладът се позовава на растящия брой нападения срещу разследващи журналисти. В него освен това се казва, че Румъния продължава да бъде "страна, която произвежда, транзитира и е дестинация на жертви на трафика с хора."
						В стремежа си да гарантират, че и двете държави ще изпълнят своите свързани с реформи ангажименти преди влизането в Съюза, докладите на ЕК препоръчват въвеждането на "защитна клауза" в техните договори за присъединяване, които вероятно ще се подпишат през 2005 г. Механизмът би позволил на Брюксел да отложи влизането на България и Румъния за 2008 г. 
						Бъдещетият комисар на ЕС по разширяването Оли Рен каза във вторник, че включването на тази клауза не е "само за развлечение" и че Брюксел няма да се поколебае да я приложи. 
						Хърватия, която стана официален кандидат за членство през юни, се надяваше, че ще може да се присъедини през 2007 г. заедно с България и Румъния. Надеждите на Загреб обаче бяха попарени в сряда, тъй като докладът на ЕК за напредъка на страната към членство не препоръча конкретна дата за начало на преговорите за членство. 
						На Загреб бе заявено, че ако иска да запази темпа на движение към начало на преговорите за присъединяване, страната трябва да продължи да подобрява стандартите си за демокрация и човешки права. 
						Брюксел вече даде да се разбере, че пълноценното сътрудничество с Трибунала на ООН за военни престъпления е ключово условие по пътя към ЕС. Други изисквания включват напредък в процеса на завръщане на бежанците и съдебна реформа.

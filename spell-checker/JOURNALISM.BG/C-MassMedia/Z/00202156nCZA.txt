ЕС може отново да въведе визи, за да спре потока от нелегални имигранти
					15/12/2011
					Изправени пред лошите икономически перспективи в родината, много хора от Западните Балкани просрочват разрешения период за пребиваване в ЕС, като увеличават тежестта за местните бюджети и услуги.
					От Игор Йованович за Southeast European Times от Белград – 15/12/11
 
					 
						
Влизането в Шенгенската зона може да стане по-трудно за гражданите на държавите от Западните Балкани. [Александър Павлевски/SETimes]
						Изправени пред нарастващия брой нарушения на тримесечния безвизов режима на ЕС в Шенгенската зона, във вторник (13 декември) министрите на вътрешните работи приеха предложение, което ще позволи на страните от ЕС временно да отменят безвизовия режим за държавите от Западните Балкани. 
						ЕК подготви новия механизъм поради нарастващия брой неоснователно претендиращи за убежище лица, които просрочват разрешения им тримесечен период за пребиваване и са в тежест за бюджетите на държавите, членки на ЕС. 
						„Ако механизмът бъде приет [от Европейския парламент], държавите членки ще могат да спрат прилагането на безвизовия режим по отношение на трети страни, не само от Западните Балкани, първоначално за половин година. Има възможност по-късно този период да бъде удължен до девет месеца, а накрая страната може да бъде върната в „черния“ шенгенски списък, обясни докладчикът по либерализирането на визовия режим Таня Файон. 
						Файон посочи, че съответните органи на ЕС сега обсъждат условията, които ще бъдат заложени в механизма. 
						Тя допълни, че механизмът ще влезе в сила, когато всички негови детайли бъдат договорени и приети от Европейския парламент и Съвета, най-вероятно през следващата година, и че държавите членки „бързат много“. 
						Сърбия, Черна гора и Македония бяха включени в безвизовия режим за Шенгенското пространство през декември 2009 г., а за Босна и Херцеговина и Албания това стана през декември 2010 г. 
						Засега най-големият проблем е пристигането на лица, които се преструват, че търсят убежище – най-вече роми – от Сърбия и Македония в Швеция, Германия, Белгия и Люксембург. 
						Някои държави, членки на ЕС, неотдавна се оплакаха, че много албанци просрочват разрешения им период за пребиваване. Те пристигат от Южна Сърбия и Западна Македония със специално организирани автобусни екскурзии. Някои унищожават паспортите си и търсят политическо убежище, без да имат никакви основания за това. 
						„Тези хора не се опитват да избягат от работа, като търсят убежище. Това е тяхната стратегия за оцеляване. Те не могат да осигурят гориво и храна за семействата си преди зимата и предпочитат за отпътуват за страните от ЕС, където някак си успяват да преживеят зимата, дори като живеят в места за колективно настаняване“, заяви за SETimes Данило Ракич ​​от сръбската НПО „Група 484“. 
						Ракич ​​обясни, че увеличаването на броя на търсещите убежище лица е особено силно изразено след приключването на сезонната работа преди началото на зимата. 
						„За тях няма други начини, по които да печелят средства за семействата си, и те инвестират всичките си пари, за да пътуват до страни от ЕС“, каза той. 
						Сръбският министър на вътрешните работи Ивица Дачич се срещна с представители на ромската общност в Белград в сряда. След това Дачич заяви, че не е загрижен от евентуално повторно въвеждане на визи за сръбските граждани в скоро време. 
						Той обаче обяви мерки за предотвратяването на подобен сценарий. „Ще започнем да контролираме границите, ще предотвратяваме излизания от страната по начин, който застрашава интересите на Сърбия.“ 
						Представителят на ромската общност Ешреф Рамадани призова ромите да не напускат страната, без това да е необходимо. 
						Редакторът на "ЮроАктив Сърбия" Мая Познатов каза за SETimes, че новият механизъм не трябва да се възприема като набор от мерки срещу Западните Балкани през период на важни вътрешни преустройства за ЕС. 
						„Институциите на ЕС приемат безвизовия режим за страните от Западните Балкани предимно като положителен ход, въпреки предизвиканите от него проблеми. ЕС обаче няма да позволи режимът да бъде нарушаван, особено когато членките на Съюза са изправени пред приток от нелегални мигранти“, посочи Познатов. 
						Ракич ​​твърди, че броят на търсещите убежище лица няма да намалее само чрез обявените от Дачич контролни мерки. 
						„В краткосрочен план общностите, които са източник на най-много търсещи убежище лица, трябва да бъдат обхванати от информационна кампания. В дългосрочен план е необходимо да се вложат усилия за подобряване на тяхното икономическо положение“, заяви той. 
						Според Ракич, за да бъде решен проблемът, страните от ЕС също трябва да изиграят своята роля. 
						„Например практиката на сезонно наемане на балкански граждани в ЕС може да бъде възобновена, за да се подобри икономическото положение на застрашеното население и миграцията отново да бъде върната в правна рамка. Насърчаваме сръбското правителство да започне двустранни преговори по този въпрос с държавите от ЕС“, заяви той.

Брюксел обеща да продължи подкрепата си за Косово 
					21/04/2005
					В сряда Европейската комисия обеща да продължи да помага на Косово да се развива по пътя на интеграция в ЕС, при условие че провинцията осъществи икономически и политически реформи и споровете с Белград се решат по мирен начин.
					(EurActiv - 21/04/05; ЕС, АФП, АП, Ройтерс, EUobserver, Euro-reporters, Дифенс нюз, Kosovareport, Радио Б92 - 20/04/05)
 
					 
						
"Искаме да направим европейското бъдеще на Косово конкретно и осезаемо в ежедневието на всички негови жители", каза еврокомисарят по разширяването Оли Рен в сряда (20 април) в Брюксел. [Архив]
						Европейската комисия (ЕК) обеща да продължи да помага на Косово да постигне целта си за интеграция в ЕС, ако неговите лидери покажат ясно, че са готови да осъществят реформите и да постигнат демократичните стандарти. 
						"Комисията ще продължи да помага на Косово да напредва по пътя към Европа, при условие че политическите лидери на Косово ясно демонстрират силната си ангажираност към върховенството на закона, човешките права, демократичните принципи, правата на малцинствата и икономическата реформа," каза еврокомисарят по разширяването Оли Рен в сряда (20 април), обявявайки нов политически документ за Косово. "В крайна сметка бъдещето на Косово е в ръцете на собствения му народ." 
						С оглед на предстоящия преглед на напредъка на Косово в постигането на одобрените от ООН стандарти е сигурно, че провинцията и през следващите месеци ще бъде приоритет в дневния ред, се казва в изявление на ЕК. Една положителна оценка ще отвори вратите за преговорите за определяне на окончателния статут на администрираната от ООН провинция, които се очаква да започнат тази есен. 
						След края на конфликта в Косово през 1998-1999 г. ЕС е предоставил 1,6 млрд. евро за хуманитарна помощ, възстановяване и инициативи в подкрепа на икономиката. Основните области, които новият документ отразява, включват икономическо развитие, изграждане на компетентни институции, финансова помощ и връзките на Косово с останалите части на региона. 
						"Искаме да направим европейското бъдеще на Косово конкретно и осезаемо в ежедневието на всички негови жители", каза Рен на пресконференция в сряда, като добави, че целта на ЕС е да помогне за изграждането на "наистина многоетническо Косово, в което всички граждани да се чувстват сигурни и равнопоставени". 
						Комисарят призова също президента на Косово Ибрахим Ругова да приеме предложението за среща, направено от сръбския президент Борис Тадич миналата седмица. 
						"Много е важно да започне конструктивен диалог между Белград и Прищина," каза Рен. "Отбелязах положителните събития в това отношение -- готовността на президента Тадич да протегне ръка -- и призовавам президента Ругова да приеме това сериозно и да продължи към конструктивен диалог." 
						Ругова, който по-рано отхвърли поканата на Тадич, каза в сряда, че би могъл да приеме срещата, ако на нея присъстват и представители на международната общност. 
						"Не искам да правя нищо, ако не присъства международната общност, а преките политически разговори с Белград са много трудни и дори невъзможни за провеждане," е цитиран да казва Ругова след разговори с делегацията на Парламентарната асамблея на НАТО, която е на посещение в Прищина.

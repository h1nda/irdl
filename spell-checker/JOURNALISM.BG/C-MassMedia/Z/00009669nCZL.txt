Хърватското правителство потвърди учредяването на Съвет за сътрудничество с Хага
30/01/2004
 
ЗАГРЕБ, Хърватия -- Правителството публикува в четвъртък (29 януари) комюнике, в което потвърждава учредяването на съвет за сътрудничество с Трибунала на ООН за военни престъпления в Хага и други международни наказателни съдилища. Министърът на правосъдието Весна Скаре Озболт е председател на съвета. Външният министър Миомир Жужул, вътрешният министър Мариян Млинарич и министърът на отбраната Берислав Рончевич са сред членовете на съвета.
Също в четвъртък хърватският върховен съд започна разглеждането на апелативната молба на Светозар Каран, бивш член на полицейските сили в самопровъзгласилата се сръбска Република Краина, който бе осъден на 13 години затвор за военни престъпления. Решението на съда се очаква следващия месец. (Вйесник, ХИНА - 29/01/04)

Официални представители на Косово са готови за диалог
20/08/2003
Новоназначеният ръководител на УНМИК Хари Холкери очаква диалогът между избраните представители на Косово и техните сръбски колеги да започне във възможно най-скоро време.
От Серемб Герги за Southeast European Times в Прищина - 20/08/03
 
 
Според местни представители диалогът между Прищина и Белград ще започне веднага след като Хари Холкери поеме функциите си на ръководител на УНМИК и ще бъде в ход към края на септември. Холкери направи първата си визита в Косово в сряда (13 август) и се очаква да посети Сърбия-Черна Гора.
Предшественикът му Михаел Щайнер включи установяването на диалог сред осемте "стандарта" за Косово, представляващи области, в които провинцията трябва да отбележи напредък към пълната си функционалност и се приближи към членство в европейските институции.
Новият ръководител на УНМИК потвърди, че вероятно ще мине още един месец, преди да бъде даден ход на разговорите, изразявайки надежда, че те ще започнат "във възможно най-скоро време". Той отчете и предизвикателствата по този път. "Зная, че вероятно съм поел най-трудната задача в живота си, но фактът, че задачата е трудна, не може да служи за претекст да не я поема," посочи Холкери, след като бе назначен от Генералния секретар на ООН Кофи Анан.
Президентът на Косово Ибрахим Ругова заяви в съобщение за печата, че се надява Холкери да продължи процеса на прехвърляне на правомощия и да ускори процеса на определяне на окончателния статут на Косово. Междувременно премиерът Байрам Реджепи изрази готовност за конструктивен диалог. Близки до него официални представители казаха, че първоначална среща с неговия сръбски колега може да се очаква в Брюксел през следващия месец.
Председателят на Съвета за Косово към сръбския парламент Момчило Трайкович обаче заяви пред сръбските медии, че очаква Холкери да спре процеса, водещ към независимост за Косово.
Независимо от задънената улица местни анализатори посочват, че са били положени основите за диалог по технически въпроси. Според косовски представители идентифицирани са били 14 пункта за разговор с представители на Белград.
Изпълняващият длъжността ръководител на УНМИК Чарлз Брадшоу подчерта отново, че въпросът за статута остава открит и ще бъде решен от СС на ООН, "когато му дойде времето".
"Косово се администрира от УНМИК. Администрацията на ООН ръководи Косово и ще продължи да изпълнява задачата да се установи засилена автономия и самоуправление. Както посочи Михаел Щайнер, окончателният статут няма да бъде определен нито в Белград, нито в Прищина," каза Брадшоу.
Местните медии дадоха вече на Холкери прякора "Хари Потър". Мнозина считат, че ще са му нужни магьоснически умения, за да бъде приет от всички страни. Поддръжниците му се позовават на способността му да води преговори, демонстрирана по време на мирния процес в Северна Ирландия.
"Когато бях в Белфаст, казах, че ситуацията в Северна Ирландия е тежка, че представлява почти невъзможна мисия," каза Холкери пред Би Би Си. " Но тя не бе толкова лоша, колкото ситуацията на Балканите." Той посочи, че целта му е възможно по-скоро да стане излишен в Косово и да убеди представителите на двете страни, че "дишат един и същи въздух ".

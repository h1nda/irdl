Френският външен министър призова Белград да екстрадира Младич
					26/04/2006
					 
						ПАРИЖ, Франция -- Външният министър Филип Дуст-Блази отново призова Белград да екстрадира Ратко Младич за Трибунала на ООН за военни престъпления, заявявайки, че предаването му е от решаващо значение за продължаване на преговорите по Споразумението за стабилизация и асоцииране след април. Дуст-Блази разговаря с репортери след среща с колегата си от Сърбия и Черна гора Вук Драшкович в Париж.
						В отделно изявление във вторник президентът на Сърбия и Черна гора Светозар Марович каза, че е убеден в способността на белградските власти да открият и арестуват Младич. Марович подчерта очакването си, че случаят ще бъде решен след три безрезултатни години. 
						Други новини -- Рано в сряда сръбската полиция нахлу в помещенията на белградската телевизионна станция БК ТВ, контролирана от лидера на движението "Силата на Сърбия" Боголюб Карич. Магнатът напусна страната по-рано тази година, след като прокуратурата повдигна обвинения срещу него във връзка с аферата с GSM оператора "Мобтел". (Бета, РТС - 26/04/06; Танюг, РТС - 25/04/06)

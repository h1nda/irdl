Пратеникът на ЕК в Белград каза, че Комисията се надява въпросът за статута на Косово да бъде решен скоро 
					03/08/2006
					 
						БЕЛГРАД, Сърбия -- Посланикът на Европейската комисия (ЕК) в Белград Жозеп M. Ловерас каза в сряда (2 август), че макар ЕК да няма определена позиция относно резултата от преговорите за статута на Косово, тя се надява на скорошно намиране на решение. Ловерас каза пред националната РТС ТВ, че косовският проблем не е търговски въпрос и към него не бива да се подхожда по този начин. Той подчерта, че ЕК иска да види Косово да се развива като многоетническо общество с европейска перспектива. 
						Също в сряда експертен екип от канцеларията на пратеника на ООН Марти Ахтисаари посети Белград и се срещна с представители на сръбския преговарящ екип. Разговорите са обхванали въпроси, свързани със защитата на културното и религиозно наследство в Косово. 
						Други новини -- В сряда КФОР обяви, че още 200 германски войници ще бъдат изпратени в северната част на провинцията. Целта е да се засили сигурността и да се контролират потенциални прояви на напрежение. (Танюг, Бета, ЮПИ - 02/08/06)

Почти три-четвърти от босненците желаят членство в ЕС
26/03/2004
 
САРАЕВО, Босна и Херцеговина (БиХ) -- Над 73 % от босненците искат страната им да се присъедини към ЕС, според проучване, публикувано в четвъртък (25 март). То установи, че по-голямата част от хората в страната свързват ЕС с по-високо жизнено равнище за децата си, повече работни места и икономическо възстановяване. Босненците посочиха като най-сериозни пречки за процеса на интеграция престъпността, корупцията, слабата икономика и безнаказаността на заподозрените във военни престъпления. Същевременно 32,6 % от отговорилите заявиха, че политическите партии не работят за доближаване на БиХ към Европа. Едва между 6 и 7 % смятат, че управляващите националисти в двете автономни области проявяват ангажираност към членството в ЕС. Брюксел заяви, че ще започне преговори по Споразумение за стабилизация и асоцииране със Сараево тази година, което е първата стъпка към членство в ЕС. (АФП - 25/03/04)

Ратко Младич бе арестуван в Сърбия и очаква екстрадиция
					26/05/2011
					Перспективите за евроинтеграция на Сърбия получиха силен положителен тласък, когато президентът обяви, че единият от двамата все още укриващи се военнопрестъпници се намира в полицейския арест.
					От Игор Йованович и Биляна Пекушич за Southeast European Times от Белград – 26/05/11
 
					 
						
Местонахождението на Младич бе предмет на догадки в продължение на години. [Ройтерс]
						След повече от десетилетие на свобода укриващият се от правосъдието военнопрестъпник номер едно, Ратко Младич, ще бъде предаден на правосъдието в Международния трибунал за бивша Югославия. На пресконференция в четвъртък (26 май) в Белград сръбският президент Борис Тадич заяви, че полицията е арестувала бившия босненски сръбски генерал и че е в ход процедура по екстрадирането му. 
						Събитието разчиства едно от последните препятствия пред присъединяването на Сърбия към ЕС, възпрепятствано отдавна от проблема с оставащите на свобода военнопрестъпници. 
						"Арестуването на Младич затваря един труден период от историята," каза Тадич. "Премахнахме петното от Сърбия, от всички нейни граждани и от сърбите, където и да живеят те." 
						Бившият босненски сръбски генерал бе задържан след съгласувана операция, проведена от сръбската Агенция за сигурност и информация (БИА) и полицейска оперативна група, каза Тадич. Той потвърди, че арестът е станал на сръбска територия, но отказа да съобщи подробности. 
						В репортажи на регионалните медии се казва, че полицията е открила беглеца в село Лазарево, край Зренянин, на 75 км от Белград. Съобщава се, че той е живял в дома на свой обеднял братовчед, Бранислав Младич, и се представял с името Милорад Комадич. Тези репортажи не са потвърдени официално. 
						Докато Младич очаква екстрадиране в Хага, на свобода остава един обвиняем - Горан Хаджич. Сръбските власти ще направят всичко възможно да го арестуват, обеща Тадич, добавяйки, че страната му е демонстрирала готовността си да сътрудничи напълно с Трибунала. 
						
						Отзиви за ареста от света и региона
						 
					
						Реакцията на НАТО, ЕС и Европейския парламент (ЕП) дойде бързо след пресконференцията на Тадич. Генералният секретар на НАТО Андерс Фог Расмусен каза, че Младич е играл ключова роля в някои от най-мрачните епизоди в балканската история и че арестуването му най-после предоставя "възможност правосъдието да възтържествува". 
						Европейската комисия приветства новината като историческа крачка в правилната посока. Според говорителят й Наташа Бътлър случилото се показва, че Сърбия е ангажирана с помирението в региона. Междувременно председателят на ЕП Йежи Бузек каза, че арестът ще даде нов тласък на процеса за интеграция. 
						Лидерите от двете автономни области на Босна и Херцеговина (БиХ) също реагираха положително. В Република Сръбска Милорад Додик каза, че Белград е изпълнил обещанията си. 
						"Арестувайки Младич, Сърбия изпълни едно международно задължение, което всички страни от региона поеха съгласно Дейтънското мирно споразумение," каза Додик. 
						Желко Комшич, член на председателството на БиХ, каза, че е "много доволен". 
						Младич "най-после ще отговаря за всички престъпления, които е извършил, особено за геноцида в Сребреница," е казал той в коментар, цитиран от местната информационна агенция ФЕНА. 
						
						Сръбски анализатори поставят въпроса за избора на момент 
					
						В самата Сърбия политически коментатори изразиха облекчение, че главата за Младич е най-после затворена. Някои обаче се чудят защо това е отнело толкова време. 
						"Арестуването на Ратко Младич е добра новина за Сърбия, но сега оставаме с впечатлението, че правителството е знаело през цялото време къде се е намирал," каза военният анализатор Зоран Драгишич за SETimes. Той добави, че властите очевидно за изчаквали политически изгоден момент за Сърбия. 
						Душан Янич от Института по социология в Белград е съгласен с него. 
						"Лошата новина е, че е бил в Сърбия," каза Янич. "Арестуван е бил от онези, които са знаели местонахождението му от 2004-2005 г. Президентът Борис Тадич трябва не само да ликува, но и да обясни защо гражданите на Сърбия бяха тормозени десет години, защо похарчиха бюджетните средства и той е арестуван едва сега, когато е бил там през цялото време." 
						Все пак, добави Янич, арестът остава положително събитие, особено що се отнася до настояването от някои държави в ЕС - в частност Холандия - да не се позволи на сръбската интеграция да напредне без Младич да бъде в Хага. 
						"Сега няма да има спирачки за евроинтеграцията на Сърбия и позицията на Холандия ще се смекчи," каза Янич. "Това затваря мрачна страница от историята на Сърбия и разкрива възможност за по-добри отношения със съседките й." 
						В подобен дух анализаторът Деян Вук Станкович подчерта значението на ареста за пътя на Сърбия към ЕС. 
						"Арестуването на Младич е изпълнение на задължението към [Трибунала в] Хага, както и на моралното и историческо задължение на Сърбия към жертвите на войната в Босна и Херцеговина," каза той за SETimes. "Това е пътят за изпълнение на условията за процеса на европейска интеграция." 
						Обикновените граждани в Сърбия, политически поляризирана страна, където Младич все още се радва на значителна подкрепа сред националистите, реагираха различно на новината. 
						"Разочарована съм, че успяха да го хванат жив," каза жителката на Белград Милена Остоич. 
						Друг неин съгражданин обаче, Стеван Максимович, изрази облекчение. "Най-после! Този престъпник десет години управлява живота ни! Пожелавам му дълъг престой в Хага."

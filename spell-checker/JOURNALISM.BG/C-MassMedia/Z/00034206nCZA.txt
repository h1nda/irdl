Делото „Ребрача“ привлича вниманието към измами с благотворителна дейност
					19/04/2010
					Задържането на бившия модел Катарина Ребрача по подозрения в измами при извършването на благотворителна дейност повдига по-сериозен въпрос в Сърбия – ще продължат ли затруднените финансово граждани да подкрепят работата на хуманитарните организации?
					От Игор Йованович за Southeast European Times от Белград – 19/04/10
 
					 
						
Известната благотворителна организация на Катарина Ребрача събираше средства за борба срещу рака на гърдата, но според прокурорите бившата манекенка е присвоила пари от фонда, за да си купува лични луксозни вещи. [Бета]
						Бившият сръбски модел Катарина Ребрача, нейната майка и три от най-близките й сътруднички бяха арестувани на 7 април по подозрение, че през последните няколко години са извършили злоупотреби със средства от хуманитарния фонд. 
						Полицията подозира, че жените са отклонили около 370 000 евро от благотворителния фонд „Катарина Ребрача“, който бе създаден преди четири години с цел откриване на първия център за ранна диагностика на рака на гърдата в Сърбия. Твърди се, че те са използвали средствата за лични луксозни вещи, като дизайнерски дрехи и автомобил „Джийп“. 
						След разкриването на случая мнозина размишляват за евентуалния отрицателен ефект върху благотворителната дейност в Сърбия. Сред донорите на фондацията на Ребрача имаше десетки известни фирми и организации, като „Ерсте Банк“, „Карлсберг Биър“, футболния клуб „Партизан“ и община Белград. 
						Дали тези дарители - да не говорим за обикновените граждани - няма да бъдат по-предпазливи в бъдеще със средствата, които предоставят за благородни каузи? 
						Според Жарко Требешанин, психолог и преподавател по философия в Белградския университет, повечето сръбски граждани едва свързват двата края. Хуманитарните инициативи и без това имат проблеми със събирането на средства и скандалите, като случая "Ребрача", само допълнително влошават ситуацията. 
						Хората ще мислят дълго и внимателно, преди да дарят трудно спечеления си доход, казва Требешанин. Според него благотворителните групи "трябва често да показват резултатите от работата си и успеха от своите дейности. Когато дарителите видят, че техните пари са достигнали до тези, които се нуждаят от тях... това ще има положителен ефект върху решението да се помогне отново и ще възстанови доверието." 
						Задържането на Ребрача бе извършено след други два случая на предполагаемо присвояване. Единият бе свързан със злоупотреби с фонд на Сръбската православна църква, предназначен за оказване на помощ за гладуващите в Косово. При другия човек молел фирми и граждани да предоставят средства за лечението на тежко болно дете, което се оказало, че не съществува. 
						Миряна, на 32 г., продавачка от Белград, казва, че вече няма да й е лесно да дари пари, защото не иска "някой да забогатее от нещастието на други чрез скромната ми заплата". Златко, на 42 г., преподавател в Белград, посочва, че ще продължи да дарява средства за благотворителна дейност, но "само чрез Червения кръст". 
						Благотворителната организация „Дивац“, основана от бившия сръбски баскетболист Владе Дивац и съпругата му, казаха за SETimes, че не са имали проблеми с дарители след разкриването на нередности в други групи, занимаващи се с благотворителност. 
						Представителите на фонда посочват, че не очакват трудности, тъй като работят по прозрачен начин и имат много видими резултати. Една от дейностите на фонда бе свързана със закупуването на жилища за бежанците, живеещи в колективни лагери. До момента са събрани около един милион евро и са закупени около 100 жилища.

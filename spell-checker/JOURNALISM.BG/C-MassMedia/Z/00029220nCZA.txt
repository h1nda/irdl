МС се произнесе в полза на Румъния по отдавнашен териториален спор с Украйна
					06/02/2009
					Румъния спечели своята най-голяма дипломатическа победа в следреволюционния период и получи важен достъп до значителни природни ресурси в Черно море.
					От Паул Чокою за Southeast European Times от Букурещ - 06/02/09
 
					 
						
Румъния отстъпи Змийския остров на Съветския съюз през 1948 г. След разпадането на СССР той бе наследен от Украйна. [Гети Имиджис]
						Международният съд (МС) в Хага призна във вторник (3 февруари) суверенитета на Румъния над 9700 кв. км морско пространство – 79 % от 12 000 кв. км, които Румъния и Украйна си оспорваха. Тези води са разположени на юг от Змийския остров в Черно море. 
						Смята се, че в зоната има залежи от около 70 млрд. куб. м природен газ и 12 млн. тона петрол, които в момента се оценяват на 23,4 млрд. евро и според експерти биха могли да гарантират енергийната независимост на Румъния за повече от 15 години. 
						Решението на МС прекратява териториален спор, продължаващ повече от половин век. През 1948 г. Съветският съюз принуждава Румъния, по това време негова страна сателит, да отстъпи Змийския остров, разположен на 45 км източно от делтата на р. Дунав. През 1997 г. Румъния и Украйна подписват договор за границите, но се съгласяват, че съществуват разногласия относно острова и заобикалящите го води. Производството по делото в Хага започва през септември 2004 г. 
						"Решението на МС ... е голям успех за румънския министър на външните работи", заяви президентът Траян Бъсеску, който бе на официално посещение в Унгария при произнасянето на решението на МС. Той и неговият украински колега Виктор Юшченко са провели телефонен разговор, в който са се съгласили, че "Румъния и Украйна ще спазят решението на МС". 
						От обявяването на решението румънските медии публикуват материали за изгряващата звезда Богдан Ауреску, на 39 г., който представляваше Румъния по делото в МС и сега е държавен секретар в министерството на външните работи. Журналистите го описват като въплъщение на новото поколение дипломати на страната. 
						"Решението на МС ... взема предвид общите правила: никоя от страните не е напълно удовлетворена или напълно неудовлетворена. ... Мисля, че за Румъния това е половин победа, но това е най-добрият резултат, на който бихме могли да се надяваме," каза Виктор Лупу, заместник главен редактор на излизащия на английски език всекидневник “Найн o’клок”, за Southeast European Times. "
						Ще ни донесат ли енергийна независимост тези запаси от природен газ и петрол? Това зависи от способността на нашите лидери да се възползват от възможността," допълни той. 
						Част от всенародния възторг се стопи с разкритието, че бившето либерално правителство е предоставило частични права за експлоатация на чуждестранна компания още преди произнасянето на решението на съда. 
						Под обсадата на медиите сегашното правителство декласифицира документ, който разкрива, че тази сделка е била сключена през 1992 г. Министър-председателят Емил Бок заяви, че неговото правителство ще разгледа обстойно документа.

Хърватия пое председателството на Съвета за сигурност на ООН
					02/12/2008
					Хърватия пое в понеделник председателството на Съвета за сигурност на ООН за декември. По-късно този месец страната ще бъде домакин на международен дебат за глобалната сигурност и борбата срещу тероризма. 
					От Наташа Радич за Southeast European Times от Загреб – 02/12/08
 
					 
						
Хърватия ще поеме ротационното председателството на Съвета за сигурност на ООН до края на месеца. [ООН]
						Хърватия пое в понеделник (1 декември) председателството на Съвета за сигурност на ООН, събитие, което лидерите й смятат за перла в короната от постижения на външната политика на страната. Председателството, което трае един месец, ще подложи Хърватия на множество важни глобални предизвикателства. 
						Хърватският президент Стипе Месич ще замине за Ню Йорк, за да бъде домакин на конференцията за сигурност в съвета, която започва на 9 декември. 
						"Всеки ден хора биват убивани от терористи и това е най-голямата заплаха за международния мир. Когато работим заедно, нещата могат да се променят, и затова е особено важно да започнем нов дебат в Съвета за сигурност и да намерим решения,” каза Месич от Доха, Катар, където участва в организирана от ООН конференция за сътрудничество и решения в отговор на финансовата криза. 
						Обръщайки се към колегите си в съвета, хърватският постоянен представител в ООН, посланик Невен Юрица, каза, че неговата страна осъзнава главната отговорност на съвета – уникална за световните организации – за опазване на международния мир и сигурност. 
						Членките на съвета се изреждат ежемесечно на председателското място по азбучен ред. Официалният представител на страната в ООН заема поста на председател. Членките очакват председателят да гарантира правилното функциониране на съвета чрез създаване на дневен ред за работа и организиране на заседания. 
						За разлика от председателя на ЕС, председателят на Съвета не поема инициативи в дебатите. По време на своя мандат обаче председателят може да насочи вниманието към определена тема, разработена съвместно с останалите членки на съвета. 
						Гласът на Хърватия започва да се чува все повече в ООН, от председателството на Икономическия и социалния съвет през 2002 г. до заемането на председателски и съпредседателски постове в различни комитети, комисии и други групи, включително комисията за борба с тероризма в рамките на Съвета за сигурност. 
						Сега страната участва и в десет мироподдържащи мисии на ООН в цял свят, след като самата тя получаваше помощ за опазването на мира. По-рано през годината Хърватия обяви кандидатурата си за непостоянен член на Съвета за сигурност за периода 2008-2009 г.

Специалният пратеник на ООН заяви, че процесът за Косово върви по план и определеният за края на годината срок ще бъде спазен 
					19/10/2006
					 
						БРЮКСЕЛ, Белгия -- Марти Ахтисаари, главен посредник на ООН в преговорите за бъдещия статут на Косово, каза пред репортери в сряда (18 октомври), че ще представи плана си за бъдещето на провинцията до края на годината, както е планирано. Ахтисаари добави, че ще обсъди проекта на срещи с международната Контактна група в края на октомври и началото на ноември. Сръбските партии и партиите на етническите албанци ще могат да коментират проектопредложението, преди то да бъде одобрено от Съвета за сигурност на ООН. В Брюксел Ахтисаари се срещна с генералния секретар на НАТО Яп де Хоп Схефер, който потвърди решимостта на Алианса да запази сигурността и стабилността в Косово. 
						Също в сряда командващият на КФОР, генерал-лейтенант Роланд Катер, се срещна в Подгорица с началник-щаба на Черногорската армия, генерал-полковник Йован Лакичевич, с когото обсъди въпроси на двустранното сътрудничество. Това е първата подобна среща, откакто Подгорица обяви независимост през май. (ЮПИ, AП, Бета, Танюг - 18/10/06)

Косово разширява борбата срещу организираната престъпност и корупцията 
		16/02/2012
		Косово подсили атаката си срещу корупцията със създаването в сряда на Съвет за борба с организираната престъпност.
		От Линда Карадаку за Southeast European Times от Прищина -- 16/02/12
 
		 
			
Косовският президент Атифете Яхяга (в средата) откри в сряда (15 февруари) Националния съвет за борба с корупцията в Прищина. [Лаура Хасани/SETimes]
			С цел продължаване на борбата против корупцията президентът Атифете Яхяга откри в сряда (15 февруари) Съвет за борба с организираната престъпност в Косово. Съветът има за цел да привлече заинтересованите страни, институции, независими агенции и представители на гражданското общество в Косово и да координира дейностите в дневния ред на борбата с корупцията, да допринесе за изграждането на антикорупционна стратегия и за прилагането на антикорупционните закони. 
			"Президентът е в уникалната позиция да ръководи съвета поради своята консенсусна, непартийна роля, подкрепена от конституционната й власт да гарантира конституционното функциониране на косовските институции," каза за SETimes Аряна Чосай-Мустафа, юрисконсулт на президента. 
			Яхяга подчерта, че съветът не е изпълнителен орган, а координира и предлага промени в законите и други нормативни актове. "Затова ние се организираме и работим по-добре от онези които [се занимават с] корупция," каза тя. 
			"Този съвет възнамерява [да подпомага] редовния обмен на информация между институциите, хармонизирането и координирането на периодичните доклади, посредством които се измерват нашите резултати в борбата с корупцията," каза Яхяга. 
			Чосай-Мустафа каза, че съветът ще предлага промени в законите, свързани с корупцията, и ще излага мненията си по прилагането на законите, законодателния дневен ред и стратегическото планиране на антикорупционната дейност. 
			Косовският анализатор Рамадан Илази казва, че създаването на съвета е важно постижение. 
			"Въпреки че Косово разполага със здрава законодателна рамка срещу корупцията и с всичките институции, от които се нуждае, за да се бори срещу корупцията, координацията и комуникацията между тях е ограничена. Това бе една от сериозните пречки в борбата с корупцията," каза Илази за SETimes. 
			Илази каза, че е от съществено значение съветът да заседава редовно, да споделя информация и да обсъжда предизвикателствата и трудностите, които те изпитват във взаимоотношенията си. 
			Той обаче предлага президентът да не разширява мандата на съвета извън ролята му на посредник. 
			"Макар създаването на съвет за улесняване на работата против корупцията да е важно, истинското предизвикателство... остава липсата на достатъчна политическа воля за истинско прочистване от корупцията на публичните институции и процеса на вземане на решения," казва Илази. 
			Косовският премиер Хашим Тачи приветства съвета, заявявайки пред кабинета си: "Като включим всички, ще имаме успех в борбата за върховенство на закона." 
			Косово се присъединява към още няколко страни от региона, които са създали такива съвети. 
			Румъния създаде своята Национална прокуратура за борба с корупцията през 2002 г. Тя е подчинена на министъра на правосъдието. 
			Сърбия изгради своя Съвет за борба с корупцията през 2001 г., като основната му задача е да предоставя експертна помощ на правителството в борбата срещу корупцията. В Сърбия има и Комисия за борба с корупцията, в която участват премиерът, министрите от кабинета и ръководителите на други централни отдели и която отговаря за цялостната координация на борбата срещу корупцията. 
			Македония създаде своята Държавна комисия за борба с корупцията през 2002 г. Комисията няма правомощия да води разследвания и може само да препредава събраните сведения на компетентните органи и да дава препоръки. 
			В Албания правителството реши през 2005 г. да създаде Работна група за борба с корупцията, оглавявана от премиера. 
			Ливия Саплакан, говорителка на румънската Национална служба за борба с корупцията (ДНА), каза за SETimes, че службата е срещала редица предизвикателства през последните десет години. 
			“Атакуването на корупцията на високо ниво е свързано с някои рискове, които трябва да се поемат от самото начало. Разследваните за корупция се чувстват застрашени и следователно не се колебаят да използват своето политическо, икономическо или медийно влияние в своя защита. Службата бе обвинявана, че е политически инструмент, че прокурорите й извършват злоупотреби с власт, че рушат кариери, че разиграват шоу за медиите - обвинения, които са изцяло безпочвени." 
			Саплакан добави, че липсата на изпълнителни пълномощия понякога затруднява работата. 
			"Задължението на прокурорите да искат разрешение от парламента за започване на следствени действия срещу министри или бивши министри забавиха някои от тези разследвания. По делата срещу т.нар. "големи риби" процесите се влачат с години, което оставя впечатлението, че обвиняемите се ползват от бенаказаност.”
			
*SETimes correspondent Paul Ciocoiu from Bucharest contributed to this report.

Дипломатически дневник: Италия подкрепя присъединяването на Черна гора
					09/02/2010
					Премиерът на Черна гора Мило Джуканович е на посещение в Италия. Още в дипломатическите новини: германският канцлер Ангела Меркел се срещна с премиера на Хърватия Ядранка Косор.
					 
						
Италианският премиер Силвио Берлускони (вдясно) се срещна с колегата си от Черна гора Мило Джуканович в „Палацо Киджи” в Рим в събота (6 февруари). [Гети Имиджис]
						Италия подкрепя кандидатурите на Черна гора за членство в ЕС и НАТО, заяви премиерът Силвио Берлускони в събота (6 февруари), след като се срещна в Рим с колегата си от Черна гора Мило Джуканович. Джуканович благодари на Италия за подкрепата и заяви, че страната му ще продължи необходимите реформи, които ще приближат неговата страна до двете организации. 
						*** 
						
						Хърватският премиер Ядранка Косор замина в понеделник (8 февруари) на посещение в Италия, също за разговори със своя колега Берлускони. Очаква се основна тема на разговорите да бъдат двустранните отношения и икономическото сътрудничество. 
						*** 
						Представители от всички страни на Балканите участваха четвъртък (4 февруари) в 58-ата молитвена закуска, организирана от Конгреса на САЩ във Вашингтон. Сред 3 000-те гости беше делегация от Сърбия с участието на министъра на вътрешните работи Ивица Дачич. БиХ изпрати осем души, сред които бе външният министър Свен Алкалай, а Хърватия беше представена от члена на парламента Иван Багарич. Присъстваше и министърът на финансиите и икономиката на Косово Ахмет Шала, а Македония беше представена от депутатите Александър Спасеновски, Андрей Петров и Сюлейман Рушити. 
						*** 
						Германия подкрепя кандидатурата на Загреб за членство в ЕС, заяви в сряда (3 февруари) германският канцлер Ангела Меркел след разговори в Берлин с хърватския премиер Ядранка Косор, която е на посещение в страната. Меркел не посочи срокове за влизането на Хърватия в ЕС, като подчерта, че страната трябва да изпълни всички условия. Тя похвали Загреб за усилията в борба с корупцията. 
						*** 
						
						Турският президент Абдула Гюл заяви на 2 февруари, че неговата страна е против всякакви промени в границите на Балканите. Турция също така подкрепя усилията на Косово за възстановяване на своята власт в северната част на страната, заяви Гюл след среща в Анкара с колегата си от Косово Фатмир Сейдиу. 
						
						(Различни източници - 02/02/10-09/02/10)

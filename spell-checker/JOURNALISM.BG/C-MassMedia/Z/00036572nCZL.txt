Взрив разтърси швейцарското посолство в Атина 
					02/11/2010
					 
						АТИНА, Гърция -- Експлозия разтърси швейцарското посолство в Атина във вторник (2 ноември), но засега не се съобщава за пострадали. По-рано същия ден българското посолство уведоми полицията за получен съмнителен пакет, след което в сградата бяха изпратени екипи за обезвреждане на бомби. Инцидентите стават само ден след като в Атина бяха открити четири колета, съдържащи експлозиви. Единият от тях, адресиран до мексиканското посолство, избухна в ръцете на работник, който беше приет в болница с изгаряния. Двама гърци на възраст 22 и 24 години бяха арестувани в близост до мястото на взрива в центъра на Атина. Полицията съобщи, че те са били въоръжени и маскирани. Трите неексплодирали бомби бяха открити в друга куриерска компания и в раниците на заподозрените. Пакетите са били адресирани до посолствата на Холандия и Белгия и до френския президент Никола Саркози. (Би Би Си, АФП - 02/11/10; АП, Си Ен Ен, Би Би Си, АНА-МПА - 01/11/10)

Туризмът на Балканите регистрира ръст и пресича границите
		19/03/2012
		С повишаването на температурите и с края на суровата зима през 2012 г. туристическата индустрия се изправя пред солиден сезон.
		От Александър Павлевски за Southeast European Times в Скопие - 19/03/12
 
		 
			
В ски центъра Попова шапка и други курорти в региона бе оживено този сезон. [Aлександър Павлевски/SETimes]
			Александър Чоневски, собственик на туристическата агенция "Игуана Турс" в Скопие, недвусмислено говори за тайната на успеха. "Най-важният фактор за един добър зимен сезон е наличието на сняг... точно както тази година. В сравнение с миналия сезон този беше по-добър, по-продуктивен", каза той за SETimes. "Ще повторя: всичко беше така заради снега." 
			Тази зима туризмът в Македония и в региона регистрира небивал възход. Значително се увеличи броят на туристите, решили да посетят зимните курорти във всички страни на Балканите в сравнение с предишните години. 
			Чоневски цитира фактор, който той смята за решаващ за успеха. "Либерализирането на визовия режим е много важно за всички нас... това е много важна и много позитивна стъпка." И наистина, статистиката от 2011 г. показва, че в региона съществува тенденция към нагласа без граници по отношение на туризма. 
			Македония например миналата година привлече 35% повече чуждестранни туристи в сравнение с 2010 г. И повечето от тях са от съседни страни: Гърция, България, Албания, Сърбия и други бивши югославски републики. 
			Дойдоха и много туристи от Холандия, Турция, Белгия, Финландия и Израел. По-малко бяха туристите от Япония, Китай, Корея и Австралия според Асоциацията на туристическите екскурзоводи в Македония. 
			Но това не означава, че туристите прекарват цялото време в една страна. Идват групи от някои съседни страни на път за други места. Обикновено гости от Гърция и България пътуват транзит за Албания, Косово или Черна гора според данни на Асоциацията. 
			
Зимният туризъм е само един сегмент от сектора, в който се предвижда икономически подем. [Александър Павлевски/SETimes]
			Държавният секретар за туризма в Сърбия Горан Петкович каза за SETimes, че планинските дестинации и селският туризъм стават все по-популярни, както и спа туризмът. С известните лечебни дестинации като минералните бани в Аранджеловац, този сегмент регистрира най-бързият растеж в сектора. Петкович добавя, че през 2011 г. Сърбия е била сред най-добрите 50 дестинации за срещи в света, тенденция, която продължи и тази година. 
			В Македония правителството се стреми да развие "всички видове туризъм: масовия туризъм, селския, алтернативния, зимния, винения и еко туризма, каза за SETimes министърът на икономиката Валон Саракин. "До 2015 г. очакваме от 4 до 5% БВП да бъде принос от туризма. Преговаряме с много тур оператори... Започваме с нова концепция за развитие на туристически зони, които ще функционират подобно на свободните икономически зони, като вече сме привлекли много туристи от Холандия." 
			Министерството на туризма в Хърватия съобщи, че инвестициите в сектора се очаква да се увеличат с 37% през 2012 г. в сравнение с миналата година. Според проучване, проведено от Министерството, най-голямото увеличение е в сектора на хотелиерството. Според проучените 28 хотели, всички те планират да инвестират почти 50% повече средства тази година за подобряване на туристическите си услуги. 
			В Скопие Чоневски подчертава, че туризмът трябва да се смята за "експортна индустрия: когато повече туристи посещават нашата чудесна страна, [ще има] повече работни места за всички и поради тази причина ние апелираме за по-голяма помощ." Той твърди, че са необходими повече услуги, както и по-добра инфраструктура. "Ако се сравним със съседите ни, веднага ще забележим разликата, но за да реализираме всички проекти, за да развием туристическите центрове, ние очакваме подкрепа, помощ, вниманието на институциоталната система, а не на частния сектор." 
			
Туристите са привлечени от идиличните места на Балканите отчасти за да избягат от кризата в други части на света. [Александър Павлевски/SETimes]
			Македония например насочва вниманието си към реновирането на ски съоръженията, като тази тенденция се забелязва и в страните наоколо, където природата е благоприятна за ски туризъм. Петре Димитриески, директор на ски центъра в Попова шапка каза за SETimes: "Tе имат модерни съоръжения, пистите са чудесни, ски лифтовете работят безупречно, и ресторантите и хотелите са пълни с гости от Албания, Косово, Гърця, Хърватия и Германия. При това положение следващата година планираме още по-успешен сезон." 
			Разбира се, положението извън Балканите също допринася за този възход. Европейският туризъм като цяло регистрира ръст от 6% миналата година, отчасти поради гражданските конфликти в някои части на света. Арабската пролет и други събития се отразиха на дестинации в Близкия изток, които регистрираха спад от 8% и в Северна Африка, където туризмът регистрира спад от 12%. В Япония цунамито, заметресението и злополуката с ядрения реактор преди една година, доведоха до спад от 13%. 
			Според прогнозите международният туризъм се очаква да отбележи ръст тази година, като повече от един милиард туристи се очаква да посетят различни дестинации в света. 
			Но въпреки това се забелязва и друга тенденция. Противно на тенденцията от предишни години развитието на туризма е по-забележимо в по-развитите, отколкото в развиващите се страни. Като цяло ръстът в сектора, който е 5% от БВП на глобалната икономика, е потенциално добра новина в тези тежки времена за икономиката, според доклад на Световната организация по туризъм в ООН. 
			В Скопие Чоневски е напълно съгласен с това. "Светът се превръща в глобално село, особено в сферата на бизнеса; граници не съществуват, най-важното нещо е печалбата и това е истината." 
		
	
					 
					
 
 

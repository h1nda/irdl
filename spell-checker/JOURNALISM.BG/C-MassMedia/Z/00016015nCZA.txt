Чуждите инвестиции в Черна гора достигнаха 213 млн. евро
					22/09/2005
					След 1 януари в Черна гора са регистрирани преки чужди инвестиции на стойност, превишаваща 200 млн. евро - със 182 млн. евро повече от същия период миналата година. Унгария и Великобритания са най-големите инвеститори.
					От Антонела Архин за Southeast European Times – 22/09/05
 
					 
						
Приватизацията на "Телеком Църне горе", чиято стойност достигна 114 млн. евро, спомогна за повишаването на ПЧИ в страната. [telekomcg]
						От началото на годината Черна гора е регистрирала преки чужди инвестиции (ПЧИ) на стойност 212,7 млн. евро - със 182 млн. евро повече от същия период миналата година. Брутната стойност на ПЧИ възлезе на 215,5 евро. Никола Фабрис, главен икономист в Централната банка на Черна гора, излезе с изявление, в което посочва, че ПЧИ за периода между януари и юни 2005 г. са надминали тези за миналата година близо седем пъти. 
						Фабрис заяви, че по предварителни данни портфейлните инвестиции в Черна гора са възлезли на 10,7 млн. евро - 14 пъти повече от сумата, регистрирана миналата година. 
						Компаниите от Унгария и Великобритания са най-големите чужди инвеститори в Черна гора с общо 169 млн. евро за тази година. Осемдесет процента от инвестициите са в областта на услугите, в т. ч. приватизацията на "Телеком Църне горе", чиято стойност достигна 114 млн. евро, следвана от финансовите институции и пазара на недвижими имоти. Делът на материалното производство е 1,6 % от цялата сума.
						Израел, Русия, Словения, Сърбия и Великобритания са инвестирали в сферата на материалното производство, като най-голямата сума, 2,3 млн. евро, е вложена от Япония. На пазара на недвижими имоти инвестициите възлизат на 12 млн. евро, а финансовите инситуции са привлекли над 24,5 млн. евро. 
						Фабрис заяви, че през първата половина на 2005 г. на страната са били отпуснати нови заеми на стойност 64 млн. евро, като през периода са изплатени съществуващи заеми на стойност 19 млн. евро. Той каза, че макар повечето заеми могат да се обосноват с инвестиции, това няма да продължи в дългосрочен план. Фабрис добави, че банковите активи са се увеличили през периода с 23,3 млн. евро и че резервите по международни сметки са се увеличили с 95 млн. евро.
						Годишният доклад на Световната банка, публикуван миналата седмица, нарежда Сърбия и Черна гора на първо място по отношение на реформите сред 12 страни в преход. Очаква се докладът да повиши репутацията на федералния съюз и евентуално да подобри перспективите му за членство в ЕС. Очаква се преговорите по Споразумението за стабилизация и асоцииране да започнат идния месец. Анализатори твърдят, че докладът може да спомогне и за възникването на инвестиционен бум в Сърбия и Черна гора, като притокът на ПЧИ догодина се увеличи с около половин милиард евро, достигайки 22,5 милиарда евро.

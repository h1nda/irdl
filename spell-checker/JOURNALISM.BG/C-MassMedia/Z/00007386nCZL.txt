Нов морален кодекс на сръбската полиция
23/06/2003
Години наред съществуваше широкоразпространено недоволство от поведението на полицията в Сърбия. Миналата седмица влезе в сила нов морален кодекс на сръбската полиция.
От Давор Коникушич за Southeast European Times в Белград - 23/06/03
 
 
Добрият полицай помага на хората да пресекат улицата, помага на възрастни жени при носенето на пазарски чанти, не приема чужди валута прикрити в шофьорска книжка, не стои с ръце в джобове пред минувачи, не малтретира тийнейджъри и се въздържа от телесни наказания. Ето как широката общественост описва сръбския полицай, който тя иска да види, образ, който е твърде далеч от онова, което повечето хора виждат днес.
Новият морален кодекс на поведение бе изработен през май в съответствие с Европейския кодекс на полицейската етика и приет по настояване на Комитета на министрите на Европейския съвет. Той влезе в сила минала седмица.
"Кодексът е наистина нещо добро, тъй като полицията е компрометирана от своя лош имидж, най вече заради поведението на тайната полиция, а хората в министерството искат отношението на гражданите към полицаите да се промени. Това, от което се нуждаем, е... полицай в служба на местната общност, полицай, който е харесван и е част от тази общност," каза Воин Димитриевич, директор на белградския Център за човешки права.
В бъдеще служителите от сръбското министерство на вътрешните работи ще бъдат задължени да зачитат и прилагат определени правила при упражняване на своята професия. Това включва презумпция за невинност, по-голямо внимание към малцинствените групи, познания по Всеобщата декларация за човешките права и подобни документи, както и сърдечно и отговорно поведение към гражданите. Полицаите трябва да информират арестуваните лица за причините за техния арест; трябва да удовлетворяват основни нужди на арестуваните, както и да показват своите легитимации. Те не бива да приемат подаръци и подкупи.
Съгласно кодекса всеки служител на министерството е задължен да не изпълнява заповед, която не отговаря на обществения интерес и е в противоречие със закона. Кодексът ще бъде включен в учебните и образователните програми на всички полицейски школи от началото на тази година.
"Униформените полицаи демонстрират много по-голяма сърдечност в отношението си към гражданите. Когато полицията започне да се държи с еднаква сърдечност и прямота както към монахините, така и към престъпниците, тогава ще можем да кажем, че най-сетне имаме реформирани и добре обучени сили за обществен ред," каза Милан Симич от Комитета на юристите за човешки права.
Полицаите приветстваха приемането на кодекса. "Ефектът на този кодекс няма да бъде краткосрочен, тъй като ползите ще бъдат дългосрочни за обществото като цяло. Всеки има нужда от професионални правила, включително полицията," каза Слободан Милетич, секретар на МВР.

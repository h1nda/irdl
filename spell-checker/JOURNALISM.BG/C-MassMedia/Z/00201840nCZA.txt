Участието на Германия в отпускане на спасителните заеми в еврозоната получи одобрение в съда
					08/09/2011
					Според решение на Конституционния съд на Германия от сряда най-голямата икономика в еврозоната ще продължи да участва в отпускането на спасителни заеми за задлъжнели страни членки.
					(Различни източници - 05/09/11 - 07/09/11)
 
					 
						
"Еврото е гарант за обединена Европа", каза Меркел. "Ако еврото пропадне, ще пропадне и Европа." [Ройтерс] 
						Конституционният съд на Германия реши в сряда (7 септември), че приносът на страната за спасителните заеми в еврозоната, за което бе постигнато съгласие миналата година, е законен, с което бяха отхвърлени съдебни дела, целящи да блокират участието на Берлин в спешни пакети от заеми за задлъжнелите държави членки от еврозоната на 17-те. 
						Решението на Федералния констититуционен съд бе взето в отговор на твърдения, оспорващи законността на решението на Германия да участва както в първия спасителен пакет от 110 милиарда евро за Гърция, така и в Европейския механизъм за финансова стабилност (ЕМФС).. 
						Съдът в град Карлсруе в южната част на страната изискваше правителството да получи одобрение от парламентарната бюджетна комисия, преди да се съгласи да осигури по-нататъшни финансови гаранции за бъдещи спешни заеми за затруднените страни в еврозоната. 
						Съдия Андреас Воскуле, председател на втората камара на Конституционния съд, каза, че решението е "било взето трудно". 
						"То не трябва да се възприема погрешно като конституционен празен чек, даващ право за по-нататъшни спасителни мерки", подчерта той. 
						Според наблюдатели решението на съда също ще предотврати въвеждането на общи еврооблигации, за което няколко страни, включително Белгия и Люксембург, призовават като инструмент за справяне с настоящите проблеми в еврозоната. 
						Макар че решението на съда може да комплицира усилията за справяне с кризата в еврозоната, то бе приветствано от германския канцлер Ангела Меркел. 
						В обръщение към депутатите по време на дебат за бюджета по-късно в сряда тя каза, че решението е потвърждение на политиката на нейното правителство за балансиране на солидарността в еврозоната на 17-те страни с индивидуална отговорност на всяка страна членка. Защитавайки еврото, тя също подчерта, че значението му не се свежда единствено до валута, която е обща за страните от еврозоната. 
						"Еврото е гаранция за една обединена Европа", каза пред депутатите германският канцлер. "Ако еврото пропадне, ще пропадне и Европа." 
						Британският всекидневник "Файненшъл Таймс" цитира Меркел, която е подчертала, че никога страни с обща валута не са воювали една срещу друга. 
						Европейската комисия (ЕК) също приветства решението на германския Конституционен съд, което ще позволи на Берлин да участва в бъдещи спасителни заеми, включително и във втория спасителен пакет за Гърция, одобрен от лидерите на страните от еврозоната през юли. 
						Пиа Аренкилде, говорителка на ЕК, каза, че изпълнителният орган на ЕС в Брюксел " е отбелязал с удовлетворение решението на Конституционния съд". 
						Тази мярка, добави тя, "ще окаже важно влияние върху капацитета на Съюза и на неговите страни членки да действат, за да преодолеят дълговата криза, която засегна някои страни членки". 
						Аренкилде също изрази увереността на ЕК, че демократичните институции на Германия "ще съумеят да се съобразят с това решение... като същевремено ще запазят способността си да действат ефективно и решително". 
						В обръщение по телевизията във вторник вечер гръцкият финансов министър Евангелос Венизелос обяви спешен план за незабавни приватизации, като също обеща, че правителството ще ускори реформите в държавния сектор и на пазара на труда, за да намали държавните разходи.

Новият министър на здравеопазването на България обещава реформи
					04/05/2010
					Според министъра на здравеопазването Анна-Мария Борисова осигуряването на възможно най-добро лечение на всеки български гражданин изисква решителни промени.
					(София Ехо, Агенция София нюз, Dnevnik.bg, Медиапул -- 22/04/10 - 23/04/10; БТА - 21/04/10; Евробарометър)
 
					 
						
В края на 90-те години на ХХ век в българския здравен сектор бяха направени съществени реформи. [Гети Имиджис]
						Според публикувано през април проучване на Евробарометър относно безопасността на пациентите повече от две трети от българите смятат, че съществува риск те да пострадат при получаването на болнични или извънболнични грижи. Новоназначеният министър на здравеопазването Анна-Мария Борисова твърди, че лошото управление и липсата на професионализъм подкопават системата на здравеопазването и е належащо провеждането на незабавни реформи. 
						"Искам да осигуря високо качество на здравните грижи в цялата страна", заяви тя на 22 април, един ден след като прие поста. "Всеки пациент в България трябва да получава най-доброто възможно лечение." 
						В края на 90-те години на ХХ век в здравния сектор бяха направени съществени реформи. Системата на финансиране и собственост от периода на комунизма беше заменена с нов модел и здравните заведения получиха икономическа, юридическа и финансова независимост. 
						Лекарите и болниците станаха независими изпълнители по договори с новосъздадената Национална здравноосигурителна каса (НЗОК), която пое функциите на разплащателна агенция. 
						Други промени обаче, които можеха да помогнат за подобряване на ефективността и качеството, не бяха осъществени поради липса на политическа воля. 
						"Ще бързаме [с реформата], защото сме безумно закъснели", заяви Борисова пред репортери в София. Същевременно тя настоя, че няма да се вземат прибързани решения и това ще става само след внимателно обмисляне и подготовка. 
						Като краткосрочни приоритети новият министър посочи определянето на професионални стандарти за служителите в сектора и изготвяне на "национална здравна карта" с пълна информация за здравната система на страната. 
						Борисова, ендокринолог и преподавател в Медицинския университет в София, заменя Божидар Нанев, който подаде оставка в края на март, след като срещу него бяха повдигнати обвинения в корупция във връзка с договор за закупуване на антивирусното лекарство Tamiflu в края на миналата година. 
						В неотдавнашен доклад за дейността на министерството за 2009 г. се казва, че започването и извършването на реформите в системата на здравеопазването е основен приоритет. Нанев предупреждаваше, че освен необходимите съкращения на разходите в сектора заради икономическата криза, десетки болници, които работят на червено, ще трябва да бъдат закрити. 
						През последните девет години броят на болниците в България е нараснал от 293 на 414, заяви Борисова. Това означава, че България има около 4,6 болници на 100 000 души, в сравнение със средно 3 болници на 100 000 души в ЕС. 
						"Това е огромно нарастване и всички тези болници черпят обществен ресурс, който не е нараснал, а остава един и същ”, заяви тя, но обеща, че нито една от съществуващите болници няма да бъде затворена. 
						Липсата на специалисти е друг огромен проблем в тази сфера. 
						"Всеки ден един лекар напуска България", заяви Борисова, цитирана от Агенция „София нюз”. "Броят на медицинските сестри е наполовина спрямо този, който действително е необходим на България. Това е катастрофа." 
						Лошо заплащане, нисък социален статус на медицинските специалисти и лошо управление на системата са само някои от проблемите в здравния сектор, които софийски лекар с 22-годишна практика в областта на отоларингологията посочи за SETimes. 
						"Главата на системата на здравеопазването е ликвидирана", заяви лекарят, пожелал анонимност. За ужасното състояние на системата той обвини "неработещите" модели, приети в началото на процеса на реформи преди повече от десет години, като добави, че "неефективните болници трябва да бъдат закрити". 
						Други медици не са съгласни и са окуражени от обещанията на новия министър, че това няма да се случи.

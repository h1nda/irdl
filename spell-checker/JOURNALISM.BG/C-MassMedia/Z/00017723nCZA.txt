Сърбия е изправена пред продажбата на електроцентрали
					27/02/2006
					След като вече няма пари за постигане на екологичните стандарти или за изграждане на нови мини и централи, преструктурирането на електроенергийния сектор на Сърбия явно ще се окаже неизбежно. Доста вероятно е обаче всякакви стъпки към приватизация на държавната електрическа компания да предизвикат съпротива. 
					От Георги Митев-Шантек за Southeast European Times от Белград -- 27/02/06
 
					 
						
ЕПС трябва да инвестира 1 млрд. евро, за да постигне минималните европейски екологични стандарти. [ЕПС]
						На сръбското правителство не му липсват предизвикателства. След като миналата есен бе притискано от МВФ да открие конкурс за съветник по приватизацията на Националната петролната компания на Сърбия (НИС), правителството разбуни духовете, като обяви избора на "стратегически съветник" за Националната електрическата компания на Сърбия (ЕПС). 
						Тази стъпка явно бе предприета с оглед евентуално да се приватизира компанията и да се продадат рафинериите. Според заместник-премиера Миролюб Лабус съветникът ще трябва да предостави "концепция за развитието на компанията чрез преструктуриране и инвестиции, както и да посочи най-добрия модел за приватизация". 
						Отпускането на кредит от Световната банка в размер на 50 млн. долара за преструктуриране на икономиката зависи от откриването на този конкурс, а бъдещето на ЕПС и цената, която населението ще плаща за електричество, зависи от резултата от конкурса. Потенциално цената на електричеството би могла да се увеличи 2 и половина пъти, но благодарение на субсидиите ще остане сред най-ниските в региона. 
						Ясно е, че нещо трябва да се направи с ЕПС. Компанията трябва да инвестира 1 млрд. евро, за да постигне минималните европейски екологични стандарти, но няма пари за това. Днес Сърбия до голяма степен успява да задоволи нуждите си от електроенергия, но след пет години ще й трябва поне още една топлоелектроцентрала и още една въгледобивна мина, като разходите ще бъдат между 750 млн. и 1 млрд. евро. Поради правителствената политика на контрол върху цените на електричеството ЕПС не може да увеличава цените, за да покрива разходите си. 
						Действително цените на електричеството в Сърбия все още се поддържат на "социалистическо" ниво, а не се определят от пазара. ЕПС плаща най-малко 80 млн. евро ежегодно, за да внася електроенергия, след което продава същата тази електроенергия на вътрешния пазар на една трета от пазарната й цена. 
						Световната банка подкрепя усилията за преструктуриране на енергийния пазар, но според нея е необходимо да се действа предпазливо. Според един от водещите й икономисти, Дейвид Кенеди, Банката не иска приватизацията на ЕПС да стане незабавно -- напротив, според нея всяка приватизационна схема трябва да се изготви внимателно. 
						Първите стъпки на правителството в тази насока предизвикаха недоволство сред профсъюзите и ръководството на ЕПС. Те твърдят, че компанията, за която работят около 40000 души и която струва няколко милиарда евро, ще бъде раздробена и разпродадена. Най-добрите водноелектрически централи и топлоелектроцентрали бързо ще си намерят купувачи, като това се отнася и за електроразпределителните компании с ефективна организация за събиране на плащанията. 
						Експертите обаче се тревожат, че така може да се наруши ефективността на системата, а някои твърдят, че единствено вертикално интегрираните системи могат да гарантират надеждно електроснабдяване. Това е проблем и на други места в Източна Европа -- чехите, унгарците и поляците сега се опитват наново да интегрират системите си вертикално. Подобна е и ситуацията в България, където чешката компания ЧЕЗ, собственик на електроразпределителни компании и потенциален купувач на електроцентрали, провежда вертикална интеграция.

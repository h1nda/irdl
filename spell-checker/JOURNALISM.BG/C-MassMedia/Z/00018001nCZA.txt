ВИРПА ще доближи Западните Балкани до ЕС 
					23/03/2006
					Страните от Западните Балкани се обединяват за създаване на нова образователна институция, предназначена да помогне за повишаването на административния капацитет в региона.
					От Антонела Архин от Southeast European Times – 03/23/06
 
					 
						
ВИРПА ще помогне за насърчаване на регионалното сътрудничество и постигане на стандартите на ЕС за публичната администрация. [ЕС]
						Усилията за реформиране на публичната администрация в Западните Балкани ще получат нов тласък от новата образователна институция, която се създава в региона. Висшият институт за реформа на публичната администрация (ВИРПА) има за цел да подобри регионалното сътрудничество в обучението на държавните служители. 
						Институцията ще улесни усъвършенстването на публичната администрация, действайки като катализатор за споделяне на най-добрите практики, образование и обучение между страните от Процеса за стабилизация и асоцииране (ПСА) и ЕС, както и в самия регион. 
						 Експерти от Албания, Босна и Херцеговина, Хърватия, Македония и Сърбия и Черна гора, както и от администрираната от ООН провинция Косово, се срещнаха в Брюксел по-рано тази година, за да обсъдят създаването на учебното заведение и да насърчат сътрудничеството между институциите, занимаващи се с обучение и образование в региона на ПСА. 
						Наред с другите си дейности, ВИРПА ще организира летни и зимни програми за обучение на служители в публичната администрация, както и годишни конференции за институции, занимаващи се с обучение и образование. Благодарение на висшето училище държавните служители ще могат да придобиват допълнителен опит и знания за практиките в други страни. Ще бъде създадена електронна библиотека и ще се публикуват разнообразни издания. 
						В годишния доклад за 2005 г. на ПСА се съдържа призив към Западните Балкани да засилят административния си капацитет, като същевременно популяризират европейските стандарти и най-добри практики в реформата на публичната администрация. Освен това Регионалната многогодишна индикативна програма КАРДС за 2005-06 г. издига като приоритети "изграждането на институции", в т. ч. изграждане на административен капацитет, доближаване към законодателството на ЕС (acquis) и реформа в публичната администрация. 
						В предварителното проучване за ВИРПА се препоръчва многоетапна стратегия "стъпка по стъпка". В подготвителната фаза ще бъде създадена работна група с цел разработване на план за действие. В следващата фаза (2006-2007 г.) ВИРПА трябва да се оформи като Център и мрежа за координация на професионалните училища, който ще се ръководи от секретариат, съставен от представители на страните членки. Секретариатът ще се координира и финансира от Европейската комисия. 
						В следващата фаза (2008-2010 г.) ВИРПА трябва да прерасне в Професионална корпоративна институция. Най-накрая, от 2010 г. нататък, той ще стане комбинирано академично и професионално училище, основано на концепцията за корпоративен институт.

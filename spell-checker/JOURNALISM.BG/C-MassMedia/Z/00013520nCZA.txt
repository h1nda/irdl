Датска фирма е избрана за преустройството на центъра в Тирана 
					08/02/2005
					85-метрова бяла сграда във формата на лале, девететажен бизнес комплекс, паркове и кинокомплекс са сред основните елементи на планираната реконструкция на центъра в Тирана. 
					От Арди Пулай за Southeast European Times в Тирана -- 08/02/05
 
					 
						
Албанците приветстват планираната реконструкция на центъра в Тирана като начин за популяризиране на имиджа на страната. [ХЛТ]
						В резултат от международен конкурс, проведен в средата на януари, датското студио "Хенинг Ларсенс Тегнестю" (ХЛТ) бе избрано за изпълнител на мащабната реконструкция на центъра в Тирана въз основа на план, изработен от френска фирма. Проектът ще включва изграждане на 85-метрова бяла сграда във формата на лале, свързана с девет-етажен бизнес комплекс с 12-метрова сграда в предната част. 
						И двете нови сгради ще бъдат свързани с площад "Скандербег" чрез мостове и подлез. Паркове, плувен басейн и кинокомплекс са също включени в плановете за реконструкция. 
						"Местоположението на кулите се дефинира като алтернатива в двете части на площад "Скандербег", за да се освободи площадът и се открие красива гледка, " каза кметът на Тирана Еди Рама. 
						През лятото на 2003 г. френската фирма "Архитекчър Студио" спечели международния конкурс за план за реконструкция на градския център с цел да се придаде по-европейски и модерен стил на Тирана. 
						Друг конкурс бе проведен след това за определяне на изпълнителя на този план. Имаше четирима конкуренти: холандският архитект Ерик ван Егерат, испанското студио "МАП", албанската "Едил -ал-ил" и "ХЛТ". Международно жури от експерти по съвременна архитектура подбраха компанията-победител. 
						Основана през 1959 г., "ХЛТ" реализира проекти в Норвегия, Германия, Холандия, Великобритания, Близкия изток и Африка. За албанската столица фирмата предложи проект под надслов " Очите на Тирана". 
						Името бе избрано, тъй като централната сграда ще предлага изглед към площада, околните планини и небето, обясни представител на фирмата. 
						След падането на комунизма през 1990 г. в Тирана никнеха сгради напълно хаотично и никой не се стремеше да ремонтира пътищата, електро-захранващите кабели и водоканалната система. Местните власти, ръководени от Рама, почистиха булевардите, поправиха пътищата и обществените сгради. Сградите в града бяха пребоядисани и украсени с цветисти геометрични фигури, докато незаконно издигнатите постройки бяха премахнати от парковете и бреговете на реката. В хода е проект за именуване на улици. 
						Албанците приветсват онова, което се възприема като необходима стъпка за популяризиране на имиджа на страната по света. "Важно е да се накарат чужденците да мислят, че Тирана е като всяка друга западна столица. Важно е чужденците да виждат най-добрите части на града," заяви един студент пред Southeast European Times.

Дипломатически дневник: Израелският министър на външните работи Либерман е на посещение в Македония
					04/05/2010
					Външният министър на Израел провежда разговори в Скопие. Още в дипломатическите новини: Гърция и Сърбия обсъждат европейското бъдеще на Балканите; италианският външен министър Фратини предлага решение за Сърбия и Косово.
					 
						
Израелският министър на външните работи Авигдор Либерман (вляво) и неговият колега от Македония Антонио Милошоски дават пресконференция в Скопие. [Томислав Георгиев/SETimes]
						Най-сериозните заплахи за международната общност не идват от Балканите, а са свързани с Афганистан, Ирак, Иран и Пакистан, заяви министърът на външните работи на Израел Авигдор Либерман по време на среща в Скопие в понеделник (3 май) с колегата му от Македония Антонио Милошоски. По време на двудневното си посещение в Скопие Либерман обсъди двустранните отношения и въпроси, свързани с балканските страни. 
						*** 
						Моделът „Гимних” ще позволи на Сърбия и Косово да участват в предстоящата среща на високо равнище между ЕС и страните от Западните Балкани, която ще се състои в Сараево, заяви италианският министър на външните работи Франко Фратини след срещата си с висши правителствени служители в Белград и Прищина в сряда (28 април). Моделът позволява да бъдат изписвани имената на държавите участнички без техните флагове. 
						*** 
						Парламентарна делегация от Македония, водена от председателя на парламента Трайко Веляновски, участва в откриването на „Шанхай Експо 2010” в събота (1 май) и неделя в Китай. Веляновски се срещна с колегата си от Китай У Бангуо, вицепрезидента Си Дзинпин и президента Ху Цзинтао. Подобни срещи са важни за насърчаване на сътрудничеството между двете страни в различни области, заявиха китайски официални представители. 
						*** 
						
						Гърция и Сърбия подкрепят инициативата "Програма 2014", която си поставя за цел всички страни от Западните Балкани да се присъединят към ЕС до 2014 г., заявиха гръцкият премиер Георгиос Папандреу и колегата му от Сърбия Мирко Цветкович в четвъртък (29 април) в Атина. Цветкович благодари на Папандреу за неговата подкрепа и подчерта значението на разговорите между Сърбия и нейните съседки на Балканите по темите на сътрудничеството в областта на европейската интеграция на региона. 
						*** 
						
						Румъния ще предостави на Молдова заем от 102 млн. евро за развитие на инфраструктурни проекти в областта на транспорта и образованието съгласно споразумение, подписано в Букурещ на 27 април от президента Траян Бъсеску и временно изпълняващия длъжността президент на Молдова Михай Гимпу. Двете държави подписаха и спогодба за взаимна защита на военните тайни, както и документи в областта на опазването на околната среда, образованието, социалното осигуряване и селското стопанство. 
						
						(Различни източници -- 27/04/10-04/05/10)

Горещата вълна предизвика хаос в Югоизточна Европа
					30/07/2007
					Югоизточна Европа се бори с продължителна суша това лято и икономическите последици може да бъдат тежки
					От Пол Чиочоиу за Southeast European Times в Букурещ -- 30/07/07
 
					 
						
Повече от 180 пожари избухнаха в Гърция. [Гети Имиджис]
						Суша, пожари, недостиг на електричество и вода са сред последиците от горещата вълна, която удари Югоизточна Европа през последните няколко седмици. Реките пресъхват, реколтата е унищожена в безпрецедентни мащаби. Дори когато температурите спаднат, пораженията в икономическо изражение, могат да се чувстват дълго време. 
						Румъния вече изгуби почти 1,7 милиона хектара от зърнената си реколта от общо 2,8 милиона. Експерти от Националната метеорологична агенция предвиждат, че около 90 % от реколтата ще бъде унищожена. 
						За първи път от години приносът на земеделския сектор към БВП е надминат от строителството. Междувременно специалисти от румънското Управление на водите предупреждават, че реките ще пресъхнат през идните седмици. "Ако е необходимо ще трябва да въведем режим на потреблението на вода", заяви вътрешният министър Кристиян Давид. 
						Производството на водноелектрическите централи е намаляло. Най-голямата водноелектрическа централа в Румъния "Портиле де Фиер" регистрира спад на производството от 40 %. Властите предупреждават, че горещата вълна може да доведе до затваряне на атомната централа "Чернавода" и до прекратяване на двустранни договори за износ на енергия. 
						
Децата в Македония търсят прохлада от високите температури. [Томислав Георгиев]
						Регистрирани са най-малко 33 смъртни случаи, свързани с горещините. Националната метеорологическа администрация издаде "Червен код", предупреждаващ областите на юг, включително и Букурещ. Спиране на електричеството остави голяма част от столицата на тъмно миналата седмица, когато потреблението на енергия почти се удвои поради увеличеното използване на климатици. Бяха създадени повече от 1 000 временни пунктове за оказване на първа помощ, както и хиляди пунктове за раздаване на вода. 
						Сърбия също не бе пощадена от жегите, като температурите достигнаха 42 градуса по Целзий в някои райони. В Белград температурите бяха около 40 градуса, много над средните за сезона 28 градуса. 
						В Сърбия няма закони, които биха дали възможност на властите да въведат извънредно положение при екстремни климатични условия. На 9 юли обаче кабинетът прие препоръките на Министерството на труда и социалната политика и разпореди задължителна почивка от 11 ч. сутринта до 4 ч. следобед за хора, които работят навън. 
						Горещините причиниха и няколко пожара, най-големият от които избухна в Стара планина, на около 300 км югозападно от Белград. Изгорели са около 300 хектара тревни площи и храсти, като пожарникарите не са успели да овладеят пожара в продължение на три дни. 
						В Косово властите решиха да обявят извънредно положение на 24 юли. Пожари избухнаха в общини Гилан, Каменица, Феризай, Пея, Призрен и Сухарека Хани и Елезит. 
						
Румъния може да изгуби до 90 % от тазгодишната реколта. [Габриел Петреску]
						Правителството в Косово определи 700 000 евро за справяне с извънредното положение. Събранието в Косово се обърна за помощ към Австрия, Германия, Франция и Словения. Правителствената говорителка Улпиана Лама заяви, че са получили отговор от Словения, която е упълномощила своите военнослужещи от КФОР да помогнат на местните власти в борбата с пожарите. 
						Горещината предизвика пожари и в Черна гора. Въпреки високите температури, които достигнаха 42 градуса по Целзий в Подгорица обаче, черногорското правителство реши да не обявява извънредно положение на заседанието си на 19 юли. Властите насочиха усилията си към осигуряване на услуги за гражданите и към защита на жизненоважната за страната туристическа индустрия. 
						"Полицията, болниците, кафенетата, магазините... те трябва да работят", заяви вътрешният министър Юсуф Каламперович. 
						Горещините и сушата изостриха допълнително ежегодния недостиг на електроенергия в Албания. Страната е зависима от енергията, произведена от водноелектрическите централи, която спадна до безпрецедентно ниско равнище. Държавната енергийна корпорация КЕШ въведе режим на потреблението на електричество от два до четири часа на ден. Съобщава се и за пожари в цялата страна, включително в Дибер, Луре, Кукеш, Керче, Леже и Тирана. Албанското правителство създаде на 20 юли група, която да поеме контрол над ситуацията, като полицията и армията също ще бъдат на разположение. 
						В Македония извънредното положение вече действаше заради предишната гореща вълна през юни. Мерките включват намаляване на работното време в държавните учреждения с препоръки към частния сектор да направи същото. За работещите навън бе въведено работно време от 7 ч. сутринта до 11 ч. утринта и от 6 ч. до 8 ч. вечерта. 
						
Албанците търсят прохлада на плажа. [Гети Имиджис]
						Температурите, които достигнаха 43 градуса по Целзий предизвикаха повече от 200 пожара в Македония и унищожиха повече от 4000 хектара гори и пасища. 
						Пожари горяха цяла седмица в Гърция, като температурите останаха високи и принудиха властите да отправят предупреждения за пожари за Атика и няколко острова, включително Корфу, Лефкада и Закинтос. Всекидневникът "Катимерини" съобщава, че в страната са избухнали 180 пожара през последните няколко дни, включително в горите в Нафпактос в Централна Гърция и още един в Еликона, във Вотия. Най-големи щети понесоха хиляди хектари в планината Парнита, където се намират единствените иглолистни гори в Атика. 
						Учените предупреждават, че загубата на горски масиви ще окаже влияние върху Атина, равностойно на удвояването на броя на автомобилите за една нощ. С други думи Атина изглежда е загубила съществена част от естествения си охлаждащ механизъм. Министерството на околната среда заяви, че работи по програма за залесяване и предотвратяване на ерозията. 
						В Хърватия броят на удавянията се удвои, тъй като хората търсят вода, за да се охладят от горещините, съобщава всекидневникът "Ютарни Лист". В Сърбия, шест души се удавиха през последните два месеца на известен плаж край езеро в Белград. Смъртните случаи са предизвикани от употреба на алкохол и рязката разлика в температурите навън и във водата, твърдят властите. 
						Въпреки че метеоролозите твърдят, че температурите ще спаднат, в региона не се очаква дъжд. 
						Принос за написването на статията имат кореспондентите на SE Times Блерта Фоничи-Кабаши, Габриела Преда, Зоран Николовски, Неделко Рудович, Игор Йованович и Йонилда Кочи.

Страни от ЦИЕ се обединяват за създаването на триъгълник за газови доставки 
					25/02/2010
					Представителите на 11 страни от Централна и Източна Европа подписаха в сряда общ документ, предвиждащ създаването на газова система Север-Юг-Изток за гарантиране на сигурността на доставките.
					(Dnevnik.bg - 25/02/10; АФП, Ройтерс, ДПА, Блумбърг, МТИ, ЮПИ, Агенция София Нюз, Б92, РИА Новости - 24/02/10)
 
					 
						
"Това е много широко и силно сътрудничество, целящо да гарантира, че по-малко хора ще трябва да търпят безсънни нощи или мразовити температури поради евентуална енергийна криза в региона," каза унгарският премиер Гордон Байнаи. [Гети Имиджис]
						Единадесет страни от Централна и Източна Европа (ЦИЕ) се договориха в сряда (24 февруари) да създадат газова система Север-Юг-Изток, която би спомогнала както за разнообразяване на източниците и маршрутите за доставка, така и за повишаване на енергийната сигурност в региона. 
						Новото споразумение бе предложено от унгарския премиер Гордон Байнаи по време на среща на върха в Будапеща, посветена на енергийната сигурност. Срещата завърши с подписване на обща декларация от страните участнички - Австрия, Босна и Херцеговина (БиХ), България, Хърватия, Чехия, Унгария, Полша, Румъния, Сърбия, Словакия и Словения. 
						Документът предвижда образуването на "триъгълник Север-Юг-Изток за доставки на газ", съгласно предложението на Байнаи по време на срещата на върха. Газопроводът "Набуко" ще бъде източният ъгъл на триъгълника, а терминалите за втечнен природен газ (ВПГ) на хърватския о. Кърк и в Полша ще бъдат съответно южният и северният ъгъл. 
						Бъдещ централноевропейски газопровод, известен като Енергиен коридор "Север-Юг", ще свързват трите ъгъла, предаде "Ройтерс". 
						"Подписахме обща декларация, в която се казва, че енергийната сигурност е особено важна задача за държавите, подписали споразумението," каза Байнаи на пресконференция, определяйки документа като крайъгълен камък в регионалното енергийно сътрудничество. 
						"Това е много широко и силно сътрудничество, целящо да гарантира, че по-малко хора ще трябва да търпят безсънни нощи или мразовити температури поради евентуална енергийна криза в региона," отбеляза още той, като явно имаше предвид газовата криза в началото на миналата година, предизвикана от ценови спор между руския "Газпром" и Украйна. 
						На срещата присъстваха премиерите на Чехия, Полша и Словакия - другите три държави от Вишеградската четворка, чийто председател понастоящем е Унгария - както и колегите им от България, Хърватия, Румъния и Сърбия. 
						Австрия, БиХ и Словения бяха представени от правителствени служители на форума, в който взеха участие още изпълнителният директор на Международната агенция по енергетика Нобуо Танака и специалният пратеник на САЩ по евро-азиатските въпроси Ричард Морнингстар. 
						Страните по споразумението "изразяват подкрепата си за засилване на сътрудничеството в по-нататъшната интеграция на своите газови мрежи и разнообразяване на маршрутите и източниците на доставки", се казва в декларацията от срещата в Будапеща, цитирана от "Ройтерс". 
						Участниците се споразумяха да подкрепят терминал за ВПГ в Констанца, Румъния, и подобни проекти в по-широкия Черноморски регион. 
						Байнаи изрази увереност, че новите проекти ще бъдат завършени през 2014 или 2015 г. 
						Декларацията предвижда още и ускорено изпълнение на проекта "Набуко", конкуриращ подкрепяния от Русия проект "Южен поток", чието изграждане е насрочено да започне в края на 2011 г. и се очаква да завърши през 2014 г. 
						Според плановете газопроводът ще пренася до 31 милиарда кубически метра природен газ от Ирак, Туркменистан и Азербайджан по маршрут, дълъг 3 300 км. Той тръгва от Източна Турция и стига до разпределителен възел в Австрия, преминавайки през България, Румъния и Унгария и заобикаляйки Русия. 
						Танака заяви пред унгарската информационна агенция МТИ, че "Набуко" би бил по-добро решение за подобряване на енергийната сигурност в Европа от "Южен поток". 
						По искане на Сърбия към декларацията бе добавен анекс, в който се казва, че някои от държавите участнички, включително Унгария, ще се включат и в проекта "Южен поток".

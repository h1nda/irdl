Македонските политици Груевски и Цървенковски не успяха да постигнат договореност 
					16/03/2011
					 
						СКОПИЕ, Македония -- Главната опозиционна партия СДСМ няма да се откаже от своя бойкот на парламента, докато управляващата ВМРО-ДПМНЕ не изпълни ключовите искания във връзка с изборния кодекс, осъвременяването на избирателните списъци и размразяването на банковите сметки на телевизия А1, заяви във вторник (15 март) лидерът на СДСМ Бранко Цървенковски след маратонска среща с министър-председателя Никола Груевски. Освен това Цървенковски не изключи възможността за бойкот на евентуалните предсрочни избори. Груевски заяви, че на СДСМ й липсва обществена подкрепа и поставя тези искания като извинение за неучастието си в предсрочни избори. ВМРО-ДПМНЕ твърди, че всички искания на СДСМ за свободни и демократични избори са били изпълнени, с изключение това, което се отнася до състава на избирателните комисии. Груевски заяви, че закон за медиите може да бъде изготвен след изборите и че той не може да се меси в решенията на съдебната система във връзка с банковите сметки на телевизия А1. (Канал 5, МИА, Алсат М - 15/03/11)

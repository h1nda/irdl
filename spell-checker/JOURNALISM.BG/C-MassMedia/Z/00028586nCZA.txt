ЮЛЕКС се готви да започне работа на 9 декември
					04/12/2008
					По време на срещата си тази седмица външните министри от НАТО заявиха, че разполагането на мисията на ЕС в цяло Косово е първостепенен приоритет, а представител на мисията определи 9 декември като начална дата.
					От Блерта Фоничи-Кабаши за Southeast European Times от Прищина – 04/12/08
 
					 
						
Очаква се мисията ЮЛЕКС да поеме много от задълженията на ЮНМИК. [Гети Имиджис]
						По време на срещата си тази седмица външните министри от НАТО заявиха, че е особено важно мисията на ЕС в Косово да заработи на пълен ход в най-скоро време. 
						"Своевременното разполагане на Мисията за налагане на върховенството на закона на Европейския съюз (ЮЛЕКС) в цяло Косово е неотложен приоритет,” заявиха министрите в изявление, публикувано в сряда (3 декември) в края на двудневната среща. „Ние силно насърчаваме косовските власти и Сърбия да оказват пълно съдействие на всички съответни длъжностни лица по време на и след периода на прехвърляне на правомощията." 
						Министрите обещаха също, че в Косово ще остане „силно” присъствие на КФОР, за да се гарантира стабилност и помощ в осъществяването на новите мерки за сигурност, включително прехода от Корпуса за защита на Косово към Косовските сили за сигурност. 
						"КФОР ще сътрудничи и помага на ООН, ЕС и другите международни участници, когато е необходимо, за да подпомогне развитието на стабилно, демократично, многоетническо и мирно Косово,” се казва в изявлението. 
						ЮЛЕКС обяви 9 декември за своя начална дата, добавяйки, че смята да започне да изпълнява своя мандат във всички части на Косово – включително в населените със сърби северни райони – възможно най-скоро. 
						"Девети декември е датата, когато полицията на ЮЛЕКС ще дойде в Косово и ще се присъедини към колегите си от косовската полиция ... денят, в който прокурорите ще поемат задълженията си в съдилищата в цяло Косово. ЮЛЕКС ще започне своята мисия на терена на 9 декември,” каза за Б92 директорът по комуникациите на мисията Виктор Ройтер. 
						Възможно е мисията да срещне силна местна опозиция. Косовските албанци проведоха голям митинг в Прищина в началото на седмицата, за да протестират срещу ЮЛЕКС, докато представители на косовските сърби я призоваха да стои настрана от севера. В сряда вечер групи местни сърби - вероятно разгневени от мисията - изпочупиха няколко автомобила, докато етническо албанско момиче, ученичка в гимназия, каза, че е била нападната от сърби. 
						Лидерите както в Белград, така и в Прищина изразиха подкрепата си за ЮЛЕКС. „Трябва тясно да си сътрудничим и по никакъв начин да не търпим ругатни, обвинения и хвърляне на камъни по нашите партньори,” каза в сряда косовският премиер Хашим Тачи. 
						Той добави обаче, че косовските граждани и институции биха се възпротивили на всеки отказ на ЮЛЕКС да се разположи в цялата страна от първия си ден. В такъв случай „мисията губи смисъла си”, каза по-рано през седмицата Тачи. 
						Той се съгласи,че ЮЛЕКС ще се озове на негостоприемна територия в Северно Косово. „Тази ситуация е създадена от условията там и допускането на паралелни структури,” каза той. Въпреки това „продължаването на подобни условия е недопустимо”, настоя той. 
						Кметът на Митровица Байрам Реджепи каза във вторник, че неговата администрация е готова да сътрудничи, „доколкото ЮЛЕКС уважава принципите, които бяха определени за разполагането й.” 
						ЮЛЕКС обаче тепърва трябва да установи физическо присъствие в Северна Митровица. Там все още няма офис на мисията, за разлика от останалата територия на Косово.

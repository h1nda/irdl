Интервю: Премиерът на Косово Хашим Тачи
					23/12/2009
					SETimes неотдавна разговаря с лидера на Демократичната партия на Косово Хашим Тачи за политическата ситуация в страната и нейните бъдещи перспективи.
					От Блерта Фоничи-Кабаши за Southeast European Times от Прищина - 23/12/09
 
					 
						
Косовският премиер Хашим Тачи. [Гети Имиджис]
						
						SETimes: Г-н премиер, благодаря ви, че приехте поканата за това интервю. Бихме искали да започнем с настоящата ситуация и политическата изненада, на която бяхме свидетели на 19 ноември. Съобщено бе, че управляващата коалиция се е разпаднала и че ще бъде сформирано ново правителство. Часове по-късно старото правителство отново беше на власт. Какво точно се случи? 
						
						Хашим Тачи: Мисля, че това не трябва да се възприема като изненада. Демокрациите са отворени системи, които допускат дебати и дискусии, засягащи държавното управление. Това правило важи и за Косово. Целият този въпрос е свързан с общото демократично развитие, като в този процес възникват идеи и предложения за продължаването и заздравяването на настоящото управление. 
						
						SETimes: Няма ли официален процес, който трябваше да бъде използван за създаването на ново правителство, и имаше ли натиск да се избегне разпадането на управляващата коалиция? 
						
						Тачи: Разговорите показаха, че управляващата коалиция е силна и разполага с достатъчно възможности да продължи да управлява страната по ефективен и добър начин. Стабилността и ефективността са двете най-силни характеристики, необходими за функционирането на една управляваща коалиция, и правителството на Република Косово притежава тези характеристики. 
						
						SETimes: Изглежда, че в коалицията има видимо напрежение. Оптимист ли сте, че сегашната коалиция между ДЛК и ДПК ще продължи да функционира ефективно? 
						
						Тачи: Подобно напрежение е естествено по време на предизборни кампании. Важно е това демократично напрежение да не вреди на общите държавни интереси, защото защитата на тези интереси е основна цел на правителството на страната. 
						
						SETimes: Какви условия трябва да съществуват, за да се проведат предсрочни избори в Косово, и налице ли са такива условия? 
						
						Тачи: Провеждането на предсрочни избори се налага при обстоятелства, при които правителството не е в състояние да изпълнява своите отговорности и когато загуби подкрепата на мнозинството в парламента. Нашата страна не е в подобна ситуация. Правителството е стабилно, функционира, има пълната подкрепа на парламента и продължава да изпълнява своите отговорности във връзка с изграждането на държавните институции. 
						
						SETimes: Каква според вас е настоящата политическа ситуация и ситуацията със сигурността в Косово? 
						
						Тачи: Република Косово продължава да се консолидира във всички области на държавното управление. Ситуацията със сигурността е стабилна и ние започнахме процеси, които да способстват за икономическото развитие на нашата страна. В международен план международното признаване на Косово продължава, независимо от пречките от страна на Белград, които са обречени на неуспех. Косово постига напредък във всички области. 
						
						SETimes: Международният съд (МС) неотдавна завърши изслушването на доводите относно законността на обявяването на независимост от Косово. Въпреки признаването на независимостта на Косово от много страни, тревожи ли ви делото в МС? 
						
						Тачи: Република Косово, заедно с приятелски настроените страни, успя да докаже - с неоспорими аргументи - правото на Косово да бъде независима и суверенна държава. Това ни кара да вярваме, че становището на Международния съд ще бъде положително за Косово. Независимата и суверенна държава Косово е в пълно съответствие с международното право. 
						
						SETimes: Какви според вас са най-големите пречки за повишаването на чуждестранните инвестиции в Косово и какво може да се направи за преодоляването на тези пречки? 
						
						Тачи: Работим усилено, за да създадем подходящи условия за преки чуждестранни инвестиции в страната. Реформирането на нашите фискални политики вече осигурява на Косово конкурентно предимство в региона. През последните две години наблюдаваме увеличение на инвестициите във всички приоритетни области, като инфраструктура, образование и селско стопанство. Няма да се откажем от нито една възможност за инвестиции, тъй като разбираме, че капиталовите инвестиции ще окажат влияние върху икономическия растеж и ще намалят безработицата и бедността. 
						
						SETimes: Как, според вас, ще изглежда Косово след пет години? 
						
						Тачи: Косово ще бъде държава с утвърдена демокрация, готова да поеме отговорностите си като член на голямото семейство на европейските демокрации като член на НАТО и на Европейския съюз. 
						
						SETimes: От името на SETimes бих искала да ви благодаря за отделеното време от натоварената ви програма, посветена на преодоляването на някои от проблемите, които мнозина от нашите читатели споделят.

Свидетел заяви, че зад убийството на Пуканич стои „тютюневата мафия”
					26/02/2010
					 
						ЗАГРЕБ, Хърватия -- Черногорският бизнесмен Ратко Кнежевич свидетелства в четвъртък (25 февруари), че така наречената „тютюнева мафия” стои зад убийството през октомври 2008 г. на известния хърватски журналист Иво Пуканич и неговия колега Нико Франич. Кнежевич каза, че Пуканич е получил първите заплахи през 2001 г. след публикуването на статии за контрабандата на цигари. Той заяви, че журналистът му е казал, че му е била предложена голяма сума пари, за да спре да разследва случая. Кнежевич добави, че той също е бил заплашван от бизнесмена Станко Суботич и лица, близки до черногорския министър-председател Мило Джуканович, които са се опитвали да го убедят да накара Пуканич да изостави тази история. Съсобственикът и главен редактор на седмичника „Национал” беше убит в атентат с кола бомба в центъра на Загреб заедно с колегата си Франич. Пред съда в Загреб са изправени четирима подсъдими. (РТС, Танюг, Бета, Б92, ХРТ, ДПА - 25/02/10)

Общонационална стачка парализира Гърция 
					08/07/2010
					 
						АТИНА, Гърция -- Десетки полети в цяла Гърция бяха отменени в четвъртък (8 юли) поради обща стачка срещу правителствените реформи на пенсионната система и социалното осигуряване. Стачката, шеста от началото на годината, ще парализира и обществения транспорт, някои пристанища и железопътни линии. Болниците ще приемат за обслужване само спешни случаи. Няма да се публикуват и новини, тъй като журналистите също стачкуват. Стачката съвпада с гласуването в парламента на спорните реформи, които ще орежат пенсиите и ще повишат пенсионната възраст. Очаква се законопроектът да бъде приет, тъй като управляващата ПАСОК има мнозинство от седем депутатски места. Миналата сряда парламентът одобри законопроекта на първо четене. За него гласуваха 159 от всичките 160 депутати на ПАСОК. 
						По-рано същия ден Европейската комисия публикува резултатите от първата мисия на представители на ЕС, МВФ и Европейската централна банка (ЕЦБ), които посетиха страната миналия месец. Докладът прави заключението, че Атина е на правилния път, но предупреждава, че високата инфлация остава рисков фактор, а напредъкът в сектора на здравеопазването изглежда бавен. Експертите на ЕС, МВФ и ЕЦБ ще посетят Атина отново, вероятно по-късно този месец, за да решат дали да бъде предоставен вторият транш от 110 милиарда евро по съвместния механизъм за финансова помощ на ЕС и МВФ. (АФП, Ройтерс, АП - 08/07/10; АНА-МПА, АП - 07/07/10)

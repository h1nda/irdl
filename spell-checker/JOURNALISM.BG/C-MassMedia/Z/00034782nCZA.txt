Високо напрежение заради кризата в открито море
					02/06/2010
					Дипломатическите отношения са разклатени след нападението срещу флотилия, включваща турски и гръцки кораби.
					От Ерол Измирли за Southeast European Times от Истанбул и Х. К. Цанис от Атина -- 02/06/10
 
					 
						
В понеделник (31 май) демонстранти влязоха в стълкновение с турската полиция по време на протест пред израелското консулство в Истанбул. [Гети Имиджис] 
						Премиерът Реджеп Тайип Ердоган направи обръщение пред турските депутати във вторник (1 юни) във връзка с израелското нападение предния ден срещу флотилия, натоварена с хуманитарна помощ за Газа. 
						"Поведението на Израел определено, определено трябва да бъде наказано," каза Ердоган, след като прекъсна посещението си в Чили, за да се завърне у дома. Той заяви, че ще притисне Израел да премахне "нехуманното си ембарго" над Газа възможно най-скоро. 
						Междувременно във Вашингтон турският външен министър Ахмет Давутоглу предупреди, че се подкопава мирният процес в Близкия изток. "Как да разчитаме, че имаме реален партньор, желаещ мир, след като те не уважават гражданите на приятелска страна? Как да убеждаваме Сирия или други страни от региона, че Израел иска мир?", каза Давутоглу. 
						Най-малко десет цивилни граждани, четирима от които турци, загинаха при инцидента, а много други бяха ранени. Ситуацията, заклеймена от международната общност, допълнително разклати отношенията между Израел и Анкара, някога твърди съюзници в един нестабилен регион. 
						На борда на турския невоенен кораб "Блу Мармара" е имало около 560 доброволци. Конвоят, пренасящ помощи, е бил съставен от още пет кораба -- два от тях под гръцки флаг -- и доброволци от 32 държави. 
						Турция незабавно изтегли посланика си от Израел и отмени три военни учения. В Гърция текущо гръцко-израелско военновъздушно учение бе спряно незабавно, а предизвикалото голям медиен интерес посещение на израелския началник на генералния щаб на военновъздушните сили -- който трябваше да наблюдава учението -- бе отменено. 
						Гръцкото външно министерство привика посланика на Израел Али Яхия за разговори, докато в министерството бе създадено специално звено, което да се занимае със замесените гръцки граждани и плавателни съдове. 
						В изказване в понеделник вечерта гръцкият премиер Георгиос Папандреу заяви, че акцията на израелската армия "не може да бъде оправдана. Тя доведе до трагични последици и ни причини дълбока скръб." Основната опозиционна партия в Гърция, "Нова демокрация", осъди акцията като непровокирана и в нарушение на международното право. 
						"Очевидно е, че действията на НПО трябва да се осъществяват безпрепятствено и да пресичат границите; всяко мнение относно тяхната законност трябва да се определя от международни органи, а не едностранно от която и да било държава," каза говорител на партията. 
						
						Трите стълба на турската стратегия
					
						 В резултат на всичко това Анкара се подготвя за дългосрочна дипломатическа борба с Израел с три основни измерения -- международно, правно и хуманитарно. 
						 "Инцидентът не беше нещо между Турция и Израел, а по-скоро има световно измерение," каза Ердоган. "Осъдителните декларации не са достатъчни. Ние [международната общност] трябва да получим резултати." 
						 НАТО извика постоянните си представители за обсъждане на проблема, докато Организацията "Ислямска конференция" е свикала заседание на 7 юни. 
						В правен план мерките, които Турция възнамерява да предприеме, са по-сложни. Вицепремиерът Бюлент Арънч, влиятелен държавник, каза, че турската прокуратура вече е започнала да разглежда въпроса дали качването на израелски части на борда на турски кораб представлява престъпление съгласно турския наказателен кодекс. 
						 "Нападението срещу кораб със сигурност е престъпление. Макар и извършено в международни води, то е станало на турски кораб," каза той. 
						Междувременно в Атина представител на израелското посолство омаловажи последиците за гръцко-израелските отношения. 
						 "Не мисля, че ще има каквито и да било дългосрочни последици за гръцко-израелските отношения; съжаляваме, че някои елементи от нашето сътрудничество, насрочени за идната седмица, бяха отменени заради събитията в Газа, но не смятаме, че това ще има някакви дългосрочни последици за гръцко-израелските отношения в бъдеще," каза за SETimes говорителят на посолството Уилям Анагностарас, добавяйки, че подобрените връзки са от полза и за двете страни.

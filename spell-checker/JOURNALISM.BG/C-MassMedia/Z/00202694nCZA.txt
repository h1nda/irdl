Членките на ЕС от региона изостават в реформата на енергийния пазар
					06/04/2012
					България, Кипър и Румъния са сред осемте държави от ЕС, които протакат реформите на енергийния пазар.
					От Светла Димитрова за Southeast European Times от София – 06/04/12
 
					 
						
Едно от основните изисквания на директивите на ЕС за електроенергията и газа е разделянето на производството и доставката на енергия от преносните дейности. [Ройтерс]
						Европейската комисия (ЕК) даде срок до края на април на България, Румъния и други шест държави от ЕС да транспонират задължителните правила на ЕС относно либерализацията на пазара на електроенергията и газа в своите национални законодателства. Осемте държави бяха предупредени, че ако не изпълнят своите задължения, срещу тях може да бъде заведено дело в Съда на Европейските общности. 
						„Отварянето на енергийните пазари за конкуренция е от ключово значение за конкурентоспособността на икономиката на ЕС като цяло“, заяви ЕК на 27 февруари. 
						Всички държави, членки на ЕС, трябваше да включат директивите за електроенергията и газа от третия пакет за либерализиране на енергийния пазар в националното си законодателство до 3 март 2011 г. 
						Една година след крайния срок България, Кипър, Люксембург, Холандия, Румъния, Словакия и Испания все още не са изпълнили необходимите реформи в двете области, а Естония не е информирала Брюксел за мерки във връзка с влизането в сила на правилата за пазара на газ, отбелязва ЕК. 
						Като прикани настоятелно осемте държави да предприемат бързи действия, ЕК заяви, че им дава още два месеца, за да вземат необходимите мерки. 
						В отговор на предупреждението на ЕС председателят на Кипърската агенция за енергийно регулиране (КАЕР) Йоргос Шамас предположи, че изискваният закон за електроенергията скоро ще бъде приет. Той също така обясни закъснението при транспонирането на директивата на ЕС за газа с откриването на запаси от природен газ край южния бряг на острова миналата година. 
						„Мисля, че ако всички органи работят координирано, можем да докажем пред ЕС, че се движим в правилната посока. За нас основното правило е КАЕР да разполага с необходимите правомощия, за да изпълнява своята роля“, е заявил Шамас в края на февруари, цитиран от „Сайпръс Мейл“. 
						Министерството на икономиката, енергетиката и туризма на България съобщи, че правителството е одобрило необходимите изменения в Закона за енергетиката в средата на януари и е внесло законопроекта в парламента. Очаква се промените да бъдат приети този месец. 
						Едно от основните изисквания на директивите на ЕС за електроенергията и газа е производството и доставката на енергия да бъдат разделени от преносните дейности, за да се премахне възможността за конфликт на интереси, да се насърчат инвестициите и да се предотврати дискриминационното поведение. 
						За да изпълнят това задължение, държавите членки могат да изберат между един от три възможни варианта: пълно отделяне на собствеността, независим системен оператор извън вертикално интегрираното дружество или независим оператор на преносната мрежа в рамките на дружеството, но с достатъчно гаранции за неговата независимост. 
						Според Жана Георгиева, която отговаря за политиката и научните изследвания в Института по енергийно управление, мозъчен тръст със седалище в София, България вече е направил своя избор и сега трябва да продължи с процеса на преструктуриране. 
						Преобразуванията в областта на електроенергията ще бъдат по-сложни, отколкото в газовия сектор, където „Булгартрансгаз“ вече притежава газопреносната мрежа и не е дъщерно дружество на държавния доставчик „Булгаргаз“. 
						„Електроенергиен системен оператор“ (ЕСО) е дъщерно дружество на българската държавна „Национална електрическа компания“ (НЕК). Многобройните дейности, които извършва дружеството, включват производство и пренос на електроенергия, а също така и доставка. 
						„В рамките на избрания модел собствеността на преносната мрежа трябва да бъде прехвърлена на ЕСО. В момента мрежата се управлява от дружеството съгласно договор с НЕК. Освен това статутът на ЕСО трябва да бъде приравнен с този на НЕК като пряко дъщерно дружество на „Български енергиен холдинг“, каза Георгиева за SETimes. 
						Целта на пакета за либерализиране на енергийния пазар, каза тя, е производството, доставката и търговията на енергия да се отворят за конкуренция, но не и преносните мрежи. 
						„Там конкуренцията няма място. Преносните мрежи се смятат за естествени монополи“, посочи тя за SETimes. „Никой не изгражда паралелни мрежи“, защото обикновено това е твърде скъпо. 
						Румънското правителство внесе закона за електроенергията в парламента в средата на март, включително и график за поетапно премахване на регулираните цени на електроенергията до 2013 г. за промишлените потребители и до 2017 г. за домакинствата. 
						„След като парламентът одобри законопроекта, ще можем да кажем, че това ще бъде календарът, който ще се следва“, заяви пред репортери на 16 март Юлиу Плавети, председател на Националната агенция за енергийно регулиране на страната. „Предполагаме, че пазарът ще функционира съвсем естествено; ще се развие конкурентна среда. Ето защо не е задължително да има съществени повишения на цените.“ 
					
				
			
					 
					
 
 

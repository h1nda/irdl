Наука и технологии: Археолози откриха средновековен гроб
					03/08/2009
					Археолози в България откриха гроб на царствена особа. Още новини от областта на науката и технологиите: гръцкото министерство на образованието издаде първите лицензи на частни колежи; в катедралата “Св. София” в Турция бяха открити християнски мозайки.
					 
						
Във Велико Търново беше открит гроб на княгиня. [Огнян Димитров/SETimes]
						
						Българските археолози Николай Овчаров и Хитко Вачев откриха в градината на средновековната църква “Св. Петър и Павел” във Велико Търново гроб на българска княгиня, за който се смята, че е от 14-и век. 
						*** 
						
						Гръцкото министерство на образованието издаде в сряда (29 юли) първата група от лицензи, с които ще бъдат създадени 33 частни колежа в цялата страна. Въвеждането на частни колежи в Гърция предизвика спорове, тъй като много представители на академичната общност и професионални организации са на мнение, че в страната ще има твърде много колежи. 
						*** 
						Експерти по реставрация съобщиха на 24 юли, че са открили добре запазена мозайка с лицето на ангел в някогашната византийска катедрала “Св. София” в Истанбул, както и други християнски мозайки. Художествените изображения са били скрити малко след 1453 г., когато катедралата била превърната в джамия. Ислямът забранява изобразяването на хора и затова върху мозайките е била положена замазка. 
						*** 
						Световната банка ще финансира първия проект за “интелигентна мрежа" в Турция, съобщи на 28 юли отделът по устойчиво развитие на институцията. Турция ще бъде една от първите страни, които ще се възползват от новия фонд от 5,2 млрд. долара за чисти технологии, който предоставя заеми за чиста енергия и енергийна ефективност. 
						*** 
						
						Гръцки археолози и учени в областта на компютърните науки от Университета “Принстън” в САЩ работят заедно по възстановяването на фрески в Акротири на цикладския остров Санторини по програма, наречена "Грифос" (Загадка). По време на двугодишния проект е създаден триизмерен пъзел, показващ фрагменти от фреските. Компютърните специалисти са разработили специален софтуер, за да разкрият тайните на фреските чрез откриване на връзки между фрагментите. 
						*** 
						Екип от изследователи от Университета в Нови Сад, Сърбия, и “Бритиш Антарктик Сървей” са установили, че миниатюрни артроподи - арктически безкрили скачащи насекоми - могат да оцеляват при отрицателни температури, като се дехидратират. Тяхното проучване е първото задълбочено молекулярно изследване на механизма за оцеляване на вида при ниски температури. 
						
						(Различни източници – 27/07/09-03/08/09)

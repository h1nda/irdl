Успех на Конференцията по сигурността в ЮИЕ 
					13/12/2004
					Над 65 представители от 35 държави и международни организации, вкл. НАТО и Северната инициатива, участваха в първата по рода си конференция в ЮИЕ, на която се обменя информация и гледища по отбранителните системи и сътрудничество в сферата на сигурността. 
					От Марк Лукаш за Southeast European Times в Любляна, Словения -- 13/12/04
 
					 
						
Участниците обмениха информация относно отбранителите си системи и сътрудничеството в сферата на сигурността между държавите от региона. [EUCOM]
						Първата по рода си конференция в ЮИЕ, проведена от 30 ноември до 1 декември, в Любляна, Словения, бе определена като изключително успешна. Словенското Министерство на отбраната, в сътрудничество с Европейското командване на САЩ (EUCOM), бяха организатори на форума. Повече от 65 представители от 35 държави и международни организации, вкл. от НАТО и Северната инициатива, участваха в неговата работа. 
						Главният фокус на конференцията бе сътрудничеството в сферата на сигурността и специфични въпроси за всяка от т.нар. "фокусни страни" в региона на ЮИЕ: Албания, Босна и Херцеговина (БиХ), Хърватия, Македония и Сърбия-Черна гора. Конференцията цели освен това да подпомогне ускоряването на процеса на членсто в НАТО на Албания, Хърватия и Македония, както и да помогне на БиХ и Сърбия-Черна гора да се включат в програмата на Алианса "Партньорство за мир", необходима стъпка в евро-атлантическата интеграция.
						Диалогът и обменът на информация се осъществяваха в течение на целия форум, медиатори по време на който бяха американският полковник Майкъл Андерсън и Урос Крек, и.д. директор на словенската Дирекция за отбранителна политика. Всяка от фокусните държави направи презентация, а участващите страни и организации обсъдиха специфични въпроси, повдигнати по време на брифингите. Участниците обмениха информация относно отбранителните системи и сътрудничество в сферата на сигурността между фокусните държави от региона. Страните, участвали в подобни конференции - например конференцията за обмен на информация по отбраната и сигурността в Южен Кавказ - споделиха своя опит. 
						Ключов въпрос, засегнат от презентациите, бе значението на колективното прекратяване на "конфликтите" в областите на съдействие. При много страни се констатира, че имат сходни програми с една и съща държава. Направени бяха предложения за разработване на база данни за проследяване на такива програми с оглед осигуряване на средства за намаляване на "конфликтите" и дублирането. 
						Въпросът за премахване на противопехотните мини и на експлозиви в региона бе от особена важност. Необходими са решения, за да се гарантират регионалните сигурност и мир. Тези теми ще бъдат задълбочено обсъдени на бъдещи конференции.
						Конференцията приключи с консенсусно решение участниците да се срещнат отново след шест месеца, за да обсъдят напредъка в изпълнението на решенията. Приета бе идеята за формиране на малки работни групи, които се фокусират върху специфични за всяка страна теми. Присъстващите и фокусните държави приеха и "визия", която да играе обединителна роля за целите на конференцията. 
						Според официални представители продължаването на сътрудничеството, диалогът и обменът на информация ще улеснят установяването на регионална стабилност. Успехът на конференцията показва, че страните са готови да поемат отговорност за поддържане на отбелязания от тях напредък.

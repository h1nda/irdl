Македония се надява на по-либерален визов режим 
					06/12/2006
					Миналата седмица започнаха преговорите за облекчаване на визовия режим за гражданите на Македония. Скопие ще се постарае да убеди Брюксел, че македонците няма да злоупотребяват със своите визи и че страната не представлява сериозен проблем по отношение на незаконната миграция.
					От Марина Стояновска за Southeast European Times от Скопие – 06/12/06
 
					 
						
Македонският външен министър Антонио Милошоски присъства на преговорите. [Гети Имиджис]
						В четвъртък (30 ноември) започнаха преговорите с Македония за облекчаване на визовия режим за македонски граждани, пътуващи в страни, членки на ЕС. Македонското правителство би искало да завърши преговорите до средата на 2007 г., макар че Брюксел даде да се разбере, че срокът вероятно ще е по-дълъг. 
						Македонският външен министър Антонио Милошоски и вътрешният министър Гордана Янкуловска присъстваха на старта на преговорите. От страна на ЕС на откриването присъства еврокомисарят по правосъдието Франко Фратини, който заяви, че се надява преговорите да приключат до края на следващата година. 
						Според македонското външно министерство първата фаза на преговорите ще се съсредоточи върху няколко проблема: намаляване на количеството документи за няколко категории кандидати за визи в т. ч. студенти, журналисти, изследователи, научни работници, държавни служители, участващи в семинари и лица, придружаващи официални делегации. 
						Македония иска също така да бъдат премахнати визовите такси за повечето граждани, както и да се съкрати времето за получаване на виза. Освен това Скопие иска да започнат да се издават многократни визи с по-дълги срокове на валидност. 
						В подкрепа на тези искания македонската страна е готова да започне да издава нови биометрични документи за пътуване. Биометрични паспорти ще могат да се получават от гражданите от март 2007 г. Македония ще се стреми да докаже, че провежда успешна борба срещу незаконния трафик на хора, както и че прилага интегрирано управление на границите и е довела процеса на подписване на споразуменията за реадмисия почти докрай. 
						Като цяло преговарящите ще се надяват да убедят Брюксел, че македонските граждани няма да злоупотребяват с визите си и че Македония не представлява сериозен проблем по отношение на незаконната миграция и търсенето на политическо убежище.

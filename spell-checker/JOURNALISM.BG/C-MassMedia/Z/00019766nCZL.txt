Еврокомисарят Рен се очаква да посети България в петък
					30/08/2006
					 
						СОФИЯ, България -- Еврокомисарят по разширяването Оли Рен се очаква да пристигне в България в петък (1 септември) на последното си подобно посещение, преди Европейската комисия (ЕК) да представи своя мониторингов доклад на 26 септември. Външният министър Ивайло Калфин заяви, че Рен ще направи последна оценка на напредъка на България в процеса на присъединяване. Във вторник Калфин каза, че управляващите трябва да убедят Рен, че София ще изпълни до края на годината всички свои ангажименти за членство в ЕС. В предходните доклади на ЕК като проблемни области бяха посочени земеделието, съдебната система и усвояването на средствата от ЕС. 
						Българският президент Георги Първанов, който бе на посещение в Норвегия във вторник, заяви, че е абсолютно реалистично да се очаква България да се присъедини към ЕС на 1 януари 2007 г., според предвидения график. (News.bg, бТВ, Дарик, Медиапул - 29/08/06)

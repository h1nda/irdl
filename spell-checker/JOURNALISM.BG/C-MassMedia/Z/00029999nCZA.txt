Делото за независимостта на Косово се придвижи в МС
					21/04/2009
					Както сръбските, така и косовските власти изразяват увереност, че върховният съд на ООН ще отсъди в тяхна полза.
					От Блерта Фоничи-Кабаши за Southeast European Times от Прищина – 21/04/09
 
					 
						
"Ние сме 100 % сигурни, че решение[то] на Съда ще бъде в наша полза,” каза косовският външен министър Скендер Хюсени. [Гети Имиджис]
						Белград и Прищина започнаха дебатите си в Международния съд (МС) по декларацията за независимост на Косово, провъзгласена през февруари 2008 г. В петък (17 април) и двете страни официално внесоха исковете си в МС. 
						Вицепремиерът на Косово Хайредин Кучи каза, че страната му се съобразява с процес, започнат от Сърбия. "Косовo е ангажирало най-добрите [експерти] в света " да защитават неговата кауза, каза Кучи. 
						Опозиционните партии обаче разкритикуваха правителството, че не е представило в парламента екземпляр от документа, който е изпратило в МС. „Щяхме да имаме сътрудничество между всички партии”, ако правителството бе сторило това, каза Ибрахим Маколи от Алианса за ново Косово. 
						С изключение на тези възражения правителството е убедено в успеха си. "Ние сме 100 % сигурни, че решение[то] на cъда ще бъде в наша полза,” е заявил косовският външен министър Скендер Хюсени, цитиран от „Ройтерс”. „Декларацията за независимост и борбата за свобода не са правен въпрос. Това е резултат от исторически процес." 
						Сръбският му колега Вук Йеремич заяви, че Белград ще докаже, че независимостта на Косово е „незаконна”. Той каза пред белградското радио Б92, че делото, първото съдебно дело за отцепване, разглеждано някога от МС, ще има „огромно значение” за международните отношения в бъдеще. 
						Няма краен срок за решението на МС, което ще бъде необвързващо. Йеремич обаче прогнозира, че първото съдебно заседание ще бъде през декември, а решението вероятно ще излезе през първата половина на 2010 г. 
						 В деня на завеждането на делото в съда сръбският президент Борис Тадич бе в Косово, за да отбележи православния Велики петък. Той долетя с хеликоптер на КФОР и посети манастира в Дечани, носейки, както той се изрази, „послание за мир”.
						"На този ден не трябва да има омраза,” каза Тадич. По-рано косовските власти бяха заявили, че няма да му позволят да влезе в Косово, но се огънаха под натиска на западни представители, писа „Ройтерс”. В свое изявление Тачи каза, че е решил да разреши посещението, защото то било по строго „лични” и „религиозни” причини.

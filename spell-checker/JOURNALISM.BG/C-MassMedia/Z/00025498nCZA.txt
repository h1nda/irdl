Косовските лидери обявиха независимост, основаваща се на плана на Ахтисаари
					18/02/2008
					Приетото в неделя решение предизвика масови тържества из Косово, но оптимизмът бе примесен с реализъм, тъй като повечето хора предусещат предстоящите предизвикателства.
					От Артан Мустафа за Southeast European Times от Прищина --18/02/08
 
					 
						
Тържества в Прищина късно в неделя (17 февруари) след обявяването на независимостта. [Лаура Хасани]
						Косово се превърна в сцена на масови тържества в неделя (17 февруари), след като депутатите приеха едностранна декларация за независимост от Сърбия. Това стана след почти двегодишен процес на преговори с международно посредничество, който не доведе до постигането на съгласие, и при продължаващо патово положение в Съвета за сигурност на ООН. 
						Хиляди хора излязоха на улиците, развявайки албанския флаг и знамената на онези западни държави, за които се смята, че подкрепят независимостта. От много държави по света пристигнаха албанци, за да участват в тържествата, които достигнаха своята кулминация в 23 ч. в неделя с празнична заря. На събитието присъстваха повече от 1 000 чуждестранни журналисти, като основните световни телевизии предаваха на живо. 
						С обявяването на независимостта косовските лидери се надяват да затворят последната важна глава, чието начало бе поставено с разпадането на Югославия. В продължение на десетилетия албанското мнозинство се стремеше към независимост. Тези стремежи бяха безмилостно потушени от бившия сръбски лидер Слободан Милошевич, предизвиквайки етнически конфликт и в крайна сметка намесата на НАТО. 
						Одобреният в неделя документ е изготвен въз основа на плана, предложен от бившия президент на Финландия Марти Ахтисаари, който бе назначен от ООН, за да ръководи процеса на преговори за решаване на косовския въпрос. Планът на Ахтисаари предвижда многоетническо Косово, състоящо се от шест общности -- албанци, сърби, роми, турци, бошнаци и цигани, самоназоваващи се "египтяни". 
						Членовете на парламента одобриха също национален флаг, в който фигурира синият цвят на ЕС, както и карта на Косово с шест звезди, символ на общностите, от които е съставена държавата. 
						"Обявяваме Косово за демократична, светска и многоетническа република, ръководена от принципите на недискриминация и равна защита от закона. Ще защитаваме и насърчаваме правата на всички общности в Косово и ще създадем необходимите условия за тяхното ефективно участие в политическия процес и в процеса на вземане на решения," се казва в декларацията. 
						Премиерът Хашим Тачи каза, че надеждите в Косово никога не са били по-големи. "Даваме обещание, че изпълнението на предложението на Ахтисаари ще бъде наш национален приоритет," каза той пред парламента. 
						Президентът Фатмир Сейдиу каза, че независимостта отбелязва края на разпадането на бивша Югославия, процес, който предизвика конфликти в Босна и Херцеговина и в Хърватия, а също и в Косово. "Сега е време да работим за изграждането на среда на помирение и опрощение," каза той. 
						"За първи път в нашата история имаме структура, която ни позволява да градим свободно и без страх от прилагане на груба сила от страна на нашата съседка [Сърбия]," каза известният косовски журналист Ветон Сурои. 
						Оптимизмът обаче е примесен с реализъм, тъй като повечето косовари разбират, че големите предизвикателства предстоят. В икономиката липсва ред, а младата държава няма да се радва на легитимността, която би й осигурил един консенсус в Съвета за сигурност на ООН. Русия вече осъди предприетото от Прищина действие, а дори и ЕС е разделен, като някои от държавите членки посочват, че или ще забавят признаването, или въобще ще го отхвърлят. 
						Бившият американски пратеник за Балканите Ричард Холбрук каза, че лидерите трябва да работят, за да предотвратят достигането до безизходно положение. "От сърбите зависи дали ще приемат действителността на новата държава. Албанците и правителството в Прищина обаче трябва да гарантират, че срещу сърбите няма да се проявява насилие, че техните исторически и религиозни паметници ще бъдат защитени и че те ще живеят в мир със своите албански съседи," каза той. 
						ЕС одобри в събота изпращането на 1 800-членна мисия в Косово, която да помогне на съдебната система и на полицията. Набира се персонал и за политическа служба, имаща за цел да наблюдава изпълнението на плана на Ахтисаари. 
						Според политическия анализатор Арбен Джафери Европа може да помогне за превръщането на Косово в съвременна държава. "Ако разбираме това и работим умело с тях, в бъдеще Косово може да служи като пример за успех," каза той.

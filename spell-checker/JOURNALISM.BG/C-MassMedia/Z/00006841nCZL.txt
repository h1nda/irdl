Гръцкият министър на развитието посещава Скопие
06/05/2003
 
СКОПИЕ, Македония -- Регионалното сътрудничество в енергетиката, инфраструктурните проекти и опазването на околната среда бяха във фокуса на посещението на гръцкия министър на развитието Апостолос Цохадзопулос в Скопие в понеделник (5 май). По време на разговорите си с президента Борис Трайковски и премиера Бранко Цървенковски Цохадзопулос каза, че страната му има желание да засили двустранното сътрудничество, особено в областта на транзита и разпределението на природен газ и електричество, както и при опазването на езерата Преспа и Дойран. Освен това той за пръв път заяви официално, че Атина би могла да приеме някои изменения в статута на петролната рафинерия Окта край Скопие, която е гръцка собственост. Месеци наред въпросът е обект на спорове, както и на критики от страна на Европейската комисия, която твърди ,че монополът на Окта противоречи на временното търговско споразумение между Македония и ЕС. (Утрински Весник, Дневник - 06/05/03; МИА, А1ТВ - 05/05/03)

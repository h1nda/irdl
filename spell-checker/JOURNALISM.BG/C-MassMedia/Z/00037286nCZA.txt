Потребление на местни стоки в БиХ
					03/02/2011
					Нов закон се стреми да гарантира добро представяне на местните продукти в магазините. 
					От Юсуф Рамаданович за Southeast European Times от Сараево -- 03/02/11
 
					 
						
Ново законодателство в БиХ насърчава потреблението на местни продукти. [Ройтерс] 
						Много от хранителните продукти по рафтовете в Босна и Херцеговина са внос от страни като Хърватия, Сърбия и Словения и дори от далечни места като Китай. Междувременно местната продукция застоява. НПО със седалище в Сараево, Асоциацията "Да купуваме и използваме местни продукти" (Udruženje Kupujmo i koristimo domaće), се опитва да промени това. 
						 В сътрудничество с местните хранителни компании тя е завела няколко жалби в търговското министерство на Федерация БиХ, призовавайки за промяна на политиката. 
						"Поради липсата на нормативна база големите търговски центрове като цяло упражняват дискриминация срещу местните производители, като налагат договори за търговия на дребно, изискващи от тях да заплащат средно по 10 000 евро само за да си осигурят място за продуктите по рафтовете," казва Адмир Капо, председател на сараевската НПО. 
						"Ако искат по-добро представяне на продукцията си, те заплащат допълнително, след което им се налагат намаления и предоставяне на безплатни стоки за промоция на продуктите им," каза той. 
						Сега тласъкът към реформи изглежда започва да носи плодове. През юли 2010 г. министерството на търговията на Федерация БиХ (ФБиХ) прие Закона за вътрешната търговия в опит да регулира продажбата на местни продукти. 
						"Този закон е първият опит за налагане на някакви правила в нерегулирания сектор на търговията на дребно и със сигурност очакваме по-добро регулиране в бъдеще," казва Джула Джукич, заместник-министър на вътрешната търговия. 
						 Според новото законодателство, каза той, от всички магазини с площ от 1000 кв. м или повече във ФБиХ сега се изисква да предоставят на министерството писмена декларация, че най-малко 50 % от продуктите им са местно производство. 
						Изключения ще правят стоки, които не са широко произвеждани в страната, като например дъвките. 
						 "Но за вината например, каквито ние произвеждаме много и с добри качества, те ще са длъжни да имат на склад най-малко 50 % от местните видове вино," каза Джукич. 
						 Пазарните инспектори ще имат пълномощия да налагат санкции на търговците нарушители, макар че първоначално ще им отправят предупреждения и ще насърчават спазването на правилата, преди да пристъпят към по-строги мерки. 
						 "Надяваме се да покажем повече местни продукти на местните потребители отколкото преди и да наложим навик за търсене на местните продукти в магазините," каза Джукич.

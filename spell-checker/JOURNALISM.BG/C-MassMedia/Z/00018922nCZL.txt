Хърватия направи силен мач срещу Бразилия
		14/06/2006
		В първия си мач за Световната купа 2006 хърватският отбор се бори като с равен с равен срещу фаворита на турнира Бразилия, но загуби с един гол.
		От Йован Джерич за Southeast European Times от Нови Сад -- 14/06/06
 
		 
			
Бразилският нападател Роналдо (вляво) е пресрещнат от хърватския защитник Игор Тудор по време на футболния мач от Група F за Световната купа 2006 между Бразилия и Хърватия във вторник (13 юни) на "Олимпиящадион" в Берлин. [Гети Имиджис]
			Хърватия се представи достойно в първия си мач за Световната купа 2006 във вторник (13 юни), но удар на Кака в 44 минута донесе на смятания за абсолютен фаворит отбор на Бразилия първите три точки по пътя към защитата на титлата. Около 72000 любители на футбола на берлинския "Олимпиящадион" се насладиха на силното представяне на едни от най-добрите футболисти в света, като „шахматистите” затрудниха максимално бразилските звезди. 
			При залпа от опити за откриване на резултата от страна и на двата отбора през първото полувреме Бразилия получи предимство в ударите в очертанията на вратата. Тогава, точно когато почивката на полувремето наближаваше, Кака показа защо е сред най-големите звезди на днешния футбол. Една минута преди края на полувремето той преодоля хърватския вратар Плетикоса, който не съумя да опази мрежата си от снаряда в горния ляв ъгъл, изстрелян от Кака извън наказателното поле. 
			Второто полувреме започна и завърши с удари на хърватски футболисти. Трябваше им само малко късмет, за да изравнят в единствената статистическа категория, в която бразилците ги надминаха - головете. Това обаче не стана. Пършо, Класнич, Олич, Бабич и Кранчар имаха своите шансове, но не успяха да преодолеят бразилския вратар Дида. 
			Междувременно неговият хърватски колега, Стипе Плетикоса, който играеше 50-ия си мач за своя отбор, се намираше под силно напрежение. Точно след 60-ата минута Плетикоса направи най-доброто спасяване в мача, когато хвана удар с глава на Роналдиньо. 
			В 41-ата минута хърватският треньор Кранчар беше принуден да замени капитана си, Нико Ковач, поради контузия. По-късно Кранчар направи още една смяна, като Олич замени Кранчар в 56-ата минута. От своя страна бразилският треньор Парейра вкара Робиньо 21 минути преди края на мача, като замени Роналдо, който беше далеч от нивото, което му спечели титлата на най-добър футболист в света преди две години. 
			 Така Бразилия вече има спечелени рекордните осем последователни мача, рекорд за световните първенства. Кака спечели званието „Играч на мача” не само заради възхитителния си гол и един отличен опит в 74-ата минута, но и заради постоянната заплаха, която представляваше за хърватската врата. 
			"В допълнение към факта, че отбърт не е играл много заедно, бяхме изправени срещу противник, който беше добър... и ни покриваше много добре, с енергия. Мисля, че мачът беше равностоен, имахе повече удари във вратата, но ни беше малко трудно да наложим собствения си ритъм,” каза бразилския треньор Карлос Алберто Парейра след мача. 
			В първия мач от Група F в понеделник Австралия победи Япония с 3:1. Следващата неделя Бразилия ще се срещне с водача във временното класиране Австралия, а Хърватия ще има възможност да спаси кампанията си в 90 минути срещу Япония.

Сърбия предлага награда от 1 милион евро за арестуването на Младич
					14/10/2007
					 
						БЕЛГРАД, Сърбия -- Правителството обяви награда от 1 милиона евро за информация, която може да помогне за арестуването на босненския сръбски военновременен командир Ратко Младич. Сръбският прокурор за военни престъпления Владимир Вукчевич заяви в петък (12 октомври), че предложението не означава, че беглецът със сигурност се укрива в Сърбия. По-скоро това показва решимостта на Белград да изправи пред правосъдието останалите заподозрени във военни престъпления. Арестуването на Младич е условието, което Сърбия трябва да изпълни, за да подпише Споразумението за стабилизация и асоцииране с ЕС - първата стъпка към преговори за присъединяване с ЕС. В понеделник главният прокурор на ООН за военни престъпления Карла дел Понте ще докладва за равнището на сътрудничество на Белград с Хага на Съвета на министрите на ЕС в Люксембург.
						Расим Ляич, сръбското длъжностно лице, което отговаря за сътрудничеството с Хагския трибунал, заяви, че награди от 250 000 евро са били обявени също и за арестуването на бившия босненски сръбски полицейски командир Стоян Зуплянин и Горан Хаджич, военновременен лидер на сръбските сепаратисти в Хърватия. Ляич обясни, че награда за босненския сръбски военновременен политически лидер Радован Караджич не е била обявена, тъй като той не е сръбски гражданин. (Макфакс, РТРС, СРНА - 13/10/07; Ройтерс, AФП, ДВ, Независне Новине, РТРС, Бета, Политика, Танюг, МИА, Би Би Си, Гласът на Америка, ДПА - 12/10/07)

Филигранните изкуства и занаяти в Косово
					06/01/2010
					Косово преоткрива своята богата филигранна традиция.
					От Линда Карадаку за Southeast European Times от Прищина -- 06/01/10
 
					 
						
Призрен е известен с ръчно изработените артикули от филигран. [Линда Карадаку]
						Ндуе Палуца, на 48 г., е започнал да прави филигранни изделия от десетгодишен в малък семеен дюкян. Оттогава той е вложил безброй милиметри сребро в огърлици, пръстени, къщички, мостове и малки глобуси. 
						 Филигранът представлява преплетени нишки, обикновено от злато или сребро, за изработка на бижута и други изделия. 
						 "Филигранът е изкуство. То означава много за мен. То е като скулптура или картина, но още по-сложно," каза Палуца. 
						"Има пазар за филиграна, макар близо 80 % от клиентите да са чужденци," каза той. Според Палуца Косово би трябвало да изнася произведенията на занаятите и изкуствата от страната, като държавата стимулира износа чрез премахване на износните мита. 
						Палуца е излагал произведенията си на Панаира на ръчните занаяти в Прищина, спонсориран от косовското министерство на културата, в рамките на Седмицата на културното наследство на Косово. Там са били изложени вази, кораби, бижута, кутии за тютюн и други филигранни уникати. 
						"Това не е печеливш бизнес, но цялото семейство може да се издържа от изработката на филигран," казва Палуца. 
						Разположен на кръстопътя на главните търговски пътища - от Дубровник в Хърватия до Шкодра в Албания и от Скопие в Македония до Ниш в Сърбия - Призрен е доминирал пазара на филигран и се е превърнал в един от най-големите центрове на това изкуство на Балканите. 
						Подобно на Палуца, неговият син Лиридон, на 18 г., също е започнал да работи с филигран от ранна възраст. Той е достигнал ранг на майстор и вече създава свои оригинални филигранни изделия. Той също така ръководи голямата част от семейния бизнес и неговия уебсайт. Неговото мнение е, че косовският филигран трябва да се разпространява извън границите на страната. 
						"Хубаво би било да има панаир на филиграна в чужбина," казва той, докато излага филигранните си "пластики" пред посетителите на главния площад в Прищина. 
						Жителите твърдят, че градът отново може да стане исторически и културен център чрез съживяване на филигранната традиция, което би спомогнало градът да стане основен играч в културното сътрудничество с други градове на Балканите и отвъд техните предели.

Комисията на РС по Сребреница докладва за значителен информационен поток
28/04/2004
 
БАНЯ ЛУКА , Босна и Херцеговина (БиХ) -- Съобщава се за значителен информационен поток от институциите на Република Сръбска (РС) към Комисията по Сребреница от момента, в който Върховният представител Пади Ашдаун предупреди за санкции срещу РС поради пречките по отношение на разследването на масовите убийства в Сребреница от юли 1995 г. Новият председател на комисията Милан Богданович и заместник-председателят Смаил Секич казаха във вторник (27 април), че голям обем информация е бил предаден през последните няколко дни и че сътрудничеството с МО и МВР е удовлетворително. Позовавайки се на пречките по-рано този месец, Ашдаун уволни шефовете на Генералния щаб на армията на РС и на секретариата на правителството на РС поради проблеми в сътрудничеството с Трибунала на ООН за военни престъпления. Той определи освен това 30 април за краен срок, в който МО и МВР трябва да представят цялата налична информация за масовите убийства. (Източници на СВП, Независне новине - 28/04/04)

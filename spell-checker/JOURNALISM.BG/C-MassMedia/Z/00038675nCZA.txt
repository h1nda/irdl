Силни емоции и незараснали рани в БиХ
					27/05/2011
					В регионите, където се смята, че Ратко Младич е позволил някои от най-големите зверства в Европа след Втората световна война, продължава да съществува дълбоко разделение.
					От Бедрана Калетович за Southeast European Times от Сараево – 27/05/11
 
					 
						
Малич Зухра, мюсюлманка, гледа новините за ареста на военновременния генерал Ратко Младич в Поточари близо до Сребреница. [Ройтерс]
						В стаята е тихо, само телевизорът работи в ъгъла. По стените са окачени снимки на хора, които са изчезнали безследно или са били убити, когато на 11 юли 1995 г. босненските сръбски сили превземат Сребреница – града, обявен за "зона за сигурност" от ООН. 
						В централата на „Жените от Сребреница”, НПО, посветена на разкриване на истината за клането, членки на организацията гледат отразяването на едно събитие, което очакват отдавна. Ратко Младич, бивш генерал, за когото се смята, че е разрешил екзекуцията на близо 8 000 мъже и момчета, е задържан от сръбската полиция. 
						„От 16 години чакам да науча, че този убиец е арестуван”, казва Хаира Катич, председател на организацията, докато по телевизията се излъчва снимка на сина й, чието тяло така и не е намерено. 
						„Синът ми и съпругът ми ги няма, никой няма да ми ги върне, както не могат да върнат и останалите членове на семейството ми, но поне сега знам, че има правосъдие и че най-големият престъпник, отговорен за клането в Сребреница, е заловен.” 
						Сабахета Фейзич, оцеляла след събитията в Сребреница, изпитва облекчение, че Младич вече няма да се радва на безнаказаност за своите действия. 
						 „Това е справедливост за всички жертви на геноцида в Босна и Херцеговина (БиХ)”, каза тя за SETimes. „Младич достатъчно дълго се радва на живота, оставяйки безброй мъртви и нещастни семейства зад себе си.” 
						 „Надявам се, че в случая с Младич Трибуналът в Хага няма да бъде толкова нерешителен както със Слободан Милошевич и Радован Караджич и няма да позволи нашата трагедия да бъде потъпкана в уюта на съдебната зала”, добави тя. 
						БиХ продължава да е силно поляризирана държава и Младич все още има поддръжници сред сърбите. Някои дори го наричат герой. Бранислав Дукич, ръководител на босненската сръбска организация на жертвите на войната, заяви, че е много разочарован. 
						Изненадващо обаче президентът на Република Сръбска Милорад Додик не критикува Белград за арестуването на Младич и подготовката на неговата екстрадиция. Вместо това той заяви, че арестът е израз на изпълнението на задълженията на Сърбия съгласно Дейтънското споразумение – задължения, които всички участвали в конфликта страни са поели. 
						 „Институциите на Република Сръбска никога не са защитавали, нито ще защитят някого, който е извършил военни престъпления, независимо от неговата националност или религиозна ориентация”, заяви Додик, като допълни, че се надява, че висшите служители и генерали от армията на БиХ също ще бъдат дадени на съд. 
						Според Бакир Изетбегович, син на военновременния държавен глава на БиХ и понастоящем член на тристранното председателство, новината дава надежда, че истината за жестокостите от времето на войната най-накрая ще бъде разкрита. 
						„Този арест е основа за по-нататъшния процес на установяване на мир в региона, като по този повод трябва да се отбележи, че арестът беше извършен от сръбските официални институции с помощта на институциите на БиХ”, заяви той.

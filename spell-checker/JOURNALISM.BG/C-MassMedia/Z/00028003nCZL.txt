Съединените щати отново подчертаха подкрепата си за кандидатурата за НАТО на Македония
					09/10/2008
					 
						СКОПИЕ, Македония -- В сряда (8 октомври) гостуващият министър на отбраната на САЩ Робърт Гейтс отново подчерта силната подкрепа на Вашингтон за стремежите на Македония към НАТО. „Както и много от вас, ние също бяхме разочаровани от резултатите [от срещата на върха на НАТО], когато Македония не получи покана за присъединяване към Алианса", отбеляза Гейтс. По-рано той се срещна с македонския президент Бранко Цървенковски, министър-председателя Никола Груевски и министъра на отбраната Зоран Коняновски в кулоарите на годишната среща на министрите на отбраната от региона в Охрид. На срещата на върха на НАТО през април в Букурещ Гърция наложи вето на кандидатурата на Македония за НАТО поради отдавнашния спор за името между двете страни. „Ние призоваваме Македония и Гърция да намерят решение на въпроса колкото може по-бързо, тъй като това е в интерес и на двете страни, както и на региона”, каза Гейтс.
						Други новини от сряда -- Специалният пратеник на ООН по спора за името Матю Нимиц направи ново предложение на съвместна среща с гръцкия и македонския представител, Адамантиос Василакис и Никола Димитров, в Ню Йорк. Той отказа да разкрие подробности за това предложение и не постави краен срок за решаване на проблема. Той каза, че очаква отговори от двете страни в рамките на две до три седмици. Нимиц отхвърли съобщенията, че това ще бъде последното му предложение. (Вечер, Дневник, Утрински Весник, Та Неа, Катимерини - 09/10/08; Макфакс, МИА, Синхуа, АП, A1, АНА-МПА, ЕРТ, Ройтерс - 08/10/08)

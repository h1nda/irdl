ЕС обсъжда идеята за зона за свободна търговия на Балканите
					14/02/2006
					Европейската комисия предложи съществуващата мрежа от двустранни търговски споразумения на Балканите да бъде заменена от регионално споразумение за свободна търговия -- ход, който според нея ще засили икономическите перспективи. Идеята обаче не бе посрещната добре в Хърватия.
					От Кристина Чук за Southeast European Times от Загреб -- 14/02/06
 
					 
						
Свободната търговска зона "ще засили позициите на региона", каза пред хърватската телевизия еврокомисарят по разширяването Оли Рен на 1 февруари. [AФП]
						Еврокомисарят по разширяването Оли Рен и председателят на Европейската комисия (ЕК) Жозе Мануел Барозу ще пристигнат в сряда (15 февруари) в Загреб -- първата спирка от тридневната им обиколка на Западните Балкани. Водещо в дневния им ред ще бъде предложението на ЕК за създаване на зона за свободна търговия, която да включва Албания, Босна и Херцеговина, Хърватия, Македония и Сърбия и Черна гора. 
						Макар че в региона са подписани близо 31 двустранни търговски споразумения, те се оказаха недостатъчни и би трябвало да се заменят с едно по-широко регионално споразумение, смята ЕК. Регионалната търговия остава под очакванията на ЕК, отчасти защото съществуващите споразумения не се прилагат изцяло. 
						"Основната цел е да се насърчи засилването на търговията и инвестициите чрез преобразуване на двустранните споразумения за свободна търговия в регионални споразумения и единна зона," каза Рен. 
						Идеята обаче не бе посрещаната добре в Хърватия. Мнозина я смятат за подозрителна и гледат на нея като на опит за въскресяване на бивша Югославия. Премиерът Иво Санадер, който трябва някак да съгласува мненията на ЕК и на местната общественост, отговори с алтернативно предложение: вместо да се създава нова търговска зона, защо да не бъдат привлечени още страни от ЮИЕ към съществуващото Централноевропейско споразумение за свободна търговия (ЦЕФТА)? 
						 Три страни -- България, Хърватия и Румъния -- са понастоящем членки на ЦЕФТА, макар че България и Румъния ще напуснат организацията след присъединяването си към ЕС. По мнението на Санадер споразумението може да се разшири и да включи не само всички страни от Западните Балкани, но и Молдова. 
						Брюксел не отхвърля предложението на Санадер. "Ние все още обмисляме дали [новата търговска зона] трябва да е базирана на ЦЕФТА или на нещо друго. Мисля, че ЦЕФТА е възможност, която разглеждаме внимателно," каза Рен пред хърватската телевизия миналия месец. 
						В същото време той се опита да увери хърватите, че една зона за свободна търговия не представлява заплаха за техния суверенитет. 
						"Нека бъда ясен и откровен: пълна нелепост е да се смята, че някой ще се опита да създава нова Югославия," каза Рен. Смисълът на предложението на ЕК е "да засили търговията и инвестициите в Западните Балкани чрез създаване на регионална зона за свободна търговия, която би заменила съществуващата мрежа от двустранни споразумения," добави той. 
						Хърватия може да извлече изгода от таква зона, според президента Стипе Месич. "Следването на съвета на ЕК ще направи възможно хърватските продукти да навлязат още по-силно на пазара в съседните страни, тъй като технологично ние сме по-развити," каза Месич. 
						"От друга страна, веднага щом някой предложи подобно многостранно споразумение, се поражда подозрение," добави той.

Гуча: музика и лудост
					30/08/2010
					Фестивалът на духовата музика в Гуча тази година отбеляза 50-ата си годишнина с почти милион посетители от цял свят.
					От Бояна Милованович за Southeast European Times от Белград -- 27/08/10
 
					 
						
Повече от 2 000 музиканти свириха в Гуча. [Никола Барбутов/SETimes]
						По време на фестивала на духовата музика в Гуча житейските трудности се забравят и малкият град сякаш диша в ритъма на музикалния инструмент. Атмосферата на фестивала личи най-добре от неговото мото: "Веднъж се живее." 
						Градът, който е с население от 2 000 души, посрещна почти един милион посетители на тазгодишния фестивал, отбелязвайки неговата 50-а годишнина. 
						С толкова много гости улиците се стесняват, музиката е твърде силна и всеки се отдава на забавления, храна и напитки. Гуча е мястото, където отиваш, за да щурееш.
						"Отлична атмосфера, много хора и човек наистина се чувства добре дошъл. Бих искал да се върна догодина. Атмосферата наистина ми харесва, както и музиката, разбира се", каза за SETimes Стефано от Италия. 
						Крис е от Англия, а Ела от Холандия. "Гуча е невероятен град, бяхме тук 11 дни, пристигнахме един ден преди откриването", обяснява Крис. 
						"Фестивалът е невероятен, пълна лудост. Срещнахме се и с много чудесни хора и съм сигурна, че ще ги видим отново", допълва Ела. 
						Марина от Загреб иска да се възстанови след Гуча. "Отседнала съм в един апартамент с приятели от Босна, Америка и България. Беше фантастично, но след четири дни, прекарани в тази лудост, ще ми трябва възстановяване", каза тя за SETimes. 
						Гуча се превръща в туристическа атракция и привлича вниманието на сръбски и чуждестранни длъжностни лица. Тази година на фестивала присъстваха американският посланик в Белград Мери Уорлик, руският посланик Александър Конузин, сръбският вицепремиер Ивица Дачич и министърът на инфраструктурата Милутин Мърконич. 
						
Почти един милион посетители дойдоха на тазгодишния фестивал. [Никола Барбутов/SETimes]
						Студенти по музика от Китай, Индия и Мексико пристигнаха, за да опознаят привличането и феномена на духовата музика. Те също така имаха възможност да посетят Музея на тромпета, с който Гуча изразява уважението си към инструмента, спечелил известността на града. 
						"Има две Сърбии – една, която иска да се присъедини към Европа, и друга, която иска да доведе Европа в Сърбия. Гуча е втората Сърбия, защото около 80 държави редовно посещават фестивала на духовата музика", каза за SETimes ръководителят на организационния комитет на фестивала Слободан Йолович. 
						50-ото издание на фестивала продължи два пъти по-дълго – десет вместо пет дни, както обикновено – и освен обичайния за фестивала конкурс беше включен и конкурс на световните тромпетисти и на духовите оркестри. Духовият оркестър на Деян Петрович получи титлата „Най-добър оркестър”, а Екрем Мамутович от Враня беше обявен за най-добър тромпетист. 
						Световният конкурс привлече оркестри от различни континенти, като Австралия и Северна Америка, но с отличия отново си тръгнаха сръбски музиканти. В тази категория местата бяха разменени – Петрович беше определен за най-добър тромпетист, а най-добрият оркестър беше този на Мамутович. 
						"Свиря на тромпет от шестгодишен, това беше една от първите ми детски играчки. На 13 години дебютирах в Гуча и днес съм тук и печеля тези награди. След всичко това наистина не мисля, че може да стане по-добре”, каза за SETimes Мамутович, един от най-добрите съвременни сръбски тромпетисти. 
						Въпреки че звукът от тазгодишните тромпети едва заглъхва, подготовката за следващия фестивал в Гуча вече започва. 
						"През следващата година фестивалът ще се върне към обичайната си продължителност от пет дни. Основната част от посетителите в Гуча са млади хора, затова ще се опитаме да адаптираме програмата към тях в още по-голяма степен, каза за SETimes директорът на културния център в града Адам Тадич.

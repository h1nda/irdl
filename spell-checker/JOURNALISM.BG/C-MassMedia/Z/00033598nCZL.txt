Белгия е обезпокоена от притока на кандидати за убежище
					01/03/2010
					 
						БРЮКСЕЛ, Белгия -- Властите са се оплакали в Европейската комисия (ЕК) във връзка с притока на албанци от Македония и Южна Сърбия, предадоха балканските медии в неделя (28 февруари). Според съобщенията голям брой мигранти пристигат в Белгия с надежда да получат политическо убежище и финансова помощ. Брюксел обяви, че те ще бъдат връщани в собствените им страни съгласно споразуменията за реадмисия, които Македония и Сърбия са подписали със страните, членки на Шенгенската зона. 
						Белгийският премиер Ив Льотерм смята да посети Скопие на 8 март и да се срещне със сръбския премиер Мирко Цветкович, за да обсъди проблема. По време на посещение в Тетово македонският премиер Никола Груевски каза, че правителството ще се опита да подобри инфраструктурата и условията на живот, за да намали броя на македонците, търсещи политическо убежище. Груевски призова хората да не вярват на лица от туристически агенции, които им обещават политическо убежище в европейски страни. (Бета, МИА, Алсат - 28/02/10)

Косовските сърби се колебаят относно ноемврийския вот
					19/09/2007
					Белград призовава за бойкот на предстоящите избори в Косово, но някои сърби се тревожат, че това ще ги изолира от политическия процес.
					От Блерта Фоничи-Кабаши за Southeast European Times от Прищина - 19/09/07
 
					 
						
Косовски сърбин напуска анклава Грачаница. Лидерите в Белград призовават общността да бойкотира изборите, насрочени за 17 ноември. [Гети Имиджис]
						Косово възнамерява да проведе избори на 17 ноември, но не е ясно в каква степен в тях ще участват сърбите от провинцията. Официални представители на Белград призоваха общността да бойкотира вота, но някои местни сръбски лидери мислят различно. 
						"Не можем да подкрепим участието на сърбите в изборите," каза пред репортери сръбският президент Борис Тадич по време на посещение в Лисабон, заявявайки, че това би било "контрапродуктивно". Сърбия апелира към международната общност за отлагане на гласуването заради продължаващия процес на определяне на статута. 
						Оливер Иванович, косовски сръбски лидер, обаче заяви за Southeast European Times, че по негово мнение сърбите трябва да гласуват. "Призовавам нашата общност да участва в косовските избори, защото други алтернативи не съществуват," каза Иванович. Същевременно той призна, че мнозина са поставени под натиск да не участват в изборите. 
						Много косовски сърби работят в сръбски институции и се страхуват да не бъдат наказани, заяви Иванович. "Освен това те се страхуват да не провалят процеса за статута", добави той. "Досега бяхме представлявани от белградската делегация - как бихме могли същевременно да бъдем част от косовските институции?" 
						Мненията в рамките на общността са смесени. Един по-възрастен сърбин, Слободан Маркович, каза, че той би участвал, но само ако изборите са истински отворени за всички. "Ще участвам в изборите, ако те са за всички," каза той пред Southeast European Times. 
						Приятелят му Драган каза, че няма да участва. "Не. Защо да участвам? Изобщо не се интересувам от това," каза той. 
						Милица Лаич обаче каза твърдо, че ще гласува. "Ще участвам, защото няма да напусна Косово. Това е родното ми място и аз ще остана тук," каза тя. 
						Президентът на Косово Фатмир Сейдиу призова косовските сърби да се явят пред урните. 
						"Това са избори за всички граждани и всички трябва да се отнасят с уважение към тези избори," каза той за Southeast European Times. 
						Ръководителят на плановия екип на ЕС за Косово Каспер Клинге заяви, че Белград трябва да насърчи сърбите да вземат участие. "Нужно е те да имат свои избрани представители, защото това е единственият път към по-добро бъдеще," каза той. 
						Ръководителят на ЮНМИК Йоахим Рюкер подчерта, че изборите не трябва да се смесват с процеса за определяне на статута, добавяйки: "Ние всички мислим, че е възможно двата процеса да се съвместят."

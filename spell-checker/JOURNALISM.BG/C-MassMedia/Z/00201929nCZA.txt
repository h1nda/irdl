Косовски полицаи бяха арестувани по подозрение в измами при провеждането на търг 
					06/10/2011
					Дългогодишно разследване по подозрения в измами и корупция в редиците на полицията на Косово отново набира скорост. 
					От Линда Карадаку за Southeast European Times от Прищина - 06.10.2011 г. 
 
					 
						
Косовската полиция е разследвана. [Ройтерс]
						В сряда (05 октомври) ЮЛЕКС арестува шестима души и извърши 14 обиска в хода на следствена операция срещу организираната престъпност. Мисията заяви, че операцията е свързана с „голямо разследване по подозрения в корупция и измами при провеждането на търг”. 
						„Подозренията за измама са свързани с търг на косовската полиция и нейни бизнес доставчици на оръжие и боеприпаси. Поради тази предполагаема измама загубите за бюджета на косовската полиция могат да възлязат на милиони евро, което превръща полицията на Косово в първа жертва на аферата”, заяви ЮЛЕКС. 
						Никълъс Хотън, заместник-говорител на ЮЛЕКС, каза за SETimes, че прокуратурата ще вземе решение за по-нататъшните мерки. „Днешната операция приключи”, заяви Хотън, без да разкрие подробности за обиските, извършени в Германия като част от операцията. 
						„Германската полиция също претърси бизнес помещение и частна къща в Германия като част от разследването”, заявиха от мисията. 
						„Освен това бяха претърсени 12 места из цяло Косово, включително частни домове, бизнес помещения и държавни офиси”, заявиха от там. Косовските медии съобщиха, че са били конфискувани документи, компютри и други веществени доказателства. 
						Бяха задържани ръководителят на администрацията на косовската полиция Рагип Буняку, ръководителят на отдела за доставки в косовската полиция Джевахире Ватовци и Кадруш Количи, ръководител на отдела по въоръжение и боеприпаси в министерството на вътрешните работи. Задържани са и трима бизнесмени. 
						Разследването се оглавява от прокурор на ЮЛЕКС под надзора на Специалната прокуратура на Косово, но ЮЛЕКС разследва случая от 2009 г. насам. 
						Ментор Врайоли, старши изследовател в косовския Център за проучвания в областта на сигурността, заяви, че подобни обвинения са сериозни и много вредят на имиджа на косовската полиция. 
						„Подобни обвинения и подозрения не са изненада. Въпреки че косовската полиция беше хвалена за прозрачността й, прозрачността на тази институция беше привидна”, заяви Врайоли пред SETimes, сравнявайки нивото й на прозрачност с това на Косовските сили за сигурност и на Разузнавателната агенция на Косово. 
						Неговият център твърди, че липсата на институционална прозрачност е създала потенциал за злоупотреба с власт от страна на различни нейни представители и е нанесла щети на бюджета на косовската полиция. 
						„Липсата на вътрешна прозрачност в тези институции може да има за резултат огромна корупция”, каза Врайоли, посочвайки, че по закон институциите, свързани със сигурността, трябва да докладват за дисциплинарните нарушения и разходването на средства. 
						„Институциите на сигурността се финансират от данъкоплатците, които имат право да бъдат редовно информирани, според законодателството, за това как се изразходват средствата в тези институции”, заяви Врайоли пред SETimes. 
						Косовският ежедневник „Експрес” съобщи в четвъртък (6 октомври), че вътрешният министър Байрам Реджепи е бил информиран за операцията от ЮЛЕКС един ден предварително. „Казаха ми, че ще претърсят министерството и полицията. Аз ги помолих този въпрос (да бъде разследван) докрай и подкрепям тази акция на ЮЛЕКС”, заяви той. 
						Реджепи отбеляза също, че периодът, обхванат от разследването, не включва времето, през което той оглавява министерството. „Подозренията са, че това се е случило, преди да бъда назначен за вътрешен министър”, каза Реджепи.

Караджич се съгласи на обединяване на процеса му с този на Жуплянин
					17/12/2008
					 
						ХАГА, Холандия -- Бившият босненски сръбски лидер Радован Караджич се е съгласил с искането, отправено до Трибунала в Хага от бившия шеф на босненската сръбска полиция Стоян Жуплянин, за обединяване на техните два съдебни процеса за военни престъпления, според съобщения в медиите от вторник (16 декември). В писмо от понеделник Караджич е заявил, че обединяването на двете дела би помогнало на неговата защита чрез разпределяне на работата по делото, а също би позволило на ключови свидетели на защитата и по двата процеса да дадат показания само веднъж. 
						Жуплянин вече е подсъдим заедно с бившия министър на вътрешните работи на Република Сръбска Мицо Станишич, чиито адвокати се противопоставиха на обединяването на делата срещу Жуплянин и Караджич. Жуплянин е обвинен в убийство, преследване и изтезания на мюсюлмани през 1992 г. Караджич е обвинен в етническо прочистване по време на конфликта от 1992-1995 г. и в убийството през 1995 г. на мюсюлмани в Сребреница. (Танюг, Б92, Радио Сръбия - 16/12/08)

Наука и технологии: Хърватски учен с принос в изследванията на раковите заболявания
					02/07/2007
					Хърватски учен и неговият екип направиха стъпка напред в разработването на "интелигентни" лекарства срещу рака. Още новини от областта на науката и технологиите от седмицата: в България се проведе международна конференция по електронно здравеопазване. 
					 
						
Хърватският учен Иван Джикич. [АФП]
						Работещият в Германия хърватски учен Иван Джикич и екип от учени откриха защитната реакция на човешката клетка срещу бактерии при изследвания на рака, съобщи хърватската ХРТ. Откритието е направено, докато Джикич и екипът му изучавали поведението на протеините в човешки клетки и реакциите им на хронични инфекции. 
						*** 
						Осмата международна конференция "Компютърно обучение в науката" бе открита в Технологичния образователен институт на о. Крит, Гърция, в неделя (30 юни) и ще продължи до петък включително. Участниците ще обсъдят възможностите за популяризиране на съвременните средства за обучение сред научната общност. 
						*** 
						Четвъртата международна конференция по електронно здравеопазване - "Налагане на стандарти в сферата на електронното здравеопазване" - се проведе в София във вторник (26 юни). Форумът е организиран от българската фондация “Електронно здравеопазване", Министерството на здравеопазването, Министерството на държавната администрация и Държавната агенция за информационни технологии и съобщения. На форума присъстваха експерти от Австрия, България, Германия, Гърция, Румъния и Tурция. 
						*** 
						"Майкрософт Хърватия" и Асоциацията за насърчаване на образованието в областта на информационните технологии ще организират безплатни компютърни курсове за безработни в пет хърватски окръга през юли. Курсовете ще се проведат в рамките на проекта "Нов ден за работа" и ще се реализират съвместно с хърватското бюро по заетостта. 
						*** 
						
Румънската "Национална спестовна банка" (НСБ) подписа споразумение с "Асчента" - местен доставчик на консултантски услуги в областта на информационните технологии и софтуерни решения - по силата на което "Асчента" поема изпълнението на услугите на НСБ за връзки с клиенти и спомагателните услуги в областта на информационните технологии. НСБ и "Асчента" се споразумяха и за сътрудничество в областта на телемаркетинга и електронната поща. 
						*** 
						Математическият институт към Сръбската академия на науките и изкуствата (САНИ) и "Ай Би Ем Сърбия" подписаха миналата седмица петгодишно споразумение за сътрудничество. По силата на споразумението САНИ ще може да реализира образователни програми по информационни технологии, базирани на методики, продукти и решения на "Ай Би Ем". 
						*** 
						Шест центъра за деца с увреждания в Maкедония получиха компютри и безплатен интерне тдостъп в рамките на проект на интернет доставчика On.net и неправителствената организация "Отворени прозорци". Проектът е част от европейската стратегия за включване в Интернет и целта му е да засили ролята на информационните и комуникационните технологии в подпомагането и подобряването на ежедневния живот на хората с увреждания. 
						
Различни източници – 25/06/07-02/07/07)

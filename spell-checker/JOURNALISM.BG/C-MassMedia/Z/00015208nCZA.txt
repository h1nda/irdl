Разширяването е сред приоритетите на британското председателство на ЕС
		11/07/2005
		Великобритания пое председателството на ЕС на 1 юли в един особено предизвикателен момент от историята на съюза.
		(Различни източници -- 23/06/05 - 01/07/05)
 
		 
			
Британският премиер Тони Блеър (вляво) говори на съвместна пресконференция с председателя на Европейската комисия Жосе Мануел Барозу. Великобритания пое председателството на ЕС на 1 юли. [АФП]
			Великобритания пое председателството на ЕС в петък (1 юли). Тя направи това по време на една от най-тежките кризи в 50-годишната история на блока, след като Франция и Холандия отхвърлиха предложената конституция и след като в средата на юни европейските лидери не успяха да постигнат споразумение за бюджета за 2007-2013 г. 
			Споразумението за бюджета, икономическата реформа и външните отношения ще бъдат основните въпроси от дневния ред на "Даунинг стрийт" по време на шестмесечното британско председателство. Четвъртата основна област, в която ще се работи, ще бъде "изпълнение на ангажимента на ЕС за разширяване," според информационния бюлетин на британското правителство за перспективите на ЕС през втората половина на 2005 г., който британският външен министър Джак Стро публикува на 30 юни. 
			На фона на все по-засилващите се призиви за прекратяване на по-нататъшното разширяване на съюза британският премиер Тони Блеър се постара да убеди всички в потенциалните ползи от този процес. 
			В реч пред Европейския парламент на 23 юни той каза, че икономическата реформа, заедно с мерките за подобряване на сигурността "в нашите граници и извън тях", ще засили самочувствието на Европа. "Това ще бъде една Европа, достатъчно уверена в себе си, за да възприеме разширяването не като заплаха, ... а [като] изключителна историческа възможност за изграждане на още по-голям и по-силен съюз," каза Блеър. 
			България и Румъния, които подписаха присъединителните си договори с ЕС на 24 април, по график трябва да се присъединят към съюза през януари 2007 г. Но всяка една от тези страни трябва да изпълни още редица ангажименти, преди да стане пълноправна членка. "Ако която и да е от двете страни не бъде готова да изпълни изискванията за членство, ЕС може да отложи приемането й с една година," се казва в информационния бюлетин на британското правителство. 
			Осигуряването на мандат за започване на преговори по присъединяването с Турция, които по график трябва да започнат на 3 октомври, се очаква да бъде най-предизвикателната задача от дневния ред на британското председателство на ЕС в областта на разширяването. "Както ЕС, така и Турция ще имат голяма полза от една демократична и процъфтяваща Турция, здраво свързана с Европа; това ще покаже, че ислямът е съвместим с ценностите на либералната демокрация, които лежат в основата на ЕС," каза Стро. 
			Очаква се също Лондон да поиска от Хърватия да положи по-големи усилия за залавянето и екстрадирането на укриващия се обвиняем във военни престъпления Анте Готовина, за да бъде дадено начало на преговорите по присъединяването, които първоначално трябваше да започнат през март, но бяха отложени заради проблема с Готовина. 
			Що се отнася до молбата на Македония за членство в ЕС, канцеларията на Стро каза, че Европейската комисия в момента я разглежда и вероятно ще представи мнението си тази есен.

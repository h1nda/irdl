Дипломатически дневник: Белгийският вицепремиер Дювал посети БиХ
					18/07/2006
					Белгийският вицепремиер Патрик Дювал бе в Босна и Херцеговина във вторник за подписването на споразумение за либерализиране на визовите разпоредби за дипломати. Още в дипломатическите новини: еврокомисарят по здравеопазването и защита на потребителите Маркос Киприану посети София; трима президенти от региона присъстваха на честването на Деня на държавността в Черна гора.
					
 
					 
						
Белгийският вицепремиер Патрик Дювал (на преден план). [Гети Имиджис]
						Белгийският вицепремиер Патрик Дювал бе в Босна и Херцеговина (БиХ) във вторник за среща с високопоставени правителствени представители и подписване на две двустранни споразумения за реадмисия и за либерализиране на белгийския визов режим за притежателите на дипломатически паспорти от БиХ.
						*** 
						
Хърватският премиер Иво Санадер започва двудневно официално посещение във Великобритания във вторник (18 юли). Той ще се срещне с премиера Тони Блеър, с видни представители на лондонските делови среди и с политически експерти. Водещи в дневния ред се очаква да бъдат въпросите за кандидатурата на Хърватия за членство в ЕС, инвестиционните възможности и засилването на търговията. 
						*** 
						Сръбският президент Борис Тадич, хърватският Стипе Месич и словенският Янез Дърновшек присъстваха на тържествата в чест на Деня на държавността в Черна гора на 13 юли. Към тях се присъединиха представители на ЕС. 
						*** 
						Американският заместник помощник държавен секретар по европейските и евроазиатските въпроси Матю Дж. Брайза започна на 12 юли няколкодневна регионална обиколка, посветена на кипърския въпрос. Брайза бе в Анкара на 13 юли и в Атина на следващия ден. Сега той е на тридневно посещение в Кипър, което започна в неделя. 
						*** 
						Еврокомисарят по здравеопазването и защита на потребителите Маркос Киприану бе на еднодневно посещение в София на 13 юли. Той се срещна с министъра по европейските въпроси Меглена Кунева. ЕС е удовлетворен от напредъка на страната в сферата на защитата на потребителите, каза Киприану. 
						*** 
						
Сръбският премиер Воислав Кощуница и косовският президент Фатмир Сейдиу бяха в Ню Йорк по едно и също време миналата седмица, за да запознаят Съвета за сигурност на ООН със ситуацията около статута на Косово. Членовете на съвета изслушаха и Марти Ахтисаари, специалния пратеник на ООН за преговорите за статута. 
						
(Различни източници – 11/07/06-18/07/06)

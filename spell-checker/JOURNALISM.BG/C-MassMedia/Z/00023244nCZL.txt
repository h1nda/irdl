Либийският Висш съдебен съвет ще заседава по делото на българските медици в понеделник вечерта
					16/07/2007
					 
						СОФИЯ, България -- Либийският Висш съдебен съвет ще проведе заседание в понеделник (16 юли) вечерта, за да разгледа случая с шестимата чуждестранни медици - пет български медицински сестри и един палестински лекар - осъдени на смърт, съобщиха местните власти, цитирани от АФП. Медиците са поискали помилване, след като Върховния съд на Либия потвърди техните смъртни присъди миналата седмица. Източниците информират, че заседанието в понеделник е било първоначално насрочено за 10 часа сутринта, но е било отложено, за да се осигури повече време за подписването на споразумение със семействата на 438 либийски деца, които според обвиненията са били заразени с ХИВ от медиците. Съобщава се, че семействата ще се откажат от правото си да настояват за екзекуцията в замяна на компенсации от по 1 млн. долара за всяко от децата. 
						Говорител на асоциацията на семействата на децата каза за българското "Дарик радио", че повече от 100 семейства са подписали споразумението, и посочи, че е необходимо повече време, за да приключи процесът. (БНР, БТА, Дарик, Медиапул, АФП - 16/07/07)

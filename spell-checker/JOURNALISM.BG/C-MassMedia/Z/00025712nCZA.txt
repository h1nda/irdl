Либерализирането на визовия режим за Македония е в ход
					07/03/2008
					През февруари започна нов кръг от преговори за либерализиране на визовия режим за македонските граждани. Теми като биометричните паспорти са на дневен ред в дискусиите. 
					От Марина Стояновска за Southeast European Times от Скопие -- 07/03/08
 
					 
						
Заместник-председателят на ЕК Франко Фратини. [Гети Имиджис]
						Посещението през февруари на заместник-председателят на Европейската комисия Франко Фратини в Македония отбеляза началото на либерализацията на визовия режим между ЕС и Македония. Фратини каза, че ако македонското правителство продължи със същите темпове, планът за завършване на тази либерализация може да бъде готов до края на годината. 
						Премиерът Никола Груевски каза, че правителството е извършило всички необходими приготовления за започване на облекчаването на визовия режим. 
						"Тази промяна е в интерес на всички граждани и на страната като цяло, която очаква вече 17 години премахването на визовия режим. Надявам се, че в предстоящите преговори македонските граждани ще успеят да почувстват, че стават част от Европа,” каза Груевски. 
						Той каза още, че всички технически условия за започване на преговорите са изпълнени. Новите биометрични паспорти и лични карти се издават от няколко месеца насам, визово-миграционната политика бе хармонизирана с европейското законодателство, създадена бе система за интегрирано управление на границите, а македонското правителство успешно се бори с незаконната миграция, трафика на хора и организираната престъпност. 
						Заместник-премиерът по европейската интеграция Габриела Коневска-Трайковска заяви, че правителството работи не само за да изпълни критериите на Брюксел, но и за да осигури по-добър живот на македонските граждани. 
						По време на посещението на Фратини бе открит Националният визов център към външното министерство, който ще бъде напълно функциониращ към края на годината. 
						"Центърът ще осъществи първия си контакт с македонското консулство в Солун и с македонското посолство в Любляна в знак на признателност към сегашното словенско председателство на ЕС,” заяви външният министър Антонио Милошоски. 
						Съгласно по-раншно споразумение с ЕС визите за македонски журналисти, държавни служители и пътуващи бизнесмени са облекчени от януари в рамките на пакета за визовия режим. Тези граждани получават визите си безплатно.

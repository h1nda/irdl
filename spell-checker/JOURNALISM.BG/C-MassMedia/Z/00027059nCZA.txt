Турция обеща подкрепа за Средиземноморския съюз на Саркози
					14/07/2008
					Лидерите, участващи в срещата на високо равнище в Париж, одобриха променения вариант на предложението за Средиземноморски съюз на френския президент Никола Саркози.
					От Айхан Шимшек за Southeast European Times -- 14/07/08
 
					 
						
Държавни глави взеха участие в учредителната среща на високо равнище на Съюза за Средиземноморието в неделя (13 юли) в “Гран Пале” в Париж. [Гети Имиджис]
						На срещата на високо равнище в Париж в неделя (13 юли) лидери от ЕС, Северна Африка и Близкия Изток се договориха да бъде създаден нов съюз, който да засили сътрудничеството между средиземноморските страни. Създаден по инициатива на френския президент Никола Саркози, чиято държава в момента е председател на ЕС, той трябва да продължи политиката на блока – известна още като Барселонски процес – към средиземноморските страни.
						В първоначалния план на Саркози бяха заложени амбициозни политически цели, като съюзът трябваше да предложи на Турция алтернатива на членството в ЕС, на което френският лидер се противопоставя. След доста критики обаче, най-вече от Германия, неговите създатели направиха значителни промени - включително в името на съюза, което официално е Съюз за Средиземноморието. Турция участва на срещата на високо равнище в неделя като държава, кандидат-членка на ЕС.
						“Европейската и средиземноморската мечта са неотделими” каза Саркози пред лидерите на 43 държави от Европа, Близкия Изток и Северна Африка. “Заедно ще успеем и заедно ще загубим.”
						Новата регионална организация включва 27-те държави, членки на ЕС, и балканските държави Албания, Хърватия, Босна и Херцеговина, Черна гора и Турция, а също и Алжир, Египет, Израел, Йордания, Ливан, Монако, Мароко, Мавритания, Сирия, Тунис и Палестинските територии.
						Участниците заявиха, че във фокуса на новия съюз ще бъдат поредица от регионални проекти, като например почистване на замърсяването на Средиземноморието и създаване на план за слънчева енергия, изграждане на автомагистрали и морски пътища, организиране на мерки за справяне с бедствията, развитие на слънчевата енергия и насърчаване на образованието, изследователската дейност и бизнеса.
						В основата на организацията стоят три принципа: политическо участие на най-високо равнище чрез срещи на върху между държавни и правителствени ръководители на всеки две години; управление на равни начала под формата на съпредседателство на Севера и Юга и постоянен секретариат с равно представителство; и отдаване на приоритетно значение на конкретни проекти с регионално измерение.
						Саркози се срещна с турския премиер Реджеп Тайип Ердоган в неделя сутринта преди срещата на високо равнище и му благодари за обещанието на Турция да играе "активна роля" в Съюза за Средиземноморието. Саркози повтори своята позиция да не бъдат блокирани продължаващите преговори между Турция и ЕС по глави, които не предвиждат пълно членство.
						Ердоган отново подчерта, че за Турция е важно процесът на преговори с ЕС да продължи независимо от различията в крайната цел, тъй като той е важен източник на политическа и икономическа стабилност. "Най-важният урок, който научихме в този географски район, е, че никой не може да живее сам в благополучие и сигурност. Нашата историческа отговорност е да работим заедно, за да постигнем глобален мир, сигурност и просперитет," заяви Ердоган.
						Гръцкият премиер Костас Караманлис и румънският президент Траян Бъсеску обещаха своята подкрепа за инициативата. Кралят на Йордания Абдула II и кралят на Мароко Мохамед VI изпратиха свои представители. Либийският лидер Муамар Кадафи бе единственият арабски лидер, който бойкотира срещата.

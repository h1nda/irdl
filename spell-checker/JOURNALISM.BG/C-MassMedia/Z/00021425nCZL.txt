Албания и България призоваха ЕС да обмисли въпроса за повторното пускане на закритите блокове на АЕЦ "Козлодуй" 
					30/01/2007
					 
						ТИРАНА, Албания -- В понеделник (29 януари) премиерът Сали Бериша и гостуващият в страната български премиер Сергей Станишев предложиха ЕС да обмисли въпроса за повторното пускане на двата по-стари блока на българската атомна електроцентрала "Козлодуй", за да се предотврати евентуална регионална енергийна криза. Блокове 3 и 4 бяха спрени поради съображения за сигурност на 31 декември, в съответствие с предприсъединителните задължения на България към Съюза. "Отново призоваваме Европейската комисия и ЕС да направят преоценка на това задължение, което всъщност вреди на регионалния енергиен пазар повече, отколкото на България," каза Бериша на пресконференция в понеделник. Тази зима Албания бе сериозно засегната от недостига на енергия. 
						Бериша и Станишев обсъдиха и двустранното и регионално сътрудничество. Станишев потвърди отново готовността на София да подкрепи усилията на Албания за присъединяване към ЕС и НАТО. В рамките на посещението бяха подписани няколко споразумения за сътрудничество. (Албейниън Нюз, Сега - 30/01/07; Уеб сайт на албанското правителство, Уеб сайт на българското правителство, БНР - 29/01/07)

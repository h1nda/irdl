ЕС повтори своята загриженост за ситуацията в БиХ
					09/04/2009
					 
						САРАЕВО, Босна и Херцеговина (БиХ) -- По време на посещението на министрите на външните работи на предишното, настоящото и бъдещото европейско председателство в сряда (8 април) ЕС повтори своята загриженост във връзка с политическото напрежение в БиХ и бавния темп на реформите. Карл Билд, външен министър на Швеция, която ще поеме ротационното председателство на ЕС през юли, френският външен министър Бернар Кушнер и чешкият министър на външните работи Карел Шварценберг заявиха пред членовете на председателството на БиХ, че страната вече изостава от другите държави от Западните Балкани. Те призоваха парламентите и правителствата на областно и държавно равнище да ускорят процеса на реформи и да изпълнят задълженията, произтичащи от подписаното през юни Споразумение за стабилизация и асоцииране между БиХ и ЕС. Те заявиха също, че Европейската комисия ще обмисли евентуално облекчаване на визовия режим за страните от Западните Балкани към края на годината, но само след като БиХ изпълни необходимите реформи в областта на сигурността и в други сфери.
						Други новини -- Премиерът на БиХ Никола Шпирич освободи във вторник заместник-министъра на отбраната Игор Църнадак и заместник-министъра на транспорта Веселин Поляшевич, и двамата от Партията за демократичен просперитет (ПДП). Това стана по искане на ПДП, която през февруари реши да излезе от управляващата коалиция в Република Сръбска и да изтегли своите представители в държавното правителство. Заповедите за освобождаване сега трябва да бъдат потвърдени от парламента. (Независне Новине, РТРС, СРНА, Дневни Аваз - 08/04/09; Независне Новине, Дневни Аваз - 07/04/09)

Турски министър отмени пътуването си до САЩ заради проекторезолюция за арменския геноцид
					14/10/2007
					 
						АНКАРА, Турция -- Държавният министър Кюршад Тюзмен отмени пътуването си до Ню Йорк, където трябваше да участва в турско-американска инвестиционна конференция в неделя (14 октомври). Решението му бе продиктувано от решението на комисия на Конгреса да одобри резолюция, определяща масовите убийства на арменци от епохата на Първата световна война за геноцид. Командващият турските военноморски сили адмирал Метин Атач също отмени плановете си за посещение в САЩ.
						Двама високопоставени представители на САЩ бяха изпратени в Турция във връзка с обтегнатите отношения между двете страни. Заместник-министърът на отбраната Ерик Еделман и помощник-държавния секретар по европейските въпроси Даниъл Фрайд пристигнаха в Анкара, за да се срещнат със заместник-началника на генералния щаб Ергин Сайгун и със заместник-министъра на външните работи Ертугрул Апакан. (Сабах, Милийет - 14/10/07; Агенция Анадолу, AФП, Гласът на Америка, Ройтерс, Ю Ес Ей Тудей - 13/10/07; РИА Новости, НТВ - 12/10/07)

Сърбия ще реформира образованието
					06/06/2011
					Министърът на образованието Зарко Обрадович казва, че до края на годината ще има нова стратегия. 
					От Бояна Милованович за Southeast European Times в Белград – 05/06/11 
 
					 
						
Зарко Обрадович е министър на образованието вече почти три години. [Никола Барбутов/SETimes]
						През последните две десетилетия образователната система на Сърбия е в криза на фона на политическите и икономическите проблеми на страната. По-малко от 7% от жителите са високообразовани, докато повече от 1,3 милиона, от общо 7,5 милионното население нямат основно образование. 
						При тези обстоятелства образователната реформа съвсем не е лека задача. Министърът на образованието Зарко Обрадович разговаря за това с кореспондентката на SETimes Бояна Милованович. 
						
						SETimes: Кой според вас е най-големият проблем в образователната система? 
						
						Oбрадович: Най-големият проблем е, че мнозина все още не смятат, че образованието е най-големият ресурс на нашето бъдещо развитие и липсва желание за подобрение и пълна ангажираност със задачата сред всички участници в образователния процес. 
						Много от нерешените проблеми бяха наследени. Образованието изисква постоянна работа и реформа. Когато някой попита дали съм завършил образователната реформа, аз просто се разсмивам, тъй като извършването на реформите е продължителен процес. 
						Науката и технологиите са в крак с иновациите, които бързо се осъществяват, което ни показва, че трябва да се учим от другите и да прилагаме положителния опит. Някои неща могат да се прилагат дори без пари. 
						
"Въпросът е защо не бе намерено решение за инвестиране на средства в образованието от чуждестранни донори или приватизационни проекти", казва Обрадович. [Ройтерс]
						Включването на деца със специални потребности в редовните училища в Сърбия започна миналата година. Не можах да получа отговор защо това не е било направено по-рано. Някои са имали доброто желание, но инерцията и навикът да не се ангажираме с нищо ново, страхът от неизвестното и новото винаги са пречели на нововъведенията. 
						През последните няколко години Сърбия е отделяла твърде малко внимание на проблема за професионалното израстване на професионалисти в образованието. Интересно е да се отбележи, че Сърбия е предлагала различни стратегии, но никога стратегия за образованието. Нещата обаче се развиват и ние ще имаме образователна стратегия до края на тази година. 
						
						SETimes: Доколко може да напредне сръбската образователна система, за да отговаря на европейските стандарти с инвестиции от около 3,5% от БВП? 
						
						Oбрадович: Не сме инвестирали в образованието дълго време. Ако оправданието за 1990-те години са санкциите - изолацията, бомбардировките през 1999 г., липсата на средства - то тогава остава въпросът защо не е намерено решение за инвестиране на средства в образованието от чуждестранни донори или приватизационни проекти след демократичните промени през 2000 г.? 
						Една правна разпоредба би осигурила задължително решение за инвестиране на приватизационни средства в образователната инфраструктура. Стигна се само до заплатите на служителите и до подобряване на нивото на преподаване, докато материалната база и инфраструктурата останаха на заден план. 
						Качествено образование не е възможно, ако няма подходящи условия, отговарящи на европейските стандарти. Години наред около 96% от бюджета на Министерството на образованието бяха изразходвани за заплати на служителите. 
						Цифрата, спомената в медиите, 3,5% от БВП за инвестиции в образованието, не е съвсем точна, тъй като не включва 0,8% инвестиции от местното самоуправление и пари от правителствения фонд за млади таланти, който е около 0,5%. 
						
Много образовани сърби напускат страната, за да си изкарват прехраната другаде. [Ройтерс]
						Образованието, разбира се, трябва да получи повече инвестиции. Факт е, че изоставането няма нищо общо със средствата. Прокарахме много закони през последните три години, въведохме интернет във всички основни училища и гимназии в Сърбия и свършихме много работа, която не изисква пари. 
						
						SETimes: Сред студентите особено от техническите факултети, все още съществува силна тенденция да си търсят работа и да продължат да градят кариерата си в чужбина. Как може това да спре? 
						
						Oбрадович: Този проблем не съществува от скоро, а от години, дори десетилетия. Може би на този проблем никога не е отделяно много внимание, както това се прави днес. Той става все по-очевиден, защото икономическата криза ограничи броя на потенциалните работни места. 
						Проблемът не може да се реши веднага и никога няма да бъде напълно решен. За да го решим трябва да имаме изключително силна икономика с голям брой компании, които да наемат на работа студенти. 
						В опит да спре изтичането на мозъци от 2010 г. Сърбия реши да финансира докторанти. Инвестираме в докторантури като основа за бъдещо развитие, но също създаваме почва за реализация на млади учени. Може да се окаже необходимо, както в някои други страни, на млади професионалисти да се отпускат благоприятни жилищни кредити, така че те да могат по-лесно да си купят жилища. 
						
						SETimes: Какво е мнението ви за регионалното сътрудничество в образованието? 
						
						Oбрадович: Tова министерство създаде добри отношения с колеги в региона. Преди около година представителите на всички бивши югославски републики се събраха на конференция за образованието в Белград за пръв път след конфликта през 1990-те години. Започнахме да си сътрудничим добре, но разрастването на този процес изисква време. Мисля, че трябва да действаме в посока на по-добро сътрудничество, тъй като някога бяхме част от една образователна система. Имаме повече общи черти, отколкото различия; не съществува езикова бариера и следователно можем да си помагаме. Смятам, че в сътрудничеството в областта на образованието [в региона] е обърната нова страница в сравнение с предишни години. 
						
						SETimes: Неотдавна учителите стачкуваха в продължение на два месеца за увеличаване на заплатите и подобряване на условията на работа. В какво положение се намират учителите сега според вас и месечната заплата от 350 евро съответства ли на работата, която те извършват? 
						
						Oбрадович: Учителите, разбира се, трябва да печелят повече, но винаги трябва да се вземат предвид и икономическите условия. По-високите заплати изискват по-здравословна икономическа среда. При липсата на по-добра икономика, по-голям поток от средства в бюдежета и по-големи инвестиции в образованието, човек не може да очаква резки промени. 
						
						SETimes: След неотдавнашните промени в кабинета, Министерството на науката се сля с вашето министерство. Какво е мнението ви за научния прогрес и постиженията в Сърбия? 
						
						Oбрадович: Имаме много научни институти, които извършват ценна работа. Те всички имат своето място - като онези, работещи в областта на природните и социални науки. Доволен съм, че толкова много институти участват в успешно международно сътрудничество и в много проекти на равнище ЕС. Това показва, че ние наистина притежаваме качества и потенциал. Мисля, че сега е подходящото време да изявим качествата си.

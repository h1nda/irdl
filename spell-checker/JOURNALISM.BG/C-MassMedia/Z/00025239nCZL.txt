НАТО и ЕС призоваха Македония да продължи реформите
					24/01/2008
					 
						БРЮКСЕЛ, Белгия -- Македония е постигнала напредък, но трябва да продължи енергичното осъществяване на реформите, каза в сряда (23 януари) генералният секретар на НАТО Яп де Хоп Схефер след срещата си с македонския министър-председател Никола Груевски в Брюксел. Установяването на по-добри отношения между управляващите и опозиционните партии е от особено значение, отбеляза Де Хоп Схефер. Груевски каза, че приемането на Македония в НАТО до голяма степен зависи от изхода от отдавнашния спор с Гърция за името.
						Груевски се срещна и с еврокомисаря по разширяването Оли Рен, който каза, че Македония ще получи дата за започване на преговорите за присъединяване към ЕС, след като демонстрира напредък в няколко "проблемни области". Те включват съдебната система, полицията, държавната администрация и върховенството на закона, както бяха посочени в доклада на Европейската комисия за напредъка на Македония, каза Рен. (Утрински Весник, Вечер - 24/01/08; Макфакс, Ройтерс, A1, АП - 23/01/08; АФП - 22/01/08)

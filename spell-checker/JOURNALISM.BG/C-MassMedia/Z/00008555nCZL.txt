В България продължава скандалът във връзка с назначаването на бившия началник на разузнаването за премиерски съветник
02/10/2003
Въпреки международните критики и възраженията на членове на собствения му кабинет, българският премиер Симеон Сакскобургготски реши да назначи за свой съветник началник на разузнаването от комунистическата епоха.
(Различни източници -- 16/09/03 - 02/10/03)
 
 
Само месеци преди очакваното приемане на България в НАТО премиерът Симеон Сакскобургготски реши да назначи една спорна личност - началника на разузнаването от комунистическата епоха генерал Бриго Аспарухов - за свой съветник по въпросите, свързани със специалните служби. Решението, обявено през септември, бе посрещнато с критики и призиви към премиера и генерала да преразгледат този ход. Но изглежда никой от тях не е готов да отстъпи.
По-рано тази седмица главният секретар на Министерството на вътрешните работи генерал Бойко Борисов призова Аспарухов да се откаже от поста, като каза, че неговото назначение може "сериозно да навреди на отношенията на българските правоохранителни органи с чуждестранните служби". Подобен призив отправи и министърът на външните работи Соломон Паси, който изигра ключова роля по пътя на България към НАТО. "Има случаи, в които човек трябва да избере интересите на родината си пред своята собствена кариера", каза министърът във вторник (30 септември).
Паси не смята, че това ще има някакви отрицателни последици върху дългосрочните отношения на България с НАТО и Съединените щати. "Връзките на България със Съединените щати са в своя връх и подобни скандали не могат да ги засегнат в стратегически смисъл", каза той.
Но още на следващия ден след обявяването на решението за назначаване председателят на американския Комитет за разширяване на НАТО, Брус Джексън, каза, че в САЩ са "дълбоко загрижени и шокирани" от новината. Някои смятат това за "преднамерена обида", добави той, като се има предвид, че Вашингтон ясно се противопостави на кандидатурата на Аспарухов, когато през февруари бе обсъждано предложението той да оглави българското разузнаване.
"Назначението може да засегне репутацията на България сред членките на алианса", каза посланикът на САЩ в България Джеймс Пардю на 26 септември. "Препоръчваме правителството да се консултира с всички съюзници от НАТО, преди да вземе окончателно решение."
Изглежда съветът му е бил отхвърлен. Няколко дни по-късно правителственият говорител Димитър Цонев каза, че премиерът ще назначи трима нови експерти в своя политически кабинет в началото на октомври, като единият от тях е Аспарухов.
Самият Аспарухов отхвърли възможността да се откаже от поста. "Нямам намерение да се отричам от отговора, който дадох на премиера", каза той във вторник. Той заяви също, че не е необходимо Сакскобургготски да се консултира с НАТО по въпроса за неговото назначаване, тъй като решението за назначаването му е взето от суверенна държава.
Член на опозиционната Българска социалистическа партия, Аспарухов напусна парламента скоро след публичното обявяване на назначението му. Генералът в оставка е служил почти 30 години като офицер от разузнаването, като е бил началник на Националната разузнавателна служба до 1997 година. Освободен е от този пост поради участието му в комунистическите тайни служби и твърденията, че през 1992 г. е играл роля в свалянето на първото българско демократично правителство след събарянето на комунизма през 1989 г.
Той е също и подсъдим по дело за унищожаването на досието на български банкер през 1993 г. Процесът бе прекратен поради депутатския му имунитет. В сряда Върховният касационен съд заяви, че делото трябва да бъде възобновено, след като той вече не е в парламента. Но според по-късни съобщения възможно е делото да е било окончателно прекратено.
Според плановете България трябва да се присъедини към НАТО през май 2004 г. Макар и да подчерта, че притесненията във връзка със случая с Аспарухов, както и друг подобен случай в Словакия, едва ли ще объркат разширяването на НАТО, един западен аналитик заяви, че влиянието на офицери от комунистическото разузнаване в тези две страни, както и в Румъния, е тревожен въпрос, който създава "потенциално сериозен проблем" за алианса.
Загрижеността на НАТО се дължи на вероятността от съществуването на връзки между тези оперативни служители и организираната престъпност, както и на опасността тайни на НАТО да бъдат предадени на чужди разузнавателни служби, каза Стивън Блекуел, началник на Програмата за европейска сигурност към Британския кралски институт на обединените служби.
"Но по-непосредствените притеснения ... са, че информацията може да бъде предадена на терористични групировки, които биха могли да я използват срещу членовете на НАТО", добави Блекуел.

Делова хроника
14/05/2004
Преглед на деловите и икономическите новини от Балканите след 7 май.
(Различни източници -- 07/05/04 - 14/05/04)
 
 
Албанската полиция конфискува луксозни автомобили от нелегален пазар за коли в Дуръс в сряда (12 май) заради липса на документи. Макар Албания да е една от най-бедните европейски страни, улиците й са претъпкани с нови луксозни коли - много от които са откраднати от Западна Европа. [Гент Шкулаку]
Преглед на деловите и икономическите новини от Балканите след 7 май:
България откри търг за строителство на втори мост над река Дунав. Правителството очаква да получи оферти от големи международни строителни фирми до 14 юни. От тях ще бъдат избрани осем оферти, които ще се изпратят на Европейската комисия за одобрение, тъй като комисията поема значителна част от разходите.
***
Атинската фондова борса отбеляза значително увеличение на 12 май, когато общият индекс нарасна с 0,97 % до 2 473,83 точки. Обемът на транзакциите достигна 162,3 млн. евро. От ценните книжа, изтъргувани на тази дата, 125 регистрираха увеличение, 162 регистрираха загуби, а 101 останаха без промяна.
***
Канадското правителство дари 3,3 млн. долара на Босна и Херцеговина за проекти по разчистване на мини по силата на споразумение, подписано на 12 май. Парите ще се използват чрез Програмата за интегрирани действия срещу мините на ПРООН.
***
Заместник-управителят на централната банка на Босна и Херцеговина Драган Ковачевич, който скоро ще се оттегли от поста си, каза на 9 май, че страната определено е поела по пътя на икономическо стабилизиране и растеж. Той отбеляза, че 90 % от вътрешния банков сектор вече са приватизирани и реформата изглежда успешна.
***
ЕБВР одобри кредитна линия за 6 млн. евро за подпомагане на малки и средни предприятия в България, които ще се разпределят от деветата по големина банка в страната "Хебросбанк". Заемът е придружен от 388 000 евро от ЕС за подпомагане на обучението на персонала и осигуряване на успешно усвояване на заема.
***
Букурещ получи дългосрочен кредитен рейтинг на емитент "BB" от "Стандарт и Пуърс" на 12 май. Това е първият рейтинг за местни и регионални власти в Румъния, предоставен от международната агенция.
***
Британската пивоварна компания "САБМилър" ще придобие контролен пакет от 81,1 % от румънската пивоварна "Аурора", като така делът й в компанията ще достигне почти 90 %.
***
Общият външен дълг на Македония достигна 1,812 милиарда долара в края на миналата година, съобщи централната банка на страната. Дългът се е увеличил с 11 % спрямо 2002 г.
***
Албанският заместник-министър на финансите Адриана Бербери съобщи, че преговорите за международно финансиране на проекта за Паневропейския коридор 8 ще продължат през юни. Бербери говори на съвместна пресконференция с генералния секретар на "Черноморската банка за търговия и развитие", Харалампос Царухас, на 6 май.

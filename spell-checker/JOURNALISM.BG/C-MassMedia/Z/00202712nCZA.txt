Убийствата близо до Скопие шокираха региона
					16/04/2012
					Разследването на убийствата продължава, докато междуетническото напрежение расте
					От Мишко Талески за Southeast European Times в Скопие - 16/04/12
 
					 
						
Полицията разследва мястото, където са били застреляни пет души до Железарското езеро близо до Скопие. [Ройтерс]
						Убийствата на петимата македонци до Железарското езеро близо до Скопие в четвъртък (12 април) шокира региона със своята бруталност и застраши мира в Македония, като потенциално застраши и регионалната сигурност. 
						Четири от жертвите са мъже на възраст между 18 и 20 години, които многократно са идвали на езерото да ловят риба. Петият е 45-годишен мъж, който е бил убит, докато се е опитвал да избяга от мястото. Смята се, че той е случаен свидетел на престъплението. 
						"Министерството на вътрешните работи усилено търси убийците и мотива за убийствата. Засега от наличната информация не може да се установи нито тяхната самоличност, нито етническата им принадлежност. Убийците обаче не могат да избягат от правосъдието и ще бъдат наказани най-строго", заяви министърът на вътрешните работи Гордана Янкуловска. 
						Следователите установиха, че четиримата млади мъже са били застреляни отблизо с три вида огнестрелно оръжие. 
						Полицията сформира оперативна група за координиране на разследването. Властите интервюират най-малко 100 души и откриха автомобил, за който се смята, че е бил управляван от убийците. 
						"Призоваваме всички граждани и медии да [запазят спокойствие] и да не разпалват междуетническото напрежение", заяви Янкуловска в апел към обществеността. 
						Убийствата обаче разпалиха напрежението между македонци и албанци на фона на подозрения, че албански паравоенни са убили мъжете в отговор на многократните призиви на социалните медии да отмъстят за двамата албанци, убити преди два месеца в Гостивар, след като нападнали полицай. 
						Този път положението се усложнява от факта, че убийствата съвпаднаха с тържествата по случай Великден. 
						Няколкостотин гневни македонци блокираха квартала "Радишани", като издигнаха барикади, запалиха свещи и апелираха към правителството да гарантира, че правосъдието ще възтържествува. Те разбиха автобус и автомобил на клонящата към опозицията телевизия "24 Вести ТВ". 
						Полицията бързо възстанови контрола върху квартала и задържа девет души от протестиращите. 
						"Все повече ни нападат и убиват, но полицията и съдилищата често не си вършат работата в името на междуетническото съвместно съществуване и международната и вътрешна политика, докато медиите представят изкривено или неутрално мнение", каза за SETimes Бранко Ристевски от Скопие, който е бил близо до Радишани. 
						Според анализатори убийствата могат да се поставят в регионален контекст на фона на неотдавнашните събития, които застрашават мира. 
						"Това убийство е въведение към дейностите, които престоят през следващите няколко месеца, когато ще назреят условията за промяна на границите на Балканите, а именно ще се материализира идеята за Голяма Албания", каза за SETimes Иван Бабановски, бивш преподавател във Факултета по сигурност в Скопие. 
						"Очаквах подобни инциденти малко по-късно, но някой, изглежда, бърза", добави Бабановски. 
						Мерсил Билялджи, политически анализатор и заместник-ректор на Университета в Скопие "ФОН" не е съгласен, като твърди, че идеята за Голяма Албания не стои нито зад този, нито зад други инциденти. Той обвинява за тях криминализирането на обществото. 
						"Убийствата нямат непременно междуетнически характер. Може би те са резултат от провежданата лоша политика", каза Билялджи за SETimes. Той обаче е съгласен, че Македония "може да навлезе в опасна фаза в социално отношение." 
						Йове Кекеновски, професор по проблемите на сигурността в Университета в Битоля обаче каза за SETimes, че липсата на доверие и враждебността между македонския народ и албанското малцинство са твърде големи. "Очевидно е, че албанците искат да живеят в етнически чиста държава и този вид инциденти са резултат от подобни планове." 
						Организациите, които се създадоха след разпадането на Армията за освобождение на Косово, предупредиха премиера на Косово Хашим Тачи, ЮЛЕКС и КФОР, че отново ще се мобилиризат и ще защитят албанците в северната част на Косово. 
						Паравоенната Албанска национална армия (АНА) предупреди САЩ, ЕС, НАТО и ООН, че ще се намеси в Косово, както и в Западна Македония и южната част на Сърбия, за да защити албанците от екстремизъм. 
						"Принудени сме да се намесим, преди да е станало твърде късно", каза политическият лидер на АНА Гафур Адили. 
					
				
			
					 
					
 
 

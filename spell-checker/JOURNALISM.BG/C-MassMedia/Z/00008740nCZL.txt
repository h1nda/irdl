Премиерът на Турция Ердоган заяви, че не е сигурно разполагането на турски войски в Ирак
19/10/2003
 
АНКАРА, Турция -- Премиерът Реджеп Тайип Ердоган заяви в събота (18 октомври), че неговата страна може да се откаже от плановете за разполагане на войски в съседен Ирак, ако временното правителство в Багдад продължи да се придържа към опозицията си спрямо евентуалното турско присъствие. Той поясни, че резолюцията на парламента в подкрепа на разполагането не задължава кабинета да изпрати войски в Ирак. Премиерът каза, че тази резолюцията е в отговор на искането на САЩ, а Турция от самото начало въобще не е била ентусиазирана от подобна перспектива. Ердоган направи заключението, че правителството ще изчака развитието на събитията около новата резолюция на Съвета за сигурност на ООН, която постановява сформирането на международни сили за сигурност в Ирак. Турският Червен полумесец обаче продължава да изпраща хуманитарни помощи на населението в Багдад. (AП, AФП - 18/10/03)

Райс призова за уважение към светската демокрация в Турция 
					17/04/2008
					Американският държавен секретар Кондолиза Райс призова за уважение към „светските демократични принципи” на Турция в светлината на съдебното дело за закриване на управляващата партия. 
					От Айхан Шимшек за Southeast European Times -- 17/04/08
 
					 
						
САЩ наблюдават процеса, свързан с постъпките за закриване на управляващата ПСР в Турция, каза във вторник (15 април) държавният секретар на САЩ Кондолиза Райс. [Гети Имиджис]
						Американският държавен секретар Кондолиза Райс направи във вторник (15 април) обръщение пред 27-ата сесия на Американско-турския съвет (АТС) във Вашингтон, заявявайки, че Вашингтон следи отблизо съдебното дело срещу управляващата Партия на справедливостта и развитието (ПСР), свързана с политическия ислям. „Вярваме и се надяваме, че то [делото] ще бъде решено в контекста на светската демокрация в Турция и нейните светски демократични принципи,” каза Райс. 
						Турският главен прокурор обвини миналия месец ПСР, че е „център на дейности, насочени срещу секуларизма", и поиска забрана за политическа дейност за водещите й членове, в т.ч. за премиера Реджеп Тайип Ердоган. Председателят на Европейската комисия Жозе Мануел Барозу разкритикува делото и призова най-висшия съд на Турция да се съобрази с европейските стандарти при вземането на решение. Райс обаче използва по-внимателен подход. Изказвайки увереност в демокрацията на Турция, тя акцентира върху светските принципи, както и върху свободната воля на обществеността. 
						"Турският народ, турските избиратели ще решат трудностите пред себе си в рамките на техния светски демократичен контекст,” каза Райс. 
						Тя призова също Анкара да измени член 301, закон срещу „обидата на турската национална идентичност”, който прокурорите използваха срещу десетки писатели, сред които бе и лауреатът на Нобелова награда Орхан Памук. „Ние продължаваме да насърчаваме Турция да признава и защитава гражданските права на всички религиозни и етнически групи, например чрез отварянето наново на семинарията на вселенския патриарх в Халки като професионално училище,” каза тя. 
						АТС - един от двата основни форума на страните - има за цел да укрепва турско-американските отношения чрез насърчаване на търговските, военните, технологичните и културни отношения. Турският министър на отбраната Вежди Гьонюл, турският генерал-лейтенант Хилми Акин Зорлу и американският генерал-лейтенант Джон Сатлър участваха във форума. 
						Като отново засвидетелства подкрепа за борбата на Турция срещу Кюрдската работническа партия (ПКК), Райс подчерта, че САЩ и техните европейски партньори работят за премахване на убежището на терористичната групировка в Северен Ирак и унищожаване на нейните престъпни и финансови мрежи в Европа. 
						Сатлър призова отговорните лица в Турция да използват не само военни средства срещу ПКК и да „разработят цялостен подход, като подадат ръка на кюрдското население”. Той каза, че не защитава идеята за обща амнистия за ПКК, а по-скоро стратегия за изолиране на твърдолинейните й членове от онези, които биха се завърнали към мирен живот. 
						Тридневната конференция се занима и с двустранните икономически връзки. Турският държавен министър за външната търговия Кюршад Тюзмен отбеляза, че възможностите за фирмите и от двете държави са обещаващи и че все повече американски компании преместват регионалните си централи в Турция. 
						Според Тюзмен 834 такива фирми са инвестирали 5,8 милиарда евро в Турция.

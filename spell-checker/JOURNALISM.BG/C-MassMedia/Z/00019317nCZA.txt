Ръководителят на НАТО: "Членството в ПзМ е възможно за Сърбия"
					20/07/2006
					Присъединяването към програмата на НАТО "Партньорство за мир" е "постижима" цел за Сърбия, при условие че тя изцяло сътрудничи с Трибунала на ООН за военни престъпления, смята генералният секретар на НАТО Яп де Хоп Схефер.
					(Блиц - 20/07/06; НАТО, АП, Ройтерс, ДПА, РСЕ/РС, AKИ, Радио Б92, Бета, Макфакс - 19/07/06)
 
					 
						
Генералният секретар на НАТО Яп де Хоп Схефер [Гети Имиджис]
						НАТО иска Сърбия да стане неин член и подкрепя стремежите й за евроатлантическа интеграция, но първо трябва да бъдат изпълнени изискванията, каза генералният секретар на Алианса Яп де Хоп Схефер в сряда (19 юли) след разговори със сръбския президент Борис Тадич в Брюксел. 
						Лидерите на Сърбия заявиха, че присъединяването към програмата на Алианса "Партньорство за мир" (ПзМ) -- важна първа стъпка към евентуално членство в НАТО -- е една от стратегическите цели на страната. Но преди да се присъедини към структурите на ЕС и НАТО, тя трябва да изпълни условието за пълно сътрудничество с Трибунала на ООН за военни престъпления. 
						В понеделник сръбският премиер Воислав Кощуница представи пред официални представители на ЕС плана за действие на своето правителство за изпълнение на това изискване. Де Хоп Схефер приветства хода, но подчерта, че е необходимо планът да бъде приложен на практика. 
						"Съюзниците приветстваха представения план за действие за арестуването на [бившия босненски сръбски генерал] Ратко Младич и сега този план за действие трябва да се превърне от думи в действия," е казал той, според изявление на НАТО. 
						В началото на май ЕС замрази преговорите по Споразумението за стабилизация и асоцииране (ССА) с Белград, след като Младич -- един от най-издирваните обвиняеми от Трибунала на ООН -- не бе предаден на Трибунала в Хага до 30 април, както бе обещано. Съюзът ясно посочи, че преговорите ще бъдат подновени, след като Трибуналът прецени, че Сърбия сътрудничи изцяло. 
						След срещи с високопоставени представители на ЕС във вторник Тадич каза, че очаква реализирането на плана за действие да доведе до екстрадирането в Хага на всички обвинени във военни престъпления лица, които все още са на свобода, "през следващите няколко месеца".
						Сръбският заместник-премиер Ивана Дулич-Маркович каза тази седмица, че властите трябва да арестуват Младич до септември или да дадат на ЕС доказателства, че полагат усилия за залавянето му, ако искат да бъдат подновени преговорите по ССА. Според сръбския вътрешен министър Драган Йочич обаче планът за действие не посочва краен срок за арестуването на Младич. 
						В същото време, като се позовава на предявено неотдавна обвинение срещу десет души, за които се предполага, че са помагали на издирвания, белградският ежедневник "Политика" съобщи в сряда, че Младич се е укривал в сръбската столица от средата на 2002 г. до януари тази година. 
						"Става въпрос за пет или повече апартамента в [квартал] "Нови Белград", като лицата, които са помагали на Младич, са плащали наемите и са го снабдявали с храна", цитира ежедневникът думите на своя източник, който е видял обвинителния акт. 
						Сръбското правителство е назначило специалния прокурор за военни престъпления Владимир Вукчевич и председателя на Националния съвет за сътрудничество с Трибунала, Расим Ляич, за отговорници по наблюдението и контрола на изпълнението на плана за действие.

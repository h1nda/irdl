Амбициите на Турция имат сериозни последици за БиХ 
					20/01/2010
					Желанието на Турция да се превърне в регионална сила раздразни някои в Босна и Херцеговина.
					От Юсуф Рамаданович за Southeast European Times от Сараево -- 20/01/10 
 
					 
						
Турският външен министър Ахмет Давутоглу (вляво, с члена на председателството на БиХ Харис Силайджич) посети Сараево през октомври. [Гети Имиджис]
						Новата посока на турската външна политика - включително сериозните усилия за укрепване на отношенията със съседките й и същевременното й превръщане в регионална сила - ще се отрази пряко на Босна и Херцеговина (БиХ). Медийни спекулации насочиха вниманието върху предполагаемото желание на Турция да се превърне в сила на Балканите и отвъд тях. 
						Едно е сигурно: турското влияние в БиХ -- за добро или за лошо -- предизвиква силен отзвук сред жителите на малката страна. Някои предричат положителен ефект, докато други се опасяват, че то може да засили напрежението между етносите и автономните области. 
						 БиХ е била под управлението на Османската империя, предшественик на съвременна Турция, в продължение на около 500 години. 
						Миналия октомври, когато започнаха преговорите в базата "Бутмир" за конституционната реформа, турският външен министър Ахмет Давутоглу посети Сараево. Той бе топло посрещнат от представители на бошнашката общност и се срещна с високопоставени лица и политици, между които бе и върховният представител Валентин Инцко. 
						На тези срещи Давутоглу твърдо подкрепи БиХ като суверенна държава, устремена към членство в ЕС и НАТО. Той направи и окуражителни изявления относно необходимостта от реформи, свързани с ЕС, както и за преразглеждане на настоящата конституция на страната. Коментарите бяха приети добре, особено сред политиците. В тях бе видян знак за силна подкрепа за бъдещето на БиХ като суверенна държава. 
						В средата на декември трима ключови партийни лидери в страната - Сюлейман Тихич от Партията на демократичното действие (ПДД), Харис Силайджич от Партията за Босна и Херцеговина (ПБиХ) и Златко Лагумджия от Социалдемократическата партия (СДП) - получиха покани за неофициална среща в Турция за отбелязване на годишнината от турския суфитски религиозен орден в Коня. 
						 Срещата обаче така и не се състоя. Само Силайджич потвърди, че ще присъства, заявявайки, че дневният ред е от културно, а не политическо естество. Другите двама казаха, че няма да присъстват. 
						По-късно се установи, че покани за срещата са били изпратени и до партийни и държавни представители от БиХ с различна етническа и териториална принадлежност. Между тях са били всичките трима членове на председателството на БиХ - бошнак, хърватин и сърбин - а така също и премиерът Никола Шпирич, етнически сърбин. 
						 Реакцията бе бърза и гневна, като представителят на Камарата на народите на БиХ от Република Сръбска, Душанка Майкич, нарече провалената среща в Турция опит да се създаде нова ислямска държава. 
						НПО "Конгрес на бошнашкият интелектуален съвет" (КБИС) обаче публикува изявление, насърчаващо по-тесните връзки между БиХ и Турция. 
						"Запознати сме с усилията, които полага турското правителство за подкрепа на БиХ по пътя й към евро-атлантическата интеграция, в който смятаме за добре дошла всякаква помощ, особено ако е предложена от приятелски страни," се казва в него. 
						След посещението на Давутоглу през октомври БиХ бе посетена от редица турски бизнес делегации и представители, търсещи инвестиционни възможности. 
						Миналата година Турция - с 45 млн. евро - бе четвъртият по големина инвеститор в БиХ след Австрия, Словения и Германия, по данни на Агенцията за насърчаване на чуждестранните инвестиции в БиХ.

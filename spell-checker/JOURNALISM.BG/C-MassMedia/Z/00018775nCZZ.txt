Скопие е домакин на "първия международен мултикултурен уличен фестивал"
					31/05/2006
					Организаторите на "БускерФест 2006" се надяват той да се превърне в най-големия фестивал на уличните артисти на Балканите. Още в културните новини: българският световен шампион по шахмат премери сили с европейски чиновници; в Тирана се състоя второ за месеца международно джаз събитие; нов международен панаир на книгата започна в Подгорица.
					
 
					 
						
"БускерФест 2006" се провежда в Скопие с участието на артисти и изпълнители от цял свят. [Томислав Георгиев]
						Жонгльори, мимове, акробати, музиканти и други изпълнители се събраха в Скопие на фестивал на уличните артисти, който организаторите се надяват да стане най-големият на Балканите. "БусерФест 2006", организиран от гражданската асоциация "УАН УЕЙ", културния цетър "КРУГ" и общинските власти в Скопие, бе открит на 26 май и ще продължи до 6 юни. 
						*** 
						
Българският световен шампион по шахмат Веселин Топалов премери сили с европейски чиновници в едновременен сеанс на 12 дъски, който се проведе в Брюксел на 24 май. Топалов записа девет победи, две ремита и една загуба в демонстрацията, продължила два часа, която се състоя в чест на Деня на Светите братя Кирил и Методий и Деня на българската писменост и култура. 
						*** 
						"Тир Джаз Фест," второто за месеца международно джаз събитие в Tирана, започна на 29 май. То включва изпълнения на над 10 групи с участието на Джордж Тейлър от Великобритания, Дорит Крайслър и Луи Остин от Австрия, хърватско-австрийската формация "Хепи Кичън", "Трансилваниън Груув" от Румъния, Лука Чарла и Ренцо Руджери от Италия, Хорстман-Вайдман-Данек от Германия и косовско-американския ансамбъл "Муун Инхабитънт". 
						*** 
						Петият Международен трансилвански филмов фестивал ще се проведе в Клуж-Напока, Румъния, от 2 до 11 юни. Програмата включва над 100 прожекции, както и семинари и срещи с филмови продуценти, режисьори и актьори. 
						*** 
						Третият Солунски панаир на книгата се проведе от 25 до 28 май в Гърция. В програмата бяха включени литературни вечери, кръгли маси за съвременната балканска литература, специални прояви за деца, както и промоционални кампании за новаторски услуги в библиотеки, архиви и музеи. 
						*** 
						Изложба с участието на хърватския академичен художник Андрия Якелич бе открита в Националната галерия "Чифте Амам" в Скопие на 25 май. Представени са 25 творби на автора, посветени на родния му край Сплит. 
						*** 
						Юбилейното 25-о издание на детската художествена изложба "Малкият битолски Монмартър" се състоя в македонския град Битоля между 23 и 30 май. Участваха общо 120 млади художници от 30 страни. Тазгодишната голяма награда бе присъдена на Анадолското художествено училище от Турция. 
						*** 
						Първият Международен панаир на книгата в Подгорица започна през май в черногорската столица. Организаторите, асоциацията "АйПи Ню Бук" и информационно-културният център "Будо Томович", имат за цел да превърнат шестдневния панаир в редовно регионално събитие с голямо културно значение. 
						
(Различни източници – 24/05/06-31/05/06)

Проекти и планове за модернизация на пристанище Дуръс
					29/05/2006
					Европейската инвестиционна банка и ЕБВР финансират проекти в Албания за модернизиране на най-голямото пристанище на страната, Дуръс. През пристанището преминават почти 65 % от вноса и износа на страната, като то е и врата към останалата част от региона.
					От Ерлис Селимай за Southeast European Times от Тирана -- 29/05/06
 
					 
						
Целта на проектите за модернизация на пристанище Дуръс е да се увеличи сигурността за движението на стоки и хора, като в същото време се предотврати незаконният трафик на хора и наркотици. [НАТО]
						Европейската инвестиционна банка (ЕИБ) и ЕБВР финансират проект в Албания, който ще превърне най-голямото пристанище на страната в главен регионален транспортен възел. Целта е да се модернизира пристанището в съответствие с европейските стандарти, а други предстоящи проекти ще подобрят инфраструктурата и обслужването. 
						По-рано този месец хърватска строителна компания завърши проект за 10,5 млн. евро, при който бяха разрушени няколко стари сгради и подобрени условията в района за дейностите, свързани с вноса и износа, както и за осигуряване на по-добри транспортни услуги. 
						Албанският министър на транспорта и телекомуникациите Лулзим Баша каза, че проектът е една от стъпките за развитие на пристанище Дуръс. "Важно е да имаме пристанище, което отговаря на международните стандарти, да го превърнем за кратко време във важен транспортен възел за региона," каза Баша. 
						Албанските власти завършват преговорите и по друго споразумение с ЕИБ и ЕБВР за финансиране на реконструкцията на пътническите терминали в Дуръс. Баша каза, че Албания преговаря за финансиране от 22 млн. евро, което изцяло ще промени пристанището. 
						"Подготвяме и реформи, свързани с управлението на пристанище Дуръс и на други албански пристанища. Целта ни е да ги дадем на концесия, защото смятаме, че това е по-добър начин да се използват ефективно възможностите, които предлагат," каза Баша. 
						Целта на проектите за пристанище Дуръс е да се увеличи сигурността за движението на стоки и хора, като в същото време се предотврати незаконният трафик на хора и наркотици. 
						В Албания има пет пристанища, отворени за международен трафик: Дуръс, Вльора, Саранда, Шенгин и Химара -- средно с около 5 млн. тона товарооборот годишно. Дуръс е най-голямото пристанище на Албания -- то обработва около 90 % от международния търговски товароборот на страната по море и 65 % от общия износ и внос на страната. 
						Правителството осъществява генерален план за развитие на пристанището с цел да увеличи неговия капацитет и ефективността му. Промишлен парк Дуръс се строи с подкрепата на ЕБВР и по план ще се намира точно до града. Правителството е инвестирало държавни средства и в модернизацията на пристанищата Вльора, Саранда и Шенгин. 
						Пристанище Дуръс е западният край на Паневропейския транспортен коридор номер VIII и затова играе важна роля в икономическото развитие на страната и Западните Балкани, казва ЕИБ. 
						Дуръс е важен и за туризма. Той се смята за вратата на Албания -- не само за пристигащите и отплаващите кораби, превозващи стоки, но и за пътниците, тъй като има ежедневна фериботна връзка с италианските пристанища Бари (на 300 км) и Бриндизи (на 200 км).

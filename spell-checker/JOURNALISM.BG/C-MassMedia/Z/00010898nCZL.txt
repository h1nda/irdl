България и Румъния ще бъдат подложени на по-строга система за мониторинг
24/05/2004
Съобщава се, че ЕС разработва система за по-стриктен мониторинг върху България и Румъния, което потенциално може да забави очакваното през 2007 г. приемане на тези държави в Съюза. Новите механизми могат да повлияят отрицателно върху процеса на присъединяване на Хърватия и Турция.
(EUobserver, EurActiv - 21/05/04; Ройтърс, Медиапул - 20/05/04; Би Би Си - 19/05/04)
 
 
Румънският премиер Адриан Настасе (вляво, заедно с председателя на Европейската комисия Романо Проди) получава информация за плановете на комисията. [АФП]
ЕС планира да въведе по-строга система за наблюдение на България и Румъния, за да са гарантира, че те ще изпълнят обещанията, поети по време на преговорите за членство. Двете страни се очаква да се присъединят към Съюза в началото на 2007 г., но новата система може да доведе до забавяне на тяхното присъединяване с година или повече.
Европейската комисия вече е информирала румънския премиер Адриан Настасе за своите планове, съобщи в петък (21 май) базираният в Белгия информационен сайт EUоbserver.
Два дни по-рано Би Би Си съобщи, че въвеждането на такава система за строг мониторинг ще бъде безпрецедентна стъпка от страна на ЕС. Системата, прилагана спрямо десетте държави, присъединили се към Съюза на 1 май, не предвиждаше възможност за забавяне на действителното присъединяване на съответната страна и се определя от някои европейски представители като неефективна.
Целта на новите засилени механизми, които вероятно ще се финализират до септември, ще бъде да се гарантира изпълнението на поетите от България и Румъния ангажименти за реформа.
"Това ще бъде подусловно присъединяване, което ни дава възможност да го забавим с около година, ако ангажиментите, поети по време на преговорите за членство, не се изпълняват адекватно," цитира Би Би Си думите на дипломат в Брюксел, който характеризира новата система като "много ограничителна".
България и Румъния станаха официално членове на ЕС в края на 1999 г. като и двете страни се надяват, че ще приключат преговорите за присъединяване тази година. Представители на Брюксел посочват, че България може да приключи процеса преди края на шестмесечното ирландско председателство, което изтича в края на юни.
"Поемаме дългосрочен риск и единственият начин да запазим лостове на въздействие през този период е чрез въвеждане на строги механизми за мониторинг," посочи представител на ЕС пред Би Би Си, позовавайки се на случая с България и Румъния.
Ако бъде приета, системата ще засегне и кандидатите за членство в Съюза. Получила официален статут на кандидат през 1999 г., Турция се надява да започне предприсъединителни преговори с Брюксел през следващата година. Хърватия предстои да бъде призната за кандидат за членство в ЕС в скоро време. Македония подаде молбата си за членство през март. На Европейската комисия е възложено да започне изработването на становище по готовността на страната да покрие политическите и икономически критерии за членство в ЕС.
Междувременно ново проучване на Ройтърс, проведено сред 38 икономисти в периода 17-19 май, определя шансовете на България да се присъедини към ЕС на 70 %, а на Румъния - 60%.
"До този момент темпът на реформите в България е впечатляващ и по-бърз от очакваното," цитира Ройтърс Катя Парук от Дойче Банк-Лондон.
Според интервюираните Хърватия вероятно ще се присъедини през 2009 г., Сърбия-Черна Гора през 2012 г., а Турция - през 2015 г.

Според специалния пратеник на ООН Нимиц въпросът за името е в основата на гръцко-македонския спор
					14/08/2008
					 
						НЮ Йорк, САЩ -- Въпросът за името е в основата на проблема между Гърция и Македония и трябва да бъде във фокуса на преговорите, заяви в сряда (13 август) специалният пратеник на ООН Матю Нимиц, след като се срещна поотделно в Ню Йорк с представители на двете страни. Нимиц каза, че разговорите с представителите на Македония и Гърция Никола Димитров и Адамантиос Василакис са били трудни и конкретни и са включвали нови идеи, а също и варианти на обсъдените по-рано. "Винаги съм смятал, че въпросът за името може да бъде решен, и ако се споразумеем за името, това ще отвори пътя за решаването на много други въпроси," заяви Нимиц. Съвсем наскоро Скопие поиска от Атина да признае Македонската православна църква. В сряда говорителят на гръцкото външно министерство Йоргос Кумуцакос определи това искане като "смехотворно". (Макфакс, Дневник, Нафтемборики, Елефтерос Типос, Катимерини - 14/08/08; Нетпрес, Елефтеротипия - 13/08/08)

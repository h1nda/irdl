Според ЕК Македония е на прав път
					16/11/2010
					Въпреки като цяло положителната оценка, последният доклад на Европейската комисия посочи една основна пречка, която трябва да бъде преодоляна.
					От Мишко Талески за Southeast European Times от Скопие -- 16/11/10
 
					 
						
Посланикът на ЕС в Македония Ерван Фуере (вляво) и премиерът Никола Груевски. [Ройтерс]
						В своя годишен доклад за напредъка Европейската комисия пише, че Македония е продължила да изпълнява задълженията си по Споразумението за стабилизация и асоцииране. Брюксел препоръчва страната да навлезе в следващия етап от процеса на присъединяване, но само ако успее да реши спора за името с Гърция. 
						"За да започнат преговорите, е необходимо прието от всички страни решение на спора за името под егидата на ООН," каза еврокомисарят по разширяването Щефан Фюле. 
						Иначе докладът като цяло е положителен, въпреки че очертава областите, които се нуждаят от подобряване, като диалога между политическите партии. Охридското рамково споразумение остава съществен елемент за демокрацията и върховенството на закона, се казва в него. 
						Реформите на съдебната власт и публичната администрация, борбата с организираната престъпност и свободата на изразяване остават области, в които ЕК очаква напредък през идната година. 
						Премиерът Никола Груевски нарече доклада ясно доказателство и признание за ангажимента на Македония и отговорния й подход към изпълнението на стратегическия си приоритет. 
						 "Положителната оценка и потвърждението на препоръките от началото на присъединителните преговори с ЕС представляват признание, че Македония върви напред; реформите продължават и страната постига нивото на политическо, икономическо и социално развитие, необходимо за следващия етап от процеса на евроинтеграция," каза той. 
						Докладът е особено положителен по отношение на напредъка на Македония в изграждането на функционираща пазарна икономика чрез намаляване на търговските бариери и подобряване на капацитета на съдилищата и ефективността им в икономическите дела. 
						 Ако Македония прилага енергично програмата за реформи за намаляване на сериозните структурни слабости, страната би трябвало да се справи с конкурентния натиск и пазарните сили, действащи в Съюза, в средносрочен план, се казва в него. 
						Напредък се отбелязва и в законодателството, свързано с работата на публичната администрация, но е необходимо значително усилие за осигуряване на независимост, прозрачност и професионализъм. 
						Македонските власти бяха подразнени от използването на термина "официален език" вместо "македонски език" в доклада, заявявайки, че ЕС е заел страната на Гърция. 
						 Посланикът на ЕС в Македония Ерван Фуере се яви в парламента, за да се извини за евентуалните недоразумения, и продължи с похвали към правителството за изготвянето на план за действие за преодоляване на проблемите в областите, посочени като нуждаещи се от подобрение. 
						Обществеността обаче не е толкова снизходителна. "Нашият път към ЕС се блокира от Гърция заради спора за името. Каквото и да правим, опитвайки се да изпълним критериите за членство, изглежда, че това не е толкова решаващо. Ако ЕС не вразуми Гърция, ще бъдем принудени да спрем преговорите. Не мисля, че има друг начин," каза жителят на Скопие Владимир Богоев, на 45 г., за SETimes. 
						Македония установи дипломатически отношения с ЕС през 1995 г. и получи кандидат-членски статут през 2005 г.

Търговията със Сърбия и Черна гора бе основна тема на форуми във Вашингтон и Подгорица
					15/12/2005
					На две неотдавнашни конференции в Съединените щати и Черна гора бяха обсъдени перспективите за увеличаване на търговията и инвестициите в Сърбия и Черна гора.
					От Антонела Архин за Southeast European Times от Подгорица – 15/12/05
 
					 
						
Американският посланик в Сърбия и Черна гора Майкъл Полт заяви, че настоящата макроикономическа и политическа стабилност предоставя възможност за чужди инвестиции. [AФП]
						Икономическите отношения между Сърбия и Черна гора и Съединените щати се подобряват, каза посланикът на Сърбия и Черна гора Иван Вуячич пред конференция по търговия и инвестиции, проведена във Вашинтон миналия месец. Проявата бе организирана от Бизнессъвета СЧГ-САЩ в партньорство с американското посолство в Белград. Бяха представени над 20 дружества от сферите на телекомуникациите, банковото дело, строителството, инфраструктурата, производството и въздушния транспорт. 
						Бизнессъвета СЧГ-САЩ бе основан през април 2004 г. с цел да насърчава износа от Сърбия и Черна гора. Неговият председател Джон Сейлър изказа задоволство от успеха на конференцията и добави, че това е само началото на един интензивен делови диалог между представителите на бизнеса и институциите от Съединените щати и Сърбия и Черна гора. 
						Според Сейлър американските фирми са показали определен интерес към търговия и инвестиции в Сърбия и Черна гора. 
						В записано на видео послание, показано на конференцията, американският посланик Майкъл Полт заяви, че настоящата макроикономическа и относителна политическа стабилност предоставя възможности за инвестиции. Регионът се възстановява и бележи напредък в осъществяването на реформите, а бизнессредата се подобрява постоянно, каза Полт. 
						Войн Влахович, съветник на премиера на Черна гора Мило Джуканович по международните икономически отношения и приватизацията, запозна присъстващите с приватизационния процес в Черна гора и изгледите за 2006 г. Сред членовете на черногорската делегация бяха земеделският министър Милутин Симович, директорът на Агенцията за насърчаване на чуждестранните инвестиции Петър Иванович, началникът на Дирекция "Пътна инфраструктура" Ратко Иванович, изпълнителният директор на Пристанище Бар Миодраг Гвозденович и Весна Мараш, представител на компания "Плантазе". 
						Също през ноември в Търговската камара в Подгорица се състоя делови форум за укрепване на икономическите отношения между Черна гора и Чешката република. На него присъстваха Джуканович и чешкият му колега Иржи Пароубек. Чешкият лидер заяви, че страната му е готова да помага на Сърбия и Черна гора по пътя й към европейските и евроатлантически структури, добавяйки, че споделя оптимизма на Джуканович относно бъдещите двустранни връзки. 
						Междувременно Джуканович заяви, че чехите са сред нарастващия брой чужди инвеститори, проявяващи интерес към Черна гора. Нарастването на интереса потвърждава, че Черна гора изгражда благоприятна и сигурна среда за инвестиции, създавайки по този начин съвременна държава и икономика, добави премиерът. 
						Пароубек се срещна и с президента Филип Вуянович, който изказа задоволство от все по-добрите икономически отношения. Двамата бяха единодушини, че има място за разширяване на сътрудничеството, особено в областта на икономиката. По време на форума бе подписано споразумение за сътрудничество между чешката и черногорската търговска камара.

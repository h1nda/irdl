Македония обвинява екстремисти за неотдавнашните нападения
01/09/2003
Македонският президент Борис Трайковски свика заседание на националния Съвет за сигурност след серията нападения от въоръжени екстремисти. Отговорност за насилието пое група, наричаща себе си Албанска национална армия (АНА).
(МИА, АП, Дневник - 01/09/03; Мадиопул.бг, Дневник.бг, Радио Б92- 31/08/03; АП, АФП, Ройтърс, МИА, Макфакс - 29/08/03)
 
 
Македонският Съвет за сигурност обвини за неотдавнашната вълна от нападения екстремисти и въоръжени групи, които целят да дестабилизират страната. След заседание късно през нощта в неделя (31 август) Съветът публикува съобщение, в което се призовава полицията да арестува всички, които тероризират населението, а политиците и местните власти да подкрепят усилията на правителството за защита на интересите на всички граждани независимо от етническата им принадлежност.
Македонският президент Борис Трайковски свика заседанието след трите експлозии, които разтърсиха Скопие късно в четвъртък. Взривовете отекнаха в бърза последователност, когато нападателите хвърлиха от движещи се автомобили гранати срещу сградата на областен съд и подземен паркинг. Третото нападение бе срещу казармата "Илинден", където бе изстрелян снаряд от ръчен миномет. Според вътрешното министерство няма пострадали по време на инцидентите.
"Няма щети, с изключение на няколко изпочупени стъкла в съдебната сграда," заяви пред Ройтърс в петък говорител на полицията. " Не желаем да правим спекулации около мотивите или за самоличността на нападателите, но сме започнали интензивно разследване."
В събота група, наричаща себе си Албанска национална армия (АНА), публикува изявление на своя уеб-сайт, в което поема отговорността за последните експлозии в Скопие. Нелегалната организация призна отговорността си и за други нападения през последните 12 месеца в Македония, както и в съседно Косово и южна Сърбия.
"Въз основа на получената информация от компетентните ведомства и органи бе направено заключение, че по-голямата част от нападенията са извършени от няколко екстремисти и въоръжени групи, които действат на терена и целят да подкопаят сигурността на Република Македония, да препятстват по-нататъшното й стабилизиране и прилагането на Рамковото споразумение, " се казва в съобщението на Съвета за сигурност.
Междувременно се съобщава, че хиляди етнически албанци са напуснали домовете си в района на североизточно Куманово в неделя. Асосиейтид Прес цитира жители на село Ваксинце, разположено на по-малко от 20 км североизточно от Скопие, които са заявили пред Македонската държавна телевизия, че се "евакуират" от домовете си поради страх от насилие. Някои твърдят, че са забелязали въоръжени лица в района.
Полицията отцепи близкото село Арациново в четвъртък, когато е започнало издирването на Авдил Якупи, въоръжен екстремист и предполагаем член на АНА, за когото се смята, че е в основата на краткотрайното отвличане миналата седмица на двама македонци, единият от които полицай. Докато издирването продължаваше в неделя, полицаи бяха забелязани да усилват блокадите по пътищата и в района близо до Ваксинце, но официални представители отказаха да уточнят дали според тях заподозреният се е укривал там.
Подкрепяйки усилията на многоетническата полиция да " арестува членовете на тези престъпни банди, които тероризират местното население," членовете на македонския Съвет за сигурност призоваха политиците и местните власти да "защитават интересите на всички граждани независимо от етническата им принадлежност".
Други новини: Началникът на ГЩ на македонската армия Методи Стамболски замина в неделя на официално посещение в САЩ. Планирани са негови срещи с командващия на американското централно командване генерал Джон Абизейд, както и с председателя на обединените началник-щабове генерал Ричард Майърз. Разговорите ще се съсредоточат върху напредъка в преструктурирането на македонската армия в съответствие със стандартите на НАТО, както и върху готовността й за участие в международни мироопазващи мисии.

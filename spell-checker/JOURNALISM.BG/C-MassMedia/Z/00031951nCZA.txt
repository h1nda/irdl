Ново начало за Турция и Армения
					12/10/2009
					Въпреки проблемите в миналото Турция и Армения се договориха да обърнат нова страница в дипломатическите си отношения.
					От Айхан Шимшек за Southeast European Times -- 12/10/09
 
					 
						
Турският външен министър Ахмет Давутоглу (вдясно) и арменският му колега Едуард Налбандян (вляво) се ръкуват след церемонията по подписването в Цюрих в събота (10 октомври). [Гети Имиджис]
						Министрите на външните работи на Турция и Армения подписаха исторически протоколи в събота (10 октомври), като се споразумяха да нормализират отношенията между двете страни и да отворят общата граница. Новината беше приветствана от местните медии. "Исторически подписи" е заглавието в неделното издание на либералния всекидневник "Радикал", "Създаване на история в тишина" пише "Поща", а според първата страница на "Стар" "Исторически проблем е вече в историята". 
						Подписването на споразуменията, които са резултат на почти две години преговори, едва не се провали в събота, тъй като двете страни не успяха да постигнат съгласие за съдържанието на съответните изказвания. 
						Държавният секретар на САЩ Хилари Клинтън, която беше в Цюрих, за да участва в подписването, се намеси лично и въпреки тричасовото закъснение церемонията продължи по план. Никоя от страните обаче не направи изказване. 
						Освен Клинтън на церемонията присъстваха руският външен министър Сергей Лавров, френският външен министър Бернар Кушнер, върховният представител на ЕС по външната политика Хавиер Солана и швейцарският министър на външните работи Мишлин Калми-Рей. 
						Двата протокола, подписани от турския външен министър Ахмет Давутоглу и от арменския му колега Едуард Налбандян, отбелязват първото двустранно споразумение между двете съседни държави от около 88 години. 
						Отношенията между тях се влошиха заради несъгласия във връзка с масовите убийства на арменци в Османската империя по време на Първата световна война. Според Армения е бил извършен геноцид, а Турция отрича наличието на умишлена политика на унищожаване. Анкара твърди, че убийствата са станали в период на масово насилие и нестабилност, през който са загинали и турци. 
						Новите споразумения предвиждат създаването на двустранна комисия от историци и експерти, която да реши въпроса. 
						Давутоглу подчерта в неделя, че протоколите съдържат три основни въпроса, които са от полза за Турция. Първо, Армения признава съществуващите граници, като така отваря пътя за нормализиране на дипломатическите отношения между двете държави. Териториалните претенции на арменските националисти, както и споменаването на Велика Армения, отдавна предизвикват загриженост в Турция. 
						На второ място, с приемането на турското предложение за създаване на подкомисия за събитията от 1915 г. двете страни ще доближат позициите си относно твърденията за геноцид и ще постигнат "общо разбиране". 
						На трето място, постигнат е напредък към намирането на решение на ситуацията с азербайджанската територия Карабах, която все още е окупирана от арменските сили. 
						"Представете си замразена храна. След като я размразите, не можете да я замразите отново. Вече сме свидетели на окуражаващи разговори за намирането на решение за Карабах", заяви Давутоглу за местната телевизия ТРТ. 
						Въпреки постигнатия напредък в изглаждането на различията остават още много препятствия. 
						В Турция опозицията остро критикува правителството, че е обърнало гръб на съюзника на страната Азербайджан. Турция винаги е заемала позицията, че Армения трябва да оттегли войските си от Карабах като предварително условие за отварянето на границата, но този въпрос не се посочва конкретно в протоколите.
						В отговор на изказванията на опозицията турският премиер Реджеп Тайип Ердоган заяви, че споразуменията откриват нови възможности и той се надява, че те ще доведат до намирането на решение в Карабах. 
						"Ние като правителство проправихме пътя за това сътрудничество, но парламентът трябва да реши дали то да бъде приложено”, каза той на конгрес на партията в Анкара. 
						Турция няма да разглежда благосклонно споразуменията, ако Армения не се оттегли от азербайджанските земи, е заявил той, цитиран от „Ройтерс”. "Ако този въпрос бъде решен, нашият народ и нашият парламент ще имат по-положително отношение към този протокол и този процес."

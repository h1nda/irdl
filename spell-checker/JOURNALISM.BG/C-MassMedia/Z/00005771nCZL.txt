Македонската полиция отрича твърденията, че изтезава заподозрени
26/01/2003
 
СКОПИЕ, Македония -- Македонската полиция отрече твърденията на Амнести Интернeшънъл, че нейни служители изтезават заподозрени, особено членове на албанското етническо малцинство. В събота (25 януари) говорителка на полицията призна, че е имало употреба на сила, но отрече в тези случаи да са били изтезавани заподозрени. Миряна Найческа от Хелзинкския комитет за правата на човека в Македония също отхвърли доклада, наричайки го "непрофесионален".
В други новини, три жени бяха убити в бар в Добри Дол, близо до Тетово. Предполага се, че са загинали в престрелка между враждуващи банди, занимаващи се с трафик с хора. По-късно е бил открит и мъж, убит близо до село Сенокос. Според полицията двата инцидента са свързани. (бТВ, БНТ, Нова ТВ, АП, АФП - 25/01/03)

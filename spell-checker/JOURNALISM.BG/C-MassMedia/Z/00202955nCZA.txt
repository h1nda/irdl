Гърция се надява туризмът отново да се съживи въпреки продължителната криза
					04/07/2012
					Гръцките власти и фирми се опитват да привлекат обратно колебаещите се туристи на фона на опасения, че сезон 2012 е загубен. 
					От Анди Дабилис за Southeast European Times от Атина -- 04/07/12
 
					 
						
Туристи наблюдават церемонията по смяната на караула на площад "Синтагма" в Атина. [Ройтерс]
						Смяната на караула пред парламента и гробът на незнайния воин на площад "Синтагма" в Атина е любимо място за снимки на туристите дори в лятната обедна жега. 
						Много малко хора обаче са били там напоследък. Шуанг Жанг, на 24 г., студент, който е присъствал на спектакъла с двама свои приятели от Китай, се притеснява да не завари протестиращи, които се бият с полицаите, картина, която за много посетители е заменила тази на Акропола. 
						"Когато ние, чужденците, видим хора, пръскани със сълзотворен газ и пребивани, това ни отблъсква", каза Жанг за SETimes. 
						Този вид притеснения, както и продължаващият икономически спад, забавят най-голямата машина за приходи на Гърция. 
						Преди новото коалиционно правителство да поеме властта миналия месец, резервациите в хотелите и курортите бяха намалели с 30 до 50 %, а редица хотели бяха затворени. 
						Страховете, че Гърция ще излезе от еврозоната, спряха много евентуални туристи, притеснени, че еврото ще бъде заменено от драхмата. Новото правителство съобщи, че постъпленията от туризъм са намалели с повече от 12 %, водейки до близо 10-процентен спад на пристиганията, или загуба от 100 млн. евро. 
						След изборите гръцките власти разчитат на туристите да спасят сезона, да напълнят държавната хазна и да съживят отрасъла, в който са заети една пета от работещите в страната. 
						"Резервациите постепенно се увеличават. Когато изборите наближаваха, нямаше никакви", каза за SETimes Андреас Метаксас, заместник-председател на Федерацията на гръцките хотелиери. 
						Хотелиерите, които се опасяваха от 30-процентен спад, сега очакват 10 % спад, добави Метаксас. 
						Представители на сектора разчитат на германските посетители, както и на новия пазар - руските туристи. 
						Политическите спорове обаче относно ролята на Германия, която настоява за строги икономии в Гърция, пораждат горчивина, която кара много германци да не желаят да посещават страната - техният брой е спаднал с 33 %. 
						Според Александрос Василикос, председател на Атинската хотелиерска асоциация, Гърция не може да очаква добра година, защото се конкурира с олимпийските игри в Лондон през 2012 г. и по-евтините северноафрикански държави. 
						"Данните не са добри. Очакваме спад, който може и да не бъде двуцифрен, в сравнение с миналата година, която беше рекордна. Не е трагедия, но силният натиск, на който бяхме подложени, не помогна за резервациите", каза Василикос за SETimes. 
						Институтът за изследвания и прогнози в туризма съобщи за 32-процентен спад на предварителните резервации за периода юни-септември и смята, че спадът в приходите на хотелите ще бъде между 870 млн. и 1,1 млрд. евро - една пета от общите приходи. 
						Проблемите, свързани с продължителната финансова криза в целия ЕС, и лошата реклама правят спасяването на туристическия сезон трудна задача, смята Ксенофон Петропулос, мениджър по комуникациите на Асоциацията на гръцките туристически предприятия. 
						"Би могло да има намаление от 10 до 15 % в постъпленията заради драстичните намаления на цените с цел привличане на посетители", каза Петропулос за SETimes. 
						"Не знаех дали ще видим демонстрации и си мислех, че трябва да се опитаме да ги избегнем", каза за SETimes 53-годишната американска туристка Синди Гарса на площад "Синтагма" в Атина. 
						Преди всичко обаче Гърция иска да привлече в страната повече хора като семейство Гарса. 
					
				
			
					 
					
 
 

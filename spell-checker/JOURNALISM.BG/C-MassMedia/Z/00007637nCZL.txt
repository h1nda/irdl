Коридор № 8: Път за сближаване на хората
15/07/2003
Представители на държавите, участващи в изграждането на паневропейския транспортен коридор №8, обсъдиха възможностите за ускореното изграждане на пътното и железопътното трасета по време на неотдавнашна среща в Тирана
От Валентин Нешовски за Southeast European Times в Скопие - 15/07/03
 
 
Паневропейският коридор №8, който преминава през България, Македония и Албания, свързвайки турски и италиански пристанища, предлага възможност за засилване на регионалното сътрудничество, се казва в декларацията, приета от официалните представители на държавите, участващи в проекта. Те се срещнаха в Тирана на 30 юни.
Плановете за коридор включват изграждане на пътно и железопътно трасета, нефто- и газопровод, електропреносна мрежа на далечни разстояния,а на по-късен етап телекомуникационни кабели. Коридорът започва от черноморските пристанища Варна и Бургас, преминава през София, Скопие и Тирана и завършва при албанското адриатическо пристанище Дуръс.
Италианските пристанища Бари и Бриндизи се разглеждат като врати към ЕС, докато турските пристанища ще свързват коридора с Кавказкия басейн в Азия. Мнозина очакват, че разходите за транспортиране на нефт към ЕС ще бъдат значително понижени след построяването на нефтопровод по коридора.
Проектът е на различни фази от своята реализация. В Македония магистралата Скопие-Гостивар все още не е довършена. Завършена е железопътната отсечка между Скопие и албанската граница, докато строителството на отсечката до българската граница е все още в ход.
В България няма магистрала в участъка между София и македонската граница, докато ж.п. линията се нуждае само от свързване с македонската страна. Албания трябва тепърва да инвестира средства в проекта. Експерти настояват за реконструкцията и модернизацията на пристанищата в България и Албания, за да се повиши обслужващият им капацитет.
ЕС и Пакта за стабилност са финансирали изграждането на части от този коридор. Участници в тиранската среща изразиха задоволство от интензифицирането на сътрудничеството между държавите от региона и от програмите за реформи, осъществявани от съответните правителства.
"Коридорът ще представлява не само транспортна връзка между страните, но и средство за сближаване на хората, културите и икономиките в региона, така че той да се интегрира напълно в евроатлантическите структури," заяви македонският външен министър Илинка Митрева. Тя добави,че координацията би била по-ефективна, ако всяка страна определи експертна група за наблюдение на дейностите от технически и финансов характер.
Срещата даде ход на инициативата да се открие Секретариат на коридор №8 в Бари, Италия. Ще бъдат определени представители на всяка страна, които ще търсят форми за засилване на междуправителственото сътрудничество.

Земетресение причини смъртта на 18 души в Турция
02/07/2004
 
ИСТАНБУЛ, Турция -- Земетресение разтърси Североизточна Турция рано в петък (2 юли) и стана причина за смъртта на 18 и раняването на 50 души. Местните власти заявяват, че още 20 души са в тежко състояние. Спасителите не очакват броят на смъртните случаи да се увеличи, тъй като повечето жители са били по вилите си, когато земетресението е ударило района в близост до иранската граница. Измереният магнитуд е бил 5,2 по скалата на Рихтер.
Междувременно най-малко пет души - повечето от тях минувачи - загинаха в провинция Ван при избухването на бомба, очевидно предназначена за покушение срещу областния управител. Хикмет Тан пътувал към службата си, когато е станало нападението. Той не е бил ранен. Екстремисти от Кюрдската работническа партия са заподозрени в организирането на покушението.
Други новини: Хансйорг Кречмер, представител на Европейската комисия в Турция, заяви в интервю, че очаква положителен доклад на ЕК за реформите, осъществявани от Анкара. Лидери от страните членки на ЕС ще вземат доклада под внимание, когато към края на годината ще решат дали Турция да започне присъединителни преговори в началото на 2005 г. Кречмер насърчи Анкара да работи по-усилено за изпълнение на реформите през следващите месеци, като каза: "Вероятно през октомври все още ще се намираме в ситуация, в която чашата не е пълна, но и, разбира се, далеч не е празна." (AП, Си Ен Ен, Би Би Си, Анадолска агенция - 02/07/04; Блумбърг - 01/07/04)

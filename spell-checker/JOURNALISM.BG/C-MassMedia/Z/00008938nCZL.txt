По-голяма финансова независимост за македонските съдилища
04/11/2003
Създаването на Съдебен бюджетен съвет бележи първата стъпка при прилагането на наскоро приетото законодателство, което предвижда отделен бюджет за съдебната власт.
От Мария Лазарова за Southeast European Times в Скопие - 04/11/03
 
 
Процесът, насочен към финансовата независимост на македонската съдебна система, отбеляза важен етап чрез създаването на Съдебен бюджетен съвет. По този начин започна официалното прилагане на наскоро приетото законодателство, предвиждащо отделен бюджет на съдебната система. Основната задача на Съвета е да планира, отпуска и разпределя средствата за съдилищата, нещо, което преди бе задължение на Министерството на правосъдието.
"Македонската съдебна система поема голяма и то не само правна отговорност, тъй като й се дава шанс да участва при генерирането на собствените й потребности и при разпределението на ресурсите. Това е отлично начало по пътя към финансовата независимост на съдебната система, тъй като ни се предоставя възможност да станем партньори на другите две власти," посочи Симеон Гелевски, председател на македонския Върховен съд.
Деветчленният съвет, съставен от представители на изпълнителната и съдебната власти, включва председателя на Републиканския съдебен съвет Ленче Софрониевска. "Съдиите в Македония са автори на този закон, тъй като именно те на практика разбраха ,че независимото им финансиране може да позволи по-успешното разделение на изпълнителната от законодателната власт", каза тя.
Министърът на правосъдието Исмаел Дардиста, който скоро ще бъде сменен от съдията в Конституционния съд Иджет Мемети, приветства създаването на Съдебен бюджетен съвет. "Посредством съдебния бюджет съдилищата получават независимост и съдиите ще могат да устояват на всякакъв възможен натиск и да вземат решения по професионален начин," каза той. "Съдебната власт ще укрепи позициите си по отношение на изпълнителната. "
След шестгодишна подготовка независимият съдебен бюджет ще влезе в сила от 1 януари 2004 г. Дотогава на Съвета ще бъда възложено да изработи условията за прилагане на новата концепция за финансиране. Въпреки че ресурсите за съдебната система ще бъдат събирани в рамките на общия държавен бюджет, целта е да се стимулира по-активното участие на съдебната власт при разпределяне на ресурсите.
Според анализатори сега съдебната система има възможност да засили позицията си по отношение на изпълнителната власт. Доскоро неефикасната съдебна система в Македония бе обект на широко разпространени критики. Проучванията на общественото мнение показват, че повечето македонци нямат доверие на съдиите и считат съдилищата за корумпирани и политически пристрастни.

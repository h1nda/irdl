Буш и Гюл се срещнаха, за да обсъдят ПКК и кандидатурата на Турция за членство в ЕС 
					10/01/2008
					Президентите на Турция и САЩ се срещнаха във вторник, за да обсъдят проблема с ПКК и да засилят още повече сътрудничеството между двете съюзнички в НАТО.
					От Айхан Шимшек за Southeast European Times -- 10/01/08
 
					 
						
Президентът на САЩ Джордж Буш (вдясно) и турският президент Абдула Гюл напускат Белия дом във Вашингтон във вторник (8 януари). [Гети Имиджис]
						Президентът на САЩ Джордж Буш се срещна с турския президент Абдула Гюл във вторник (8 януари) и каза, че САЩ ще продължат да помагат на Турция в борбата й срещу терористичната Кюрдска работническа партия (ПКК). Буш също така призова Турция да намери дългосрочно политическо решение на проблема. 
						"ПКК е общ враг," каза Буш след срещата си с Гюл. "Тя е враг на Турция, тя е враг на Ирак и тя е враг на хората, които искат да живеят в мир." 
						Гюл, първият турски президент, който посещава Белия дом от почти 12 години, изрази съгласие с това. "Работим срещу нашия общ враг, ПКК, и бихме искали да благодарим на президента за неговата непоколебимост по този въпрос," каза той. 
						Двете съюзнички в НАТО отскоро засилиха близкото си сътрудничество в борбата срещу терористичната групировка – ход, който помогна за подобряването на напрегнатите двустранни отношения и за подобряване на имиджа на САЩ в Турция. 
						От декември турският генерален щаб е потвърдил извършването на три въздушни удара срещу лагери на ПКК в Северен Ирак със съдействието на САЩ в предоставянето на разузнавателни сведения. 
						ПКК, която е обявена за терористична организация от САЩ, ЕС и голяма част от международната общност, води кървава военна кампания от 1984 г., за да установи кюрдско самоуправление в югоизточната част на Турция. 
						По време на срещата Буш призова Гюл да бъде намерено дългосрочно политическо решение на продължаващия от десетилетия проблем. 
						Говорителката на Белия дом Дана Перино каза, че американската администрация насърчава Турция да води още преговори с кюрдските и иракските лидери. Същевременно обаче тя подчерта, че САЩ не предвиждат диалог с терористичната организация. 
						Разговорите във вторник дадоха сигнал за започването на нов период между двете съюзнички. Двамата лидери подчертаха стратегическите връзки и намекнаха, че периодът на несъгласия по отношение на Ирак и ПКК е приключил. 
						"Виждам Турция като мост между Европа и ислямския свят, един конструктивен мост. И затова вярвам, че е в интерес на мира Турция да бъде приета в ЕС," каза Буш. 
						Седат Ергин, главен редактор на турския всекидневник ”Милиет”, каза, че посещението на Гюл е било като цяло положително. "Най-важният резултат от срещата Буш-Гюл е, че тя определено постави край на смутния период от 2003-2007 г.," каза той. Освен по-близкото сътрудничество във връзка с Ирак, енергийната сигурност и сътрудничество бяха сред основните теми в дневния ред на срещата САЩ-Турция, добави той. 
						Фарук Логоглу, бивш посланик на Турция във Вашингтон, каза, че новата политика на САЩ по отношение на Ирак – която поставя силен акцент върху единството и целостта на Ирак – е създала нов климат в отношенията между САЩ и Турция. 
						"Мерките на САЩ срещу ПКК всъщност са последица от този нов подход към Ирак," каза Логоглу, добавяйки, че двете съюзнички споделят еднаква загриженост по много въпроси от региона, включително във връзка с ядрената програма на Иран.

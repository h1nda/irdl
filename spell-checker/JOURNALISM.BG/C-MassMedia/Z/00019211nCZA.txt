Рен посети фестивала EXIT, за да обсъди визовия режим
					11/07/2006
					Еврокомисарят по разширяването каза, че е наясно с факта, че 70 % от сръбските младежи никога не са пътували в чужбина и че "получаването на еднократна виза може да бъде скъп бюрократичен кошмар."
					От Йелена Тусуп за Southeast European Times от Нови Сад – 11/07/06
 
					 
						
Еврокомисарят по разширяването Оли Рен (в средата) и сръбският външен министър Вук Драшкович (вляво) присъстваха на кръглата маса на фестивала EXIT. [Давор Коникушич]
						По време на посещение в четвъртък (6 юли) на фестивала EXIT в Нови Сад еврокомисарят по разширяването Оли Рен навлезе в духа на събитието, като цитира песента на "Клаш" "Should I stay or should I go?" ("Да остана или да си тръгна?") 
						В коментар по време на проведената кръгла маса по въпроса за визите -- "Митове и легенди за "Белия шенгенски списък" -- Кога ще започнем да пътуваме като нормални хора?" -- Рен използва текста на песента, за да опише ситуацията на сръбската евроинтеграция в момента. 
						Във форума, чийто домакин бе бившият сръбски външен министър Горан Свиланович, участваха настоящият външен министър Вук Драшкович, външният министър на Босна и Херцеговина (БиХ) Младен Иванич, британският журналист Тим Джуда и сръбският съветник по присъединяването към ЕС Милица Джилас.
						Присъединявайки се към приятната атмосфера на Петроварадинската крепост, със звучаща от близкото кафене силна музика, Рен бе любезен, но твърд, докато обясняваше условията, на които трябва да отговарят балканските страни, за да бъдат включени в "Белия шенгенски списък". Рен заяви, че е наясно с факта, че 70 % от сръбските младежи никога не са пътували извън страната и че "получаването на еднократна виза може да бъде скъп бюрократичен кошмар". 
						Рен увери участниците, че Финландия, която в момента е ротационен председател на ЕС, се е ангажирала със сключването на споразумение за улесняване на визовия режим тази година. Ако това се случи, за някои групи, като студенти, професори и научни работници, изискванията за визи ще бъдат облекчени. Рен каза още, че ще се постарае да гарантира запазването на цената от 35 евро за виза. 
						"Моята цел ще бъде да убедя ЕС, че младите хора от Балканите трябва да пътуват и да получават образование в ЕС, че това е добре както за тях, така и за ЕС, и е ключов фактор за демократизацията на Балканите," каза Рен. 
						Драшкович и Иванич обаче заявиха, че ЕС създава много затруднения на балканските страни при изпълнението на условията за влизане в "Белия шенгенски списък". ЕС има "двойни стандарти" по въпроса, каза Драшкович. 
						Външният министър на БиХ изброи изискванията, които неговата страна е изпълнила. "ЕС поиска [от БиХ] да изготвим уникален паспорт за босненските граждани и ние го направихме. След това поиска да бъдат подписани споразумения за реадмисия с всяка страна от ЕС и ние го направихме. После поиска да бъде подписано едно общо споразумение с ЕС като цяло. След това трябваше да издадем нови лични документи, за които похарчихме 40 млн. евро. Сега се въвеждат биометрични данни, което ще ни струва още 100 млн. евро и още две години работа," каза Иванич. 
						Той призова представителите на ЕС да "се отворят към Балканите и те ще видят, че не сме толкова лоши хора и че имаме с какво да се гордеем". 
						Свиланович заяви, че основното безпокойство на ЕС по негово мнение е, че балканските страни ще изнасят престъпност, ако визовият режим бъде облекчен. Дали обаче визовият режим представлява реална пречка за престъпниците, които искат да влязат в страните от ЕС? В действителност не, каза той, цитирайки като пример случая със заподозрените, които в момента са подсъдими за убийството на сръбския премиер Зоран Джинджич. 
						"Всички те разполагаха с шенгенски визи в паспортите си. И са ги получили законно. Визите няма да спрат престъпниците, но причиняват проблеми на добрите хора, които просто искат да заведат жените си в Париж," каза Свиланович.

Основният заподозрян отрича участие в убийството на Джинджич
13/07/2004
Появявайки се пред съда миналия месец, Милорад Лукович пледира невинен по всички пунктове на обвинението срещу него и каза, че висши сръбски представители са се ползвали от услугите му като част от една сложна конспирация за контрабанда с наркотици. Анализатори отхвърлят твърденията му като политически компромат.
От Давор Коникушич за Southeast European Times в Белград - 13/07/04
 
 
Милорад Лукович, обвинен в убийството на сръбския премиер Зоран Джинджич, направи своето първо изявление в съда миналия месец. [АФП]
Давайки показания за пръв път през съда миналия месец, главният заподозрян в убийството на сръбския премиер Зоран Джинджич каза, че той и отрядът от тайната полиция под негово командване нямат нищо общо с убийството от март 2003 г.
"Нито аз, нито който и да е друг член на отряда за специални операции има нещо общо с организацията или извършването на убийството на сръбския премиер Зоран Джинджич," заяви Лукович пред белградски съд, пледирайки невинен по всички пунктове, съдържащи се в обвинителния акт срещу него.
36-годишният Лукович също така заяви, че е бил част от канал, организиран от водещи членове на Демократическата партия на Джинджич, вкл. бившия сръбски вицепрезидент Чедомир Йованович и съветника по сигурността на Джинджич, Зоран Янушевич, за продажба на наркотици, конфискувани от държавата. Според Лукович хората от обкръжението на Джинджич са го ангажирали за контрабандата на около 700 кг хероин в Босна и Херцеговина, Хърватия и Румъния с оглед последваща продажба в Западна Европа.
Макар мнозина да очакваха, че показанията на Лукович ще хвърлят повече светлина върху връзките между правителство, полиция и мрежите на организираната престъпност в Сърбия, анализаторите отхвърлиха неговата версия като политически компромат. " Няма закон, според който той е принуден да казва истината: той може да се защитава по всякакъв възможен начин, дори като говори неистини," каза адвокатът Слободан Шошкич.
Според експерта по полицейски въпроси и адвокат Марко Никович, атаките срещу членове на бившето правителство е ключов елемент от защитната стратегия на Лукович.
"Той заявява позицията, 'Аз бях много важен за правителството, аз им продавах наркотици,' като защитната му стратегия е да се постави въпросът за неговия мотив: защо би тръгнал той да убива, след като самият е бил доверен човек на Джинджич?", посочи Никович.
"Очаквах изявление, което да е само малко по-значимо и от друг характер, макар че Лукович има право да се защитава както сметне за добре. Той има право да си измисля неща и дори да тласка процеса в задънена улица," изтъкна Добривое Радованович, директор на Института за криминални разследвания, допълвайки, че според неговите очаквания Лукович е трябвало да приведе повече конкретни доказателства в подкрепа на своята теза, че няма нищо общо с убийството.
Лукович, който сега се нарича с истинското си фамилно име Улемек, е обвинен и в убийството на бившия cръбски президент Иван Стамболич през 2000 г., както и в опит да убие опозиционния лидер и сегашен външен министър на Сърбия-Черна Гора Вук Драшкович през 1999 г.

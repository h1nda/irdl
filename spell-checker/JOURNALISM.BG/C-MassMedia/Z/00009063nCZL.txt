Представители на ЕС казаха, че разрешаването на кипърския въпрос е в интерес на Турция
14/11/2003
ЕС предупреди Турция, че ако не бъде решен кипърският въпрос, това може да бъде сериозна пречка за присъединяването й към съюза.
(АФП, ЕЮобзървър, Анадолска агенция, Turks.us - 13/11/03; Анадолска агенция - 12/11/03; АФП, Ройтерс - 11/11/03; ИХТ - 06/11/03; Европейска комисия - 05/11/03)
 
 
Турция е подложена на все по-голям натиск от страна на ЕС, за да работи за намиране на решение на кипърския въпрос, като това може да окаже влияние върху перспективите й за присъединяване към съюза. Междувременно турски официални представители посочиха, че законодателните избори в Северен Кипър на 14 декември могат да проправят пътя за разрешаване на проблемите на средиземноморския остров, разделен вече 29 години.
Кипър е една от 10-те държави, определени да получат членство в ЕС през май 2004 г., но северната й част няма да бъде допусната в съюза, ако дотогава не бъде сключено споразумение за обединение, предупреди Брюксел.
"Отсъствието на споразумение (за Кипър) може да се превърне в сериозна пречка за стремежите на Турция да стане член на ЕС", казва Европейската комисия (ЕК) в годишния си доклад за напредъка на страната по пътя към присъединяването, публикуван на 5 ноември.
Турски официални лица отхвърлиха предупреждението, като казаха, че разрешаването на кипърския въпрос не е сред политическите критерии от Копенхаген, които трябва да изпълнят страните кандидатки за ЕС, за да влязат в блока.
В сряда (12 ноември) върховният представител на ЕС по въпросите на външната политика Хавиер Солана се опита да успокои ситуацията. "Искам да дам на турската общественост и на правителството едно съвсем ясно послание. Няма промяна по кипърския въпрос. Няма допълнения към критериите от Копенхаген", каза той.
След среща на тройката на ЕС с турския министър на външните работи Абдула Гюл обаче Солана каза, че решението на кипърския въпрос "ще бъде от полза за Кипър, ЕС и Турция."
Подобно мнение изказа ден по-рано и канцлерът на Германия Герхард Шрьодер. "Трябва ни логика. Трябва да намерим решение" - тези негови думи бяха публикувани в турския ежедневник "Хюриет". "Не е в интерес на никого, ако Кипър се присъедини към ЕС в сегашното си състояние", каза Шрьодер.
Преговорите по плана за обединение на ООН, предвижващ създаването на слабообвързана федерация и широка автономия на двете етнически общности с известно прехвърляне на територии, се провалиха през март, главно поради несъгласието на лидера на кипърските турци Рауф Денкташ.
"Няма да е катастрофа, ако кипърските гърци се присъединят към ЕС, а ние не ... Животът продължава", е казал Денкташ в четвъртък.
Неговите политически опоненти обещаха да отстранят Денкташ от преговорите и да действат за обединението на острова, ако спечелят голямо мнозинство на изборите през декември.
Турският премиер Реджеп Тайъп Ердоган, който няколко пъти публично критикува Денкташ, ще посети Северен Кипър в събота по случай 20-та годишнина от основаването на миниатюрната република. Вероятно той ще се срещне с членове на кипърската турска опозиция.
Според съобщения на местната преса Ердоган планира да посети и гръцката част на острова като знак на добра воля на своята страна.
Други новини по същата тема: Очаква се специалният координатор на администрацията на САЩ за Кипър, Томас Уестън, да проведе разговори в Турция, Гърция и Кипър. Посещенията му ще започнат следващата седмица.

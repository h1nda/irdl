Гърция разкри случаи на изплащане на пенсии на починали хора
					27/08/2010
					 
						АТИНА, Гърция -- Служител на министерството на труда съобщи в четвъртък (26 август), че страната е харчила милиони, за да плаща пенсии на хора, които отдавна са починали. Заместник-министърът на труда Георгиос Кутруманис каза, че от общо около 500 души на възраст над 110 години, които получават пенсия, над 300 са починали, някои от които преди доста години. "Установихме, че се е изплащала пенсия на лице, починало през 1999 г., а също разкрихме случаи, когато пенсия се е изплащала на хора, починали преди пет до седем години," каза Кутруманис. Той добави, че в момента властите разследват ситуацията. 
						Също в четвъртък опозиционната партия "Нова демокрация" обвини премиера Георгиос Папандреу, че е одобрил разходи за специални съветници въпреки драстичните мерки за намаляване на огромния бюджетен дефицит на Гърция. "Изглежда, че пари има," каза говорителят на "Нова демокрация" Панос Панайотопулос за "Нет ТВ". "Но не, разбира се, за работниците и пенсионерите, а за армията от съветници, наети от г-н Папандреу за личната му канцелария." (Нет ТВ, Блумбърг, Би Би Си, ДПА, Гардиън, РФЕ - 26/08/10)

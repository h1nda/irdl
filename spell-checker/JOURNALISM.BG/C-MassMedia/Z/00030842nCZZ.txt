Наука и технологии: В София бе открит геномен център
					06/07/2009
					Българският геномен център има за цел да повиши конкурентността на местното селско стопанство. Още новини от областта на науката: в Букурещ бе открита Академия по ХИВ/СПИН; посолството на САЩ в Турция откри уебсайт.
					 
						
Геномният център в София е първият по рода си на Балканите. [Гети Имиджис]
						Първият геномен център на Балканите беше открит в понеделник (29 юни) в София. Българското министерство на земеделието отпусна 2 млн. евро за финансирането на център, който има за цел да спре упадъка на аграрните науки и да подобри конкурентоспособността на местното селско стопанство. Центърът е изграден по съвместен проект на министерството, Селскостопанската академия и Софийския университет. 
						*** 
						На 27 юни в Букурещ е открита Европейска академия по ХИВ/СПИН, съобщиха местните медии. Академията има за цел да обучава медицински и социални работници от Румъния и други европейски държави как да се справят с въпроси, свързани с ХИВ/СПИН. Новата институция е част от Националния институт по инфекциозни заболявания “Матей Балш”. Той предлага курсове на място и дистанционни обучения с пряк достъп до пациенти, съоръжения, експерти, ноу-хау и технически процедури. 
						*** 
						Посолството на САЩ в Турция откри на 30 юни уебсайт, който ще служи като пост за виртуално присъствие (ПВП) в третия по големина град в страната, Измир. ПВП Измир е първият от няколкото ПВП, които посолството възнамерява да открие. Уебсайтът www.izmir.usvpp.gov ще съчетава традиционната дипломация и съвременните технологии, в това число специални уебсайтове, електронна поща, цифрови видеокамери и онлайн чатове по мрежата. Той ще предоставя информация за услугите на американското правителство в Измир. 
						*** 
						Екип от гръцки, италиански и американски археолози откри останки от най-старото известно човешко селище на Егейските острови в Лимнос, Гърция. Разкопките са започнали в началото на юни и при тях са били открити каменни сечива с високо качество от късния палеолит, преди около 14 000 години. Находките показват, че селището е било на ловци, събирачи и рибари от 12-ото хилядолетие пр.н.е. 
						*** 
						
						Българският учен Албена Йорданова имплантира човешки ген в муха, което според специалистите може да доведе до революция в лечението на наследствената полиневропатия. Експериментът ще улесни изследването на ензимите и механизмите, които предизвикват заболяването, и може да помогне за намирането на лекарство срещу него. Заболяването води до дегенерация на вътрешните органи, загуба на равновесие, епилепсия и други заболявания. 
						
						(Различни източници - 29/06/09-06/07/09)

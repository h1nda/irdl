Сърбия ще бъде домакин на регионален център за реагиране при извънредни ситуации
					15/02/2010
					В интервю за Southeast European Times началникът на Сектор "Извънредни ситуации" в министерството на вътрешните работи на Сърбия Предраг Марич подчерта, че проектът в Ниш не съдържа военен елемент. Участващите страни скоро ще бъдат оповестени на среща на високо равнище в Белград.
					От Бояна Милованович за Southeast European Times от Белград -- 15/02/10
 
					 
						
Началникът на Сектор "Извънредни ситуации" в министерството на вътрешните работи на Сърбия Предраг Марич. [Никола Барбутов/SETimes]
						В сряда (17 февруари) в Белград ще се проведе конференция на министрите на вътрешните работи на държави от Югоизточна Европа. Всяка страна участничка ще преразгледа ролята си в създаването на регионален център в Югоизточна Сърбия, както и протоколите за реагиране при природни бедствия и други съществени проблеми. 
						Началникът на Сектор "Извънредни ситуации" в министерството на вътрешните работи на Сърбия Предраг Марич каза за Southeast European Times, че центърът ще помогне за координиране на реакцията на съседните държави при пожари, наводнения и земетресения. 
						Според подписаните миналата година документи от сръбския министър на вътрешните работи Ивица Дачич и министъра на извънредните ситуации на Русия Сергей Шойгу центърът, който трябва да заработи през 2012 г., се ползва с подкрепата на Русия. 
						
						SETimes: Кога можем да очакваме да заработи центърът в Ниш и какви дейности ще изпълнява той? 
						
						Предраг Марич: Центърът трябва да бъде готов до 2012 г., но вероятно докато придобие окончателния си вид, постепенно ще бъдат въвеждани нови елементи. Идеята е заради неговото благоприятно географско положение и възможността за бързо достигане до различни други места Ниш да се превърне в център за извънредни ситуации в Югоизточна Европа. 
						Кои страни ще участват, ще стане ясно след [конференцията] на 17 февруари. Освен от бившите югославски републики, очакваме да участват и министри от Италия, Гърция, Кипър и Албания. За центъра беше разпространена много непроверена информация... че ще бъде открита военна база, което е абсолютно невярно. 
						Идеята е в Ниш да се провежда регионално обучение и градът да се превърне в център, където да се събират специалисти и където те да бъдат изпращани при необходимост в кризисни ситуации... да има повече различни [и специализирани] екипи, като екипи за обезвреждане на мини и спасителни екипи, които да действат при наводнения, земетресения и разчистване на развалини. Ако трябва да бъде евакуиран половин град, къде ще бъдат преместени всички тези хора? Необходимо е да има бази за спешно настаняване, палатки, електрогенератори, кухни... всичко това ще се намира в Ниш. 
						
						SETimes: На какво ниво е настоящото регионално сътрудничество в Югоизточна Европа при тежки извънредни ситуации? 
						
						Марич: В сектора на извънредните ситуации [никога] не сме обръщали внимание на етническата принадлежност. Сътрудничеството с другите страни от региона е добро и ние се надяваме, че то ще се засили още повече с откриването на центъра в Ниш. Всяка страна в региона има своите особености и е [експерт] в определени области. Трябва да обединим всички свои силни страни. 
						
						SETimes: В края на 2009 г. Сърбия прие нов Закон за извънредните ситуации. Какво е новото в този закон? 
						
						Марич: Сърбия имаше остаряло [законодателство], създадено за съвсем различна държава, която отдавна не съществува - Югославия. Имахме Закон за защита от природните бедствия от 1977 г. с изображение на Тито в член 5, а Законът за защита от пожари беше от 1988 г. Нямаше нито една институция, която да се грижи за защитата на гражданите в случай на природни бедствия. Опитите да бъде създаден нов закон за защита при извънредни ситуации отнеха пет години и законът най-после беше приет малко преди края на 2009 г. Законът въвежда система [за реагиране] при извънредни ситуации и една агенция, която да обслужва тези дейности. 
						Законът също така предвижда тясно сътрудничество между местните власти и Сектор „Извънредни ситуации” на министерството на вътрешните работи. Кметовете и членовете на щабовете при извънредни ситуации, които ще бъдат сформирани сега във всички общини и градове, ще трябва да преминат обучение за планиране на реагирането при извънредни ситуации. В основата на закона стои превенцията, за да не възникват вече тежки бедствия като наводнението в с. Яша Томич и експлозията в завода за оръжия „Първи партизан” в Ужице, където загинаха седем души. За първи път [центърът] ще има собствен бюджет в рамките на бюджета на министерството на вътрешните работи. 
						
						SETimes: В момента се провежда широка реформа в сектора на извънредните ситуации. Колко ще продължи тя? 
						
						Марич: Като реформираме сектора, искаме да покажем, че можем да направим много, преди да се присъединим към ЕС. Новият закон проправи пътя за въвеждането на единния европейски телефонен номер за спешни случаи 112. Очакваме първите дейности да завършат [до края] на тази година. Единният европейски номер за спешни повиквания ще бъде въведен първо в големите градове, отначало в Белград, а след това в останалата част на страната. Проектът ще продължи от три до четири години. 
						
						SETimes: Кой според вас е най-големият проблем пред Сърбия в сектора на извънредните ситуации? 
						
						Марич: Сърбия има 3 000 пожарникари, а техният брой трябва да бъде 7 000. Интересът нарасна през последните шест месеца, когато започна да се сформира службата за извънредни ситуации. През тази година ще можем да приемем 300 души и ще ги изпратим в тези звена, където ситуацията е най-критична.

Косовската ДПК отрича разцепление в коалицията
					20/11/2009
					 
						ПРИЩИНА, Косово -- Коалиционното правителство, съставено от двете най-големи партии - Демократичната лига на Косово (ДЛК) на президента Фатмир Сейдиу и Демократичната партия на Косово (ДПК) на премиера Хашим Тачи - е пред разпад, предадоха в четвъртък (19 ноември) местните медии, позовавайки се на източници, близки до кабинета. Проблемът изглежда е коалиционно споразумение на местно ниво, което ДЛК е подписала с опозиционния Алианс за бъдещето на Косово (АБК) преди балотажа на местните избори на 13 декември. Според същите източници се очаква ДПК да реши в петък да сформира коалиция с две опозиционни партии - Алианса за ново Косово и Демократичната лига на Дардания. Търканията между ДЛК и ДПК започнаха по време на предизборната кампания, когато взаимните им нападки породиха слухове за разцепление. 
						Партията на Тачи заяви в петък, че няма да има промяна в коалицията с ДЛК на централно ниво. "Централното коалиционно партньорство остава здраво, функционално и ненакърнено", се казва в изявление на партията. 
						Други новини -- Удовлетворението от работата на косовските институции бележи спад, според доклад на службата на Програмата за развитие на ООН в Косово. "Докладът за ранно предупреждение" констатира, че хората са все по-недоволни от парламента, ЮНМИК и ЮЛЕКС. Обратно, работата на КФОР и Косовската полиция печели одобрение. (Телеграфи, РТК, ЧИК, Радио Косова, Ройтерс, Косова Сот, Инфо Прес, Експрес, Коха Диторе - 20/11/09; Кохавижън, РТК, Телеграфи - 19/11/09)

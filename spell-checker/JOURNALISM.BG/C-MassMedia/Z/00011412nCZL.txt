Посланици от ЕС приветстват създаването на Комисия за реформи в полицията на БиХ
08/07/2004
 
САРАЕВО, Босна и Херцеговина (БиХ)-- Посланици от страни членки на ЕС излязоха с общо изявление в сряда (7 юли), в което приветстваха сформирането на Комисия за реформи в полицията на БиХ. Дипломатите подчертаха, че реформата в полицията е основно изискване от предварителното проучване на Европейската комисия за страната. Най-важното е, казаха те, че обществеността заслужава "полицейски сили, които ще работят в защита на нейните интереси, като се борят с престъпността, в т.ч. организираната престъпност и корупцията."
Други новини: Президентът на Република Сръбска (РС) Драган Чавич отхвърли възможността за насрочване на извънредни избори в областта в изявление, излъчено по обществената телевизия на РС. По-малкият партньор от управляващата коалиция, Партията за демократичен прогрес, поиска избори, след като 60 длъжностни лица от босненските сърби бяха уволнени миналата седмица от върховния представител Пади Ашдаун.
Също в сряда председателят на комисията в РС, разследваща клането в Сребреница от 1995 г., заяви, че съставът й може да пропусне крайния срок 15 юли за съставяне на списъка на изчезналите лица. Милан Богданич каза, че неговият екип ще поиска от правителството да прехвърли задачата на друг компетентен орган. (Независне новине - 08/07/04; Фена, ПБС БиХ - 07/07/04)

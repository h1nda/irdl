Фабриките произвеждат мечти и разочарование на Балканите
					23/04/2012
					Въпреки фанфарите и надеждите, някои проекти с чуждестранни инвестиции в региона остават само на хартия.
					От Паул Чокою за Southeast European Times в Букурещ - 23/04/12
 
					 
						
Хиляди обещани работни места не се материализираха, когато "Нокиа" дойде в Румъния. [Ройтерс]
						Когато финландският гигант за мобилни телефони съобщи преди пет години, че ще отвори завод в село Юку в Румъния, никой не подозираше, че еуфорията ще бъде краткотрайна. 
						Заводът привлече други инвеститори, главно доставчици, като индустриалният парк щеше да обхваща 150 хектара. Комплексът щеше да се нарича "Нокиа Вилидж". Около 2 200 души получиха работа в производството, като финландските мениджъри обещаваха 60 милиона евро инвестиции, които щяха да осигурят още 15 000 работни места. 
						Четири години по-късно, през 2011 г. компанията обяви, че премества производствените си мощности в Азия. Официалните представители на Букурещ бяха смаяни от този ход и не разполагаха с никакво обяснение за бързото изтегляне на компанията, което предизвика икономическа революция в Централна Трансилвания. 
						Сценарият с "Нокиа" не е уникален, тъй като други, макар и по-малки компании, са постъпвали по същия начин. 
						В отдалечения град Васлуи в Източна Румъния, фабрика за измервателни уреди от комунистическата епоха бе закупена от холандска компания в началото на 2000-те години. Това предизвика огромен ентусиазъм, спомня си бившият служител Йонел Биклеа. 
						"Всички смятаха, че на фона на тежките икономически условия по онова време, фабриката ще се възроди. Бъдещето изглеждаше толкова светло със западен инвеститор зад нас", каза той за SETimes. 
						Но правилата на капитализма не бяха в полза на фабриката. С течение на годините новите собственици сведоха производството на фабриката до монтажни операции. Жестоката конкуренция от Азия допринесе за определянето на съдбата на фабриката. 
						"От около 2000-те служители са останали по-малко от 100. Бяхме ужасно разочаровани. Повечето от нас бяха работили там от създаването на фабриката през 1978 г. Едва тогава осъзнахме жестоката истина, че един чуждестранен инвеститор не е непременно спасителят", добави Биклеа. 
						
Сръбският президент Борис Тадич бе готов да отпразнува новината за планираното от "Фиат" производство в завода в Крагуевац. [Ройтерс]
						В Сърбия хората губят работата си във фабрики, ръководени от отделни собственици. Голям брой нови частни собственици не спазват обещанията си за разширяване на производството и всъщност уволняват служители. 
						Българският бизнесмен Валентин Захариев купи фабриката в Лясковец за производство на пластифицирана ламарина. Макар че първоначално той обещаваше да наеме повече от 200 души, той уволни една трета от работещите в компанията. 
						Строителната компания "Градевинар" в Ниш осигуряваше прехраната на 20 000 души. През 2007 г. компанията бе закупена от сръбския бизнесмен Джордже Никович, който уволни работниците и спря всички операции. 
						Млекопреработващата фирма "Сведмилк" откри завод през ноември 2007 г. със 120 работници и договори със 1 200 фермери. Заводът пропадна само година по-късно и бе продаден на американско-израелската компания "Феникс Енерджи", но неизплатените дългове към фермерите се оказаха повече, отколкото очакваха и можеха да изплатят новите собственици. 
						Турската млекопреработваща фирма "Сутас" закупи банкрутиралата фирма на 4 април и планира да започне да функционира в рамките на шест месеца. 
						“Това ще бъде една огромна инвестиция за нашите фермери и стада за разплод,” заяви в изказване министърт без протфейл Нади Незир. 
						Любчо Алексов, фермер от Кадино, каза за SETimes, че продажбата дава на фермерите надежди за обновление не само за фермерите от Скопие, но и от други части на страната. 
						Накратко казано, макар че много компании обявяват, че ще започнат бизнес и ще отворят фабрики в региона, плановете не се осъществяват. 
						В Македония няколко фабрики, включително тези на френската фирма "Монтюпет", на словенската "Искра", на турските "Шише джам" и "Бортек" обявиха намеренията си да отворят заводи, които не се осъществиха. 
						Но не винаги става така. Срещат се планове, които имат щастлив край. 
						В Сърбия италианската компания "ФИАТ" отвори завод в Крагуевац според договор, подписан през 2008 г. Скоро ще започне производството на фиат 500 L. До края на годината 2 500 души ще бъдат назначени в завода, а годишният износ на страната ще се увеличи с повече от 1 милиард евро. 
						
Фабриката на "Бенетон" в Ниш ще бъде най-голямата инвестиция в текстилната промишленост в Сърбия с планираното й разширяване. [Архив]
						Италианската компания за облекло "Бенетон" съобщи миналия месец, че ще разшири фабриката си в Ниш през следващите четири години, което ще осигури работа за около 3 000 работници. 
						Южнокорейската компания за производство на авточасти "Юра" отвори три фабрики в Сърбия и осигури 3 500 работни места през последните две години. Четвъртата фабрика, която се строи в Лесковац ще наеме още 1 500 работници. 
						В свободната зона в Македония американската компания "Джонсън Контролс", английската "Джонсън Мати" и италианската "Текнохосе" строят заводи и планират да наемат стотици работници. 
						В Яси, Румъния, световният доставчик на технологии и електроника "Делфи" неотдавна отвори своя четвърти завод в страната. Компанията "Делфи" е инвестирала повече от 300 милиона евро в четирите завода, в които работят повече от 12 000 души. 
						"Румъния предлага голямо разнообразие от квалифицирана работна ръка за производството и висшисти за строителството и управлението; съществуващата инфраструктура и съоръженията, както и конкурентни разходи за извършване на бизнес включително заплати, съоръжения и услуги", каза за SETimes Агнешка Пързимушинска, мениджър по комуникациите на "Делфи" за Централна и Източна Европа . 
						"Страната предлага голям избор от квалифицирани служители. След съответната подготовка местните кандидати се приспособяват много добре към стандартите на автомобилната индустрия. Нашите служители са динамични, квалифицирани и всеотдайни," добави тя. 
						Макар че бизнес инвестициите изглеждат случайни, това не пречи на компаниите да разработват планове. 
						Компанията за производство на авточасти "Драксмайер" се очаква да отвори завод в Кавадарци, Македония, който ще наеме 4 000 души през следващите три години. 
						
						Кореспондентите на SETimes Марина Стояновска в Скопие и Биляна Пекушич в Белград допринесоха за написването на този материал. 
					
					
				
			
					 
					
 
 

Сърбия погреба своя премиер
16/03/2003
 
БЕЛГРАД, Сърбия-Черна гора -- Десетки хиляди хора излязоха на улиците в Белград в събота (15 март), за да отдадат последна почит на премиера Зоран Джинджич. Негови колеги от Албания, Австрия, Хърватска, Унгария, Македония, Румъния и Словакия присъстваха на погребалната церемония, заедно с представители на международната общност. Според местните медии Зоран Живкович от Демократическата партия ще бъде номиниран да наследи Джинджич. Той обеща да продължи пътя на реформи и работата за членство на страната в ЕС.
Междувременно сръбската полиция продължи издирването на убийците. Според длъжностни лица, след убийството в сряда са задържани повече от 180 души, включително и един от лидерите на Земунската мафия. На властите в съседни страни е изпратен списък с повече от 20 заподозрени. Полицията в Босна и Херцеговина извърши внезапни проверки в петък и събота. Външният министър Младен Иванич заяви за репортери, че полицията е претърсила международното летище в Сараево, докато полицията на Република Сръбска е атакувала офисите на частна строителна фирма в Пале и е проверявала превозни средства. Няма информация за арести. (СиЕнЕн - 16/03/03; АП, СиЕнЕн, АФП, Ройтерс, БиБиСи, Б92, ФоНет, Танюг, Блицc - 15/03/03)

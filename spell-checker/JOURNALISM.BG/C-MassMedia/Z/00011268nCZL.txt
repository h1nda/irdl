НАТО ще предостави помощ на Гърция за гарантиране на сигурността по време на олимпиадата
25/06/2004
НАТО прие да предостави помощ на гръцкото правителство за гарантиране на сигурността по време на Летните олимпийски игри и Параолимпийските игри в Атина.
("Гардиън" - 25/06/04; НАТО, Ройтерс, АП, Гласът на Америка, "Катимерини", Македонска информационна агенция - 24/06/04)
 
 
Излитащи от бази в Германия и Италия, до четири самолета на НАТО със системи за ранно предупреждение АУАКС ще патрулират в гръцкото въздушно пространство по време на Олимпийските игри. [АФП]
В отговор на молба на Гърция НАТО прие да предостави помощ за гарантиране на сигурността по време на Летните олимпийски игри и Параолимпийските игри, на които Атина ще бъде домакин през август и септември тази година.
НАТО излезе с изявление в четвъртък (24 юни), в което описва пакета от мерки, одобрени ден преди това от главния ръководен орган, Северноатлантическият съвет. Алиансът ще предостави помощ при въздушното и морско наблюдение, действия в отговор на потенциални атаки с оръжия за масово унищожение, обмен на разузнавателна информация и планиране на мерки в случай на аварийни ситуации в граждански обекти.
Излитащи главно от бази в Германия и Италия, до четири натовски самолета, снабдени със системи за ранно предупреждение АУАКС, ще патрулират непрекъснато в гръцкото въздушно пространство, съобщи Ройтерс. Освен това седем самолета ще помагат на гърците да патрулират във въздушното пространство над Егейско море.
Според съобщенията НАТО предлага и флот от осем кораба, които да помогнат при наблюдението в международни води в Егейско и Йонийско море, докато гръцките военни кораби ще патрулират във водите на Гърция.
Освен това ще бъде разгърнато и подразделение от около 100 чешки специалисти по химическа и биологическа защита от наскоро създадения батальон на НАТО за защита срещу оръжия за масово унищожение. Съобщава се, че частите ще останат в Гърция в продължение на два месеца.
"Те ще останат там, защото в случай на извънредна ситуация не можеш да чакаш с часове влак или самолет да прибере хората", каза генералният секретар на НАТО Яп де Хоп Схефер в четвъртък.
Всички служители на НАТО, които ще участват в програмата за сигурност на олимпиадата, ще действат под гръцко командване.
Това ще бъдат първите Летни олимпийски игри след терористичните атаки срещу Съединените щати на 11 септември 2001 г. Няколко дни след бомбените атентати в Мадрид през март гръцкото правителство помоли НАТО за подкрепа при организиране на мерките за сигурност.
Бюджет за 1 милиард евро е определен за осъществяване на широкомащабния план на Гърция за гарантиране на сигурността, който включва разполагането на около 70 000 служители от армията, полицията и бреговата охрана, които да защитават спортистите и посетителите. Консултантска група, в която влизат представители на седем държави, включително Великобритания и Съединените щати, също ще помага на организаторите за гарантиране на сигурността на игрите, които се откриват на 13 август.
Междувременно в петък започва двудневно учение по управление на кризи, свързани със сигурността по време на Олимпиадата, в което участват висши военни и представители на правоохранителните служби. Специалисти по сигурността от седемте страни, представени в консултантската група, ще наблюдават учението.
Други новини: В четвъртък гръцкият парламент прие нов закон за борба с тероризма, който определя правната рамка за разследвания на територията на целия ЕС и осигурява по-бързо екстрадиране на лицата, заподозрени в терористични действия, в други страни от 25-членния блок. Той удължава и установения наказателен срок за престъпления, свързани с тероризъм, от 20 на 30 години.

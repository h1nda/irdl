Турция лобира за място в Съвета за сигурност на ООН
					21/08/2008
					 
						АНКАРА, Турция -- Правителството е увеличило своите усилия на външнополитическия фронт, опитвайки се да спечели подкрепата на африканските страни, за да получи място като непостоянен член на Съвета за сигурност на ООН. Тези усилия изглежда са дали резултат по време на срещата на високо равнище за турско-африканско сътрудничество, която се проведе в Истанбул тази седмица. "Африканските държави силно подкрепят кандидатурата на Турция. Всички страни, с които се срещнахме, отново потвърдиха своята подкрепа," заяви в сряда (20 август) президентът Абдула Гюл. Общо 42-ма държавни глави имаха двустранни разговори с него по време на срещата на високо равнище. Турция се нуждае от гласовете на 128 от 192-те държави, членки на ООН; 53 от тях са от Африка.
						Други новини от сряда -- Турция разреши транзитното преминаване на американски военни кораби, превозващи хуманитарна помощ за Грузия, през териториалните води на страната в Черно море. Според Държавния департамент на САЩ общо три кораба, натоварени с хуманитарни доставки, ще получат права за транзитно преминаване през Турция в рамките на първата американска хуманитарна мисия по море от началото на конфликта между Грузия и Русия по-рано този месец. (Заман, Интерфакс, Хюриет, АФП, Си Ен Ен - 20/08/08)

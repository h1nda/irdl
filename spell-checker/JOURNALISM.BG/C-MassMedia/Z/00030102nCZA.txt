ЕС: Албания е "по средата" на пътя към членство
					30/04/2009
					Представители на ЕС приветстваха във вторник официалното заявление за членство на Албания в 27-членния блок, отбелязвайки обаче, че предстоящите парламентарни избори в страната ще бъдат от решаващо значение за нейната кандидатура.
					(EurActiv - 29/04/09; АФП, Ройтерс, ДПА, ФТ, Би Би Си, Евронюз, Синхуа - 28/04/09; Euobserver - 27/04/09)
 
					 
						
Чешкият премиер Мирек Тополанек (в средата), неговият албански колега Сали Бериша (вляво) и генералният директор на Дирекция "Разширяване" на ЕК Майкъл Лий пристигат за пресконференция пред сградата на правителството в Прага. [Гети Имиджис]
						Албания се кандидатира за членство в ЕС във вторник (28 април) в Прага, по-малко от месец след като страната се присъедини към НАТО заедно с Хърватия. 
						"Този акт е от историческо значение и отбелязва връщането на моята страна в семейството на европейските държави," заяви албанският министър-председател Сали Бериша, преди да връчи заявлението на своя чешки колега Мирек Тополанек, чиято страна е ротационeн председател на ЕС. 
						Албания направи своята първа крачка към членство в ЕС през юни 2006 г., когато подписа Споразумение за стабилизация и асоцииране (ССА) със Съюза. 
						В последния редовен доклад за напредъка на Албания, който Европейската комисия (ЕК) публикува през ноември 2008 г., се посочва, че страната трябва да положи още усилия в борбата с организираната престъпност и корупцията, да постигне по-голям "напредък в съдебната реформа” и да укрепи своята държавна администрация. 
						Брюксел призова Албания да внесе кандидатурата си след парламентарните избори на 28 юни, но въпреки това тя подаде своето заявление. Приветствайки кандидатурата на церемония във вторник в Прага, Тополанек заяви, че в Албания са били направени "огромни положителни промени". 
						"Убеден съм, че днес тя е по средата на пътя [към пълноправно членство]", е заявил той според АФП. 
						Чешкият премиер е отбелязал, че все още има "много работа", която Албания трябва да свърши, преди да бъде готова да се присъедини към Европейския съюз, което е малко вероятно да стане преди 2015 г., според репортаж на Би Би Си от вторник. 
						Генералният директор на Дирекция "Разширяване" на ЕК Майкъл Лий, който също присъства на церемонията в Прага, похвали Албания за напредъка в извършването на изискваните от ЕС ключови реформи и за "конструктивната и стабилизираща роля" на страната на Балканите. 
						"Провеждането на свободни и честни парламентарни избори през юни остава ключово условие," предупреди той. 
						След падането на комунизма през декември 1990 г. изборите са съпътствани от нередности и обвинения в измами. 
						През ноември миналата година парламентът въведе пропорционална избирателна система, която според управляващата Демократическа партия на Бериша ще доведе до по-ясни изборни резултати. 
						Във вторник Албания стана втората западнобалканска страна, подала кандидатура за членство от декември насам, след Черна гора. 
						Може да се наложи Тирана да изчака няколко месеца за зелена светлина от Брюксел, писа британският всекидневник "Файненшъл Таймс" в уводната си статия във вторник, отбелязвайки, че не би било "редно" ЕС да "пренебрегва" кандидатурата на Албания. 
						“Разширяването на Съюза на изток е сред неговите най-големи успехи; този успех трябва да бъде подсилен с приемането на държавите с крехка демокрация от Западните Балкани, включително Албания," посочва вестникът. 
						Хърватия има най-голям напредък в процеса на присъединяване и може да влезе в ЕС през следващите две години. Тя е следвана от Македония, Сърбия, Босна и Херцеговина и Косово.

Румънският министър на правосъдието обвини ЕК в блокиране на съдебната реформа
					21/11/2007
					 
						БУКУРЕЩ, Румъния -- Във вторник (20 ноември) министърът на правосъдието Тудор Киуариу обвини Европейската комисия (ЕК) в блокиране на антикорупционните усилия на Румъния. В изявление, цитирано от "Ройтерс", Киуариу обвини изпълнителния орган на ЕС в подкрепа на "разпокъсаните и тромави прокуратури". Той критикува дейността на Националната служба за борба с корупцията и каза, че съществуващите три отделни национални прокуратури, занимаващи се с корупцията по високите етажи, трябва да бъдат обединени. Това обаче ще бъде невъзможно, като се имат предвид препоръките на ЕК да не се променя настоящата съдебна и институционална рамка. По-късно същия ден Киуариу заяви, че "Ройтерс" е предала грешно неговите думи.
						Други новини -- Във вторник президентът Траян Бъсеску върна в парламента промените в Наказателния и Наказателно-процесуалния кодекс. Според Бъсеску промените могат да блокират разследванията, по-специално тези срещу бивши и настоящи високопоставени фигури, като с това биха подкопали авторитета на държавата. (Hotnews.ro, Евениментул Зилеи, Котидианул - 21/11/07; Javno.com, Ромпрес, Ройтерс, NewsIn - 20/11/07)

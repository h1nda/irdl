БиХ защитава задържането на лица в имиграционен център
					06/04/2011
					Правителството отхвърли твърденията на радикални ислямисти по отношение на центъра в Лукавица, близо до Сараево.
					Текст и снимки от Юсуф Рамаданович за Southeast European Times от Сараево – 06/04/11
 
					 
						
Уахабити протестираха пред парламента на 12 март.
						Когато около 300 мюсюлмани уахабити се събраха пред сградата на парламента в Сараево миналия месец с искания задържаните от африканско-азиатски произход да бъдат освободени от имиграционния център в Лукавица, правителството реагира бързо. 
						„Напълно подкрепям всички форми на демократичен протест. Този протест обаче не се основава на обективни факти, има за цел да заблуди обществеността и е чиста спекулация”, каза за SETimes директорът на Службата за работа с чужденци на БиХ Драган Мектич. 
						Организаторите на митинга твърдят, че условията в имиграционния център са „нечовешки”, и поставят под въпрос прозрачността на процедурите по задържането на най-малко пет души в центъра. Петимата са били задържани, защото се смята, че представляват заплаха за националната сигурност.
						
Организаторът на митинга Надя Диздаревич.
						Протестът протече с плакати, знамена и скандирания „Tekbir, Allahu Ekber” ["Аллах е велик"] при засилено полицейско присъствие и беше широко отразен в медиите, включително от телевизионни екипи. Протестиращите поискаха да бъде преразгледано задържането на техните съмишленици. 
						Основен организатор беше Надя Диздаревич, която се превърна в обществена фигура през 2001 г., когато тогавашният й съпруг Омар Будел Хадж – член на така наречената „алжирска шесторка” – беше арестуван в Сараево и прехвърлен в Гуантанамо в Куба. 
						Диздаревич твърди, че срещу задържаните няма никакви доказателства. Според нея те са обявени за заплаха за националната сигурност, отново без никакви доказателства. „Ако тези хора са виновни, нека видим какви са основанията [за това] и ние ще бъдем първите, които ще ги изобличат.” 
						Мектич каза за SETimes, че Службата за работа с чужденци на БиХ „е създала своята стратегия и правна рамка в съответствие със стандартите на ЕС... Това са лица, които предстои да бъдат изгонени от БиХ, защото се намират незаконно в БиХ или не сме успели да установим техния статут.” 
						„Взетите от Службата за работа с чужденци решения относно изгонването на тези лица от БиХ подлежат на преглед от Съда на БиХ и [при обжалване] може да бъдат разгледани от Конституционния съд на БиХ. Никое от решенията на службата до този момент не е било отменено от тези второинстанционни институции”, добави Мектич. 
						Заместник-директорът на Службата за работа с чужденци на БиХ, Изет Нехум, категорично отрече твърденията за нечовешко отношение в имиграционния център. Той посочи, че условията на живот са на същото ниво както в европейските имиграционни центрове. 
						„Досега имиграционният център е посетен от 37 неправителствени организации и никой не е посочил нещо негативно. Посетени бяхме дори от представители на Съда по правата на човека в Страсбург. Трудно е да се каже кой не ни е посетил и никой не е дал отрицателно становище”, заяви Нехум пред репортери. 
						Мектич отбеляза, че центърът е финансиран от ЕК и „е проектиран в сътрудничество с холандски имиграционни експерти въз основа на опита на Холандия в работата с чужденци. Затова всички твърдения за нарушения на правата на човека в тази институция, направени по време на протестите на уахабитите, са чиста спекулация.”

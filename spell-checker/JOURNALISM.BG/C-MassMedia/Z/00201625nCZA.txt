Заводът на "Фиат" държи потенциалния ключ за възстановяването на Сърбия
					11/07/2011
					Властите очакват инвестициите на "Фиат" в гр. Крагуевац да запалят искрата на икономическото възстановяване.
					От Игор Йованович за Southeast European Times от Белград -- 11/07/11 
 
					 
						
Сръбските власти смятат, че производството на автомобили в завода в Крагуевац ще стане двигател на икономическото развитие. [Ройтерс]
						Неотдавна, по време на обиколка на завода в Централна Сърбия, президентът Борис Тадич прогнозира, че "Фиат Отомобилс Сърбия" и производството на автомобили в Крагуевац ще се превърнат в двигател на икономическото развитие. 
						Неговите думи подчертаха точно колко надежда влагат сръбските власти в автомобилната фабрика. Производството и износът на два нови модела "Фиат" би трябвало, според сръбските власти, да тласне напред икономическото възстановяване, както и да намали търговския дефицит. 
						В автомобилният завод в Крагуевац, който бе разрушен в началото на 90-те години на миналия век, ще работят около 2 500 работници. Но пристигането на доставчици се очаква да спомогне за разкриването на 5 000 нови работни места в цялата страна. 
						Преди сключването на сделката с "Фиат" през септември 2008 г. заводът е произвеждал по 12 000 автомобила годишно. С началото на производството на модела "Пунто" обаче бройката е нараснала на 30 000 автомобила годишно. 
						Пробното производство на новите модели на "Фиат" се очаква да започне до края на годината. 
						Чрез инвестициите на Сърбия и "Фиат", които се очаква да достигнат около един милиард евро, заводът трябва да развие капацитет за производство на 200 000 до 300 000 автомобила годишно, повечето от които за износ. 
						"Фиат" държи дял от 67 % в акционерното дружество, а сръбското правителство - 33 %. 
						Премиерът Мирко Цветкович казва, че Сърбия може да печели до 1 милиард евро от износ. 
						Не всички обаче са оптимисти. "Икономическото възстановяване не може да се базира само на автомобилната индустрия, защото, с изключение на туризма, тя е най-уязвима за икономическите кризи. Когато възникнат подобни кризи, първите две неща, от които хората се отказват, са пътуванията и новият автомобил," каза белградският икономист Махмут Бусатлия за SETimes. 
						Той добавя, че политиците проявяват също извънреден оптимизъм спрямо печалбите от износ на новия завод. "Дори и заводът да съумее да изнася по 200 000 автомобила годишно, трудно е да се очаква печалбата от модел среден клас, какъвто ще се произвежда в Крагуевац, да бъде 5 000 евро, особено като се има предвид колко много пари ще се харчат за вноса на части за автомобилите," добави Бусатлия. 
						Бусатлия изтъква обаче, че успехът на завода в Крагуевац може да привлече нови инвестиции в Сърбия, което е необходимо за икономическото възстановяване на страната. 
						Всички са съгласни, че новият завод ще бъде повратен момент за Крагуевац, наречен "Долината на глада" след упадъка на неговата промишленост през 90-те години на миналия век. 
						Кметът Веролюб Стеванович каза за SETimes, че сделката с италианците ще означава изграждане на нови пътища и по-висок стандарт на живот. 
						"Секторът на туризма също ще се развива, а много [местни] строителни фирми вече са наети на площадката на завода и в промишлената зона [за изграждането на] 35 000 квадратни метра за халетата на [свързаните] с "Фиат" дружества," каза Стеванович. 
						Местните жители са също толкова развълнувани. "Нямам търпение да започне производството на новите модели. Това със сигурност ще означава нови работни места, но също и наливането на повече пари в града. Очаквам поне ние в Крагуевац да заживеем малко по-добре благодарение на"Фиат", каза жителката на Крагуевац Милета Стойкович.

Шериатски ислямски индекс бе добавен в Истанбулската фондова борса 
					20/01/2011
					Нов съвместен индекс на турската фондова борса разширява ислямския финансов сектор. 
					От Джъстин Вела за Southeast European Times от Истанбул -- 20/01/11 
 
					 
						
Фондовата борса в Истанбул разширява потенциала си за банкиране. [Ройтерс]
						 По-рано този месец Истанбулската фондова борса (ИФБ) въведе съвместен индекс, за да открои и следи 30 компании, спазващи шериата, в стремеж да продължи да развива ислямския финансов сектор. Ислямският индекс се появи в момент, когато светът осъзнава нарастването на мюсюлманското население в глобален мащаб. 
						От 2004 г. в Турция се наблюдава стабилен растеж на ислямското банкиране. Миналия август "Кувейт Тюрк Катълъм Банкасъ" със седалище в Истанбул продаде първия за страната пакет от ислямски облигации, познати като сукук, набирайки 100 милиона щатски долара. Някои разглеждат ислямския индекс с опасения, други - като възможност. 
						"Глобалното мюсюлманско население е много младо в сравнение с глобалното население изобщо, с много висок коефициент на растеж," каза Рафи-удин Шикох, изпълнителен директор на изданието за бизнес стратегии "Динар Стандард". "То е, което движи цялостния растеж, в допълнение към пробивността." 
						Стойността на т.нар. "Международен мюсюлмански пазар" се изчислява на 2 трилиона щатски долара. Продуктите, насочени към мюсюлмани, се търсят от население, което ще се увеличава с един процентен пункт всяко десетилетие, съгласно изследване, публикувано през юни от Международния журнал по екологична наука и развитие. 
						Новият съвместен индекс е предназначен да подпомогне търговията с районите на Персийския залив, Близкия изток и Северна Африка. Фирмите "Бирлешик Магазалар" за търговия на дребно, "Емляк Конут", тръст за недвижими имоти, и телекомуникационният гигант "Тюрк Телеком" са сред регистрираните в индекса компании. 
						"Целим да бъдем вътрешен съвместен индекс, но същевременно искаме чуждестранните инвеститори да се възползват от този индекс," казва Авшар Сунгурлу, заместник-директор на "Бизим Секюритис" за "Хюриет Дейли Нюз". 
						Ислямският шериатски индекс е първият такъв индекс, предлаган в Турция, страна, в която секуларизмът е един от основополагащите принципи, независимо че 99 % от населението й е мюсюлманско. 
						Светски настроените турци смятат, че ислямският индекс, заедно с неотдавнашната атака на правителството срещу алкохола, е доказателство за ислямизацията на Турция, която ги кара да се притесняват, че страната може да се заприлича повече на Иран, отколкото на традиционните й западни съюзници. 
						Ислямското банкиране забранява плащането или приемането на лихви и инвестирането в бизнес начинания, които са "харам" (забранени), т.е. противоречат на принципите на исляма. 
						Шериатският индекс няма да включва компании, които произвеждат алкохол, свинско месо или тютюневи изделия, които също са забранени според принципите на исляма. 
						Индексът се търгува на ИФБ под съкращението КАТЛМ (KATLM). 
						Увеличаващата се търговия на Турция с Близкия изток изглежда недоразвита в сравнение с търговията й с ЕС, който остава основен търговски партньор на страната въпреки кризата в еврозоната. 
						Турция постепенно разширява търговията си с другите мюсюлмански страни и в Далечния изток, особено със страните от Близкия изток. Разширяването ще се осъществява бавно поради закостенялата бюрокрация и формалностите в тези държави, смятат експерти. 
						 Миналия ноември в Бейрут турският премиер Реджеп Тайип Ердоган пристъпи към плановете за свободна търговска зона между Турция и страните от Близкия изток. 
						 "Бъдете сигурни, че заедно ще моделираме бъдещето. Ние сме членове на цивилизация, която отдава голямо значение на съседските отношения," каза той в реч след получаването на наградата "Лидер на годината" от Съюза на арабските банки. 
						В Турция понастоящем оперират четири ислямски банки и тя се опитва да привлече по-голям интерес към разрастващия си ислямски финансов сектор. Наред с "Кувейт Тюрк Катълъм Банкасъ" другите ислямски банки са "Азия Катълъм Банкасъ АС", "Тюркие Финанс Катълъм Бакасъ АС" и "Албарака Тюрк".

Децентрализацията се оказва най-голямото предизвикателство за Косово
					13/12/2006
					Децентрализацията на Косово е най-голямото препятствие, с което се сблъсква процесът по определяне на статута. Независимо от близо десетмесечните дискусии по въпроса решение не се вижда. 
					От Блерта Фоничи и Игор Йованович за Southeast European Times – 13/12/06
 
					 
						
"Функционалността и устойчивостта са наистина двата критерия [за децентрализацията]," заяви заместник специалния пратеник на ООН Алберт Рохан. [Архив]
						От началото на преговорите за статута децентрализацията е най-голямото препятствие пред процеса. Решение не бе постигнато до края на преговорите между Белград и Прищина. 
						Докато първоначалните преговори за статута се занимаваха с технически въпроси, важни за дългосрочната стабилност на Косово -- особено правата и защитата на косовските малцинства -- специалният пратеник на ООН за преговорите за статута Марти Ахтисаари събра страните за първия им диалог през февруари за обсъждане на децентрализацията на местното самоуправление. Децентрализацията се разглежда от някои като важна мярка за защита на косовските сръбски общности. 
						Макар че международната общност разглежда децентрализацията като съществена за етническото помирение и изграждането на гражданско общество в Косово, въпросът остава силно политизиран. Бунтовете, които избухнаха през март 2004 г., оставиха косовските сърби с убеждението, че тяхното бъдеще зависи от самоуправлението им. 
						Последната среща по въпроса се проведе миналия месец в Прищина. Представители на Контактната група се срещнаха с кметовете на десет косовски общини за обсъждане на процеса. Преговарящият екип от Косово даде ясно да се разбере от самото начало, че се противопоставя на децентрализацията от опасения, че тя ще създаде сръбски анклави в Косово и вероятно ще доведе до някаква форма на разделение. Контактната група обаче смята, че процесът е важен за бъдещето на провинцията. 
						Белград предложи план, който би поставил централната администрация на провинцията на общинско ниво и би засилил местното самоуправление. Планът предвижда създаването на 16 нови неалбански общини с компетенции в областите на образованието, здравеопазването, медиите, социалните грижи, икономиката и приватизацията, съдебната система -- до ниво градски съд -- и полицията. Сръбските общини, с помощта на Белград, трябва да имат "хоризонтални връзки" в рамките на провинцията, за да могат да изпълняват съвместните си компетенции, според предложението на специалния пратеник на ООН Кай Ейде. Те трябва също така да бъдат основани на сръбската система на образование, здравеопазване и социална политика. 
						Ръководителят на мисията на САЩ в Косово Тина Кайданоу заяви, че децентрализацията ще бъде важна част от окончателното споразумение за статута на Косово и че членовете на Контактната група ще подкрепят усилията за нейното прилагане. 
						"За по-добра функционалност на местната администрация ние трябва да имаме силни кметове на общините," каза Кайданоу миналия месец. "Местните власти трябва да работят по това, което е от по-гоямо значение за хората на местно ниво, а кметовете на общини трябва да се занимават повече с въпроси, които засягат гражданите на съответната община." 
						Според заместник специалния пратеник на ООН Алберт Рохан това са двата важни критерия за създаването на нова община. "Преди всичко не можем да сформираме фиктивни общини. Те не могат да бъдат прекалено малки, иначе няма да могат да управляват собствените си дела и да се издържат. Ето защо всяка община трябва да има определен минимум от жители, който да е от порядъка на хиляди. На второ място, тя трябва да е доста компактна и хората трябва да живеят близо едни до други -- не може да имаме тук двеста и там триста души. Затова функционалността и устойчивостта са наистина двата критерия." 
						Независимо от обясненията и арументите "за" или "против" децентрализацията на провинцията тя остава гореща тема. Към края на миналия месец хиляди косовски албанци протестираха в Прищина -- като полицията на ООН трябваше да употреби сълзотворен газ. 
						Според Джерард Галучи, назначения от ООН администратор на разделения град Митровица, децентрализацията "просто означава силно местно управление в райони, където местните хора искат да контролират собствения си живот, независимо дали са сърби или албанци". 
						 "Мисля, че за жалост никой не обяснява това на никого тук в Косово", цитира думите му "Гласът на Америка".

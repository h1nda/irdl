Македонската избирателна комисия отхвърля искането за ново преброяване на гласовете
17/05/2004
 
СКОПИЕ, Македония -- Държавната избирателна комисия отхвърли в петък (14 май) искането на основната опозиционна партия ВМРО-ДПМНЕ за повторно преброяване на изборните бюлетини в присъствието на международни наблюдатели и представители на основните политически партии. Според комисията македонският закон не допуска повторно преброяване. Кандидатът на ВМРО-ДПМНЕ бе победен миналия месец по време на президентския балотаж от кандидата на управляващия СДСМ Бранко Цървенковски. ВМРО-ДПМНЕ твърди, че избирателната активност е била всъщност по-ниска от необходимия 51-процентен праг.
Други новини: в петък американският посланик в Македония Лорънс Бътлър призова властите да разследват длъжностни лица или държавни институции, които са замесени в т.нар. случай "Растански Лозя", при който полицаи убиха седмина чужденци през март 2002 г. Твърди се, че бившият вътрешен министър Любе Бошковски е заповядал убийствата с твърдението, че лицата са били ислямски терористи. (А1 ТВ, Макфакс - 14/05/04)

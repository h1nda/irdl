Свободен като птица в “Хутово Блато”
					16/07/2009
					Гмуркачите могат да изследват останките от два илирийски кораба, както и древни амфори, намиращи се дълбоко под водата.
					Текст и снимки: Ема Ковач за Southeast European Times от Сараево -- 16/07/09
 
					 
						
Спокойният пейзаж на "Хутово Блато".
						На около 30 км от Мостар и на 5 км от Чаплина се намира закътано в провинцията необикновено място - природният и птичи резерват “Хутово Блато”. 
						“Хутово Блато” е с площ от 7 411 хектара, повечето от които са блата, създадени от подземния водоносен хоризонт на река Крупа. Резерватът се намира на един от най-големите миграционни пътища на птиците от Северна и Централна Европа към Азия и Африка. 
						 "Освен небиотични (климат, географско положение, води, почви и др.) и биотични условия (растителност, микро- и макрофауна и др.), "Хутово Блато" предлага на птиците изобилие от храна, тихо и спокойно място за почивка. Затова тази област още от древни времена е призната като важно местообитание на блатни птици," се каза на уебсайта на “Хутово Блато”. 
						През миграционния сезон десетки хиляди птици изпълват Деранското езеро, както и субсредиземноморските заблатени райони около него. За някои от тях блатото става целогодишен дом, като например за корморана джудже, сивата чапла, червената чапла, нощната чапла, зеленоглавата патица и др. 
						
Блатата в "Хутово Блато” са създадени от подземния водоносен хоризонт на река Крупа.
						Любителите на птици могат да разгледат резервата отблизо, като направят обиколка с лодка, съпровождани от англоговорящ биолог. Екскурзията се организира от местния мотел “Караоток”. 
						“Хутово Блато” не е само на птиците, паркът е дом на повече от 600 растителни вида и 22 вида риби, от които най-често срещани са змиорката и шаранът. 
						В блатата може да бъде видяна неотровната змия Elaphe quatuorlineata, или ивичест смок. Змията се храни с риба и жаби. 
						Дълбоко под водата обаче се крият не само риби, змии и змиорки - в близкото Деслио бяха намерени останки от два илирийски кораба, за които се смята, че са потънали преди 2 200 години. В глината и калта на дъното на езерото може да бъдат намерени фрагменти от кораби, както и амфори и други предмети. 
						Една от популярните теории сред археолозите е, че корабите са били използвани за търговия, тъй като се смята, че “Хутово Блато” е било оживено търговско пристанище, свързващо земите на илирите и римляните. 
						В околните гори бродят елени, вълци, лисици, диви прасета и коне. 
						Спокойствието на “Хутово Блато” го превръща в тихо място за бягство от ежедневието. Въздухът е чист, водата е прозрачна, а белите лилии и карстовите хълмове в далечината са поразителни.

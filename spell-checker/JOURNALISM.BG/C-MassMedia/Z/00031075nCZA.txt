Босна и Херцеговина освободи министъра на сигурността
					28/07/2009
					Партията на демократичното действие (ПДД) с корени в ислямизма бе подложена на натиск да уволни министъра на сигурността Тарик Садович за възпрепятстване на депортирането на чужденци.
					От Юсуф Рамаданович за Southeast European Times от Сараево -- 28/07/09
 
					 
						
Министърът на сигурността на БиХ Тарик Садович (вдясно) бе освободен от поста. [Гети Имиджис]
						След месеци на препирни министърът на сигурността Тарик Садович бе уволнен миналата седмица по настояване на собствената му Партия на демократичното действие (ПДД). 
						Уволнението бе извършено на фона на обвинения, че Садович е възпрепятствал депортирането на ислямски екстремисти от Босна и Херцеговина (БиХ). 
						Председателят на ПДД Сюлейман Тихич изпрати официално искане до премиера на БиХ Никола Шпирич, който одобри освобождаването на Садович на 22 юли. Камарата на представителите на БиХ гласува с 28 на 7 гласа в подкрепа на решението на Шпирич. 
						По време на конфликта в страната от 1992-1995 г. в БиХ пристигат няколко хиляди чужденци ислямисти, решили да се притекат на помощ на изпадналите в беда бошнаци. Те действат най-вече като членове на батальона на муджахидините в трети корпус на армията на БиХ. 
						След конфликта много от тях остават в БиХ, създават семейства, женейки се за местни жени, и откриват частни фирми. 
						Тяхното депортиране обаче представляваше съществен проблем за евро-атлантическата интеграция на страната. Някои са обявени за заплаха за националната сигурност и са задържани в имиграционния център на кметство Лукавица в Сараево. 
						През май правителството проведе мащабна полицейска операция, при която арестува сириеца Айман Ауад, познат още като Абу Еймен, тунизиеца Амар ал Ханши, алжиреца Айса Бенкира и кувейтеца Абдула Ба-Аура, известен още като Худейфа. Четиримата са били войници и командири от отряда на муджахидините по време на конфликта от 90-те години на миналия век. 
						Операцията бе проведена под ръководството на директора на Службата за чужденците, Драган Мектич. 
						Той каза, че нейната цел е била да реши проблема с чуждестранните лица, пребиваващи в БиХ незаконно. "Крайната ни цел е да премахнем този багаж, свързван с БиХ. Ние просто прилагаме закона," каза той. 
						Садович бе критикуван от собствената си партия, ПДД, за обструкционизъм. След многобройни консултации в рамките на ръководните органи на партията наскоро преизбраният партиен лидер Тихич покани Садович да се оттегли заради "възпрепятстване на приемането и прилагането на закона за пребиваването и движението на чужди граждани и даването на убежище, за това, че министерството му работи на етнически принцип, за пренебрегване на разпорежданията на министерския съвет и за оспорване на мандата на Полицейската мисия на ЕС в страната". 
						Тихич отбеляза още "постоянните оплаквания от важни чуждестранни и местни институции" от лошата комуникативност и сътрудничество на Садович. Местните медии предадоха, че американски представители са обвинили Садович, че не е действал своевременно за прогонването на ислямски екстремисти, за които се смята, че са свързани с "Ал Кайда". 
						Садович първоначално отказа да се оттегли и обвини Тихич, че се поддава на натиск от заместника на върховния представител, Рафи Грегорян, и от посланика на САЩ в БиХ Чарлз Инглиш. 
						Очаква се ПДД да номинира заместник на Садович. В репортажи на местните медии се съобщава, че партията е определила двама потенциални кандидати - Сенад Шепич, който понастоящем е зам.-министър по гражданските въпроси, и Халид Геняц, член на горната камара на парламента.

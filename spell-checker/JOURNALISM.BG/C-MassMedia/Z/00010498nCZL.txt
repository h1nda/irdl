Промени в правителството на Сърбия-Черна гора
18/04/2004
 
Новият министър на отбраната на Сърбия-Черна гора Първослав Давинич (вляво) и новият министър на външните работи на Сърбия-Черна гора Вук Драшкович (в средата) разговарят с президента на Сърбия-Черна гора Светозар Марович преди заседанието на парламента в петък в Белград. [AФП]
БЕЛГРАД, Сърбия-Черна гора -- Парламентът на Сърбия-Черна гора гласува в петък (16 април) за назначаването на нови министри на отбраната, външните работи и международните икономически отношения. Този акт бе очакван след сръбските парламентарни избори по-рано тази година. Вук Драшкович, 58-годишен, политик-ветеран и лидер на Сръбското движение за обновление, бе назначен за министър на външните работи. В първото си обръщение към депутатите той каза, че Косово и по-близките отношения с ЕС и НАТО ще бъдат негови приоритети. Първослав Давинич, 66-годишен, член на партията Г-17, бе избран за министър на отбраната. Той е специалист по международно право и има значителен опит като служител на ООН. Портфейлът на министър на международните икономически отношения бе даден на Предраг Иванович, 50-годишен, член на управляващата в Черна гора Демократическа партия на социалистите. Иванович е професор по икономика.
Драшкович каза пред местна радиостанция скоро след избирането му, че сътрудничеството с трибунала на ООН за военните престъпления е "национално задължение". Той призова заподозрените във военни престъпления, в това число четиримата обвинени наскоро генерали, да се предадат на международния съд. (Индипендънт - 17/04/04; AFP, AP - 16/04/04)

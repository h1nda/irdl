Хагският трибунал назначи адвокат на Шешел, след като той отказа да се яви на съдебно заседание 
					27/11/2006
					 
						ХАГА, Холандия -- Трибуналът на ООН за военни престъпления реши в понеделник (27 ноември) да назначи постоянен защитник на сръбския обвиняем Воислав Шешел, след като той отказа да се яви на първото съдебно заседание. Британският адвокат Дейвид Хупър ще представлява Шешел, който е оглавявал военизирана част, за която се смята, че е извършила престъпления срещу лица от несръбски произход в БиХ и Хърватия през 90-те години. Шешел остава лидер на влиятелната в Сърбия Радикална партия. Процесът срещу него бе забавен поради провокативното му поведение по време на заседанията, според определението на съда. Той отказва да признае легитимността на съда и настоява да се защитава сам, подобно на Слободан Милошевич по време на процеса срещу него. Шешел, на 52 г., започна гладна стачка преди две седмици. (Б92, Бета, БиБиСи, Таймс - 27/11/06; AП, БиБиСи - 26/11/06)

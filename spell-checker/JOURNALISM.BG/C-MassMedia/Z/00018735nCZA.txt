Американската корпорация "Джонсън Контролс" ще инвестира в Македония
					29/05/2006
					Американска корпорация, произвеждаща вътрешно електронно оборудване за автомобили, планира инвестиция в Македония на няколко етапа. През първата фаза ще се построи завод за производство на вътрешна автомобилна електроника, а през втората и третата фаза ще бъдат построени съответно заводи за производство на пластмасови части и части за спирачки. 
					От Марина Стояновска за Southeast European Times от Скопие - 29/05/06
 
					 
						
"Джонсън Kонтролс" е световен лидер в производството на седалки, акумулатори и други вътрешни части за автомобили. ["Джонсън Kонтролс"]
						Македонското правителство и представители на американската корпорация "Джонсън Контролс" подписаха по-рано този месец меморандум за сътрудничество и инвестиции, който дава възможност на корпорацията да започне строителството на завод в свободната икономическа зона Бунарджик близо до Скопие. През първата фаза "Джонсън Контролс" смята да построи до 2010 г. завод с площ 6000 квадратни метра за производство на вътрешна електроника за автомобили. 
						Премиерът Владо Бучковски и главният директор по производството на електроника и вицепрезидент на "Джонсън Контролс" за Европа Томас Пацелт подписаха меморандума на 11 май. Те казаха, че първата фаза от инвестицията, която ще започне на 5 септември, ще осигури 500 нови работни места. 
						"С този проект Македония показва своята конкурентоспособност и открива възможности за превръщането си в желано място за инвестиции," каза Бучковски. "Сега от нас зависи да изпълним задълженията, които сме поели, до 1 септември. Това означава, че в кратък срок трябва да изпълним всички административни процедури и да изградим инфраструктурата." 
						Пацелт каза, че компанията ще изпълни задълженията си, поети по силата на меморандума. "Смятаме да произвеждаме в Македония електроника, която отначало ще се продава във Франция, Италия и Германия, а след това и в целия свят." 
						Боб Венянович, бивш вицепрезидент на борда на американската компания, обяви, че линия за производство на автомобилни пластмасови части ще бъде построена през втората фаза на инвестицията в Бунарджик, като след това, през третата фаза, ще бъде построен и завод за части за спирачки. 
						Инвестициите в инфраструктурата около завода ще бъдат близо 6 млн. евро. "Това не е голяма инвестиция, тъй като тази част вече е построена. Смятаме, че по този начин можем да реализираме това, което очаквахме толкова дълго -- зоната Бунарджик наистина да се съживи," каза министърът на икономиката Фатмир Бесими. 
						"Джонсън Контролс" е глобален лидер в производството на седалки, акумулатори и други вътрешни части за автомобили. Нейни партньори са "Дженеръл Моторс", "Даймлер Крайслер", "Фиат", "Форд", "Хонда", "Мазда", "Рено", "Пежо", "Фолксваген" и "Тойота". Компанията има 123000 служители и 275 клона и заводи в целия свят. Годишният оборот на компанията (за 2004 г.) е 26,6 млн. долара. 
						Македонското правителство се опитва неколкократно да вдъхне живот на свободната икономическа зона Бунарджик, намираща се на няколко километра от Скопие. Зоната обхваща 140 хектара и засега е построено само едно неизползвано хале. През 2003 г. бе обявен международен търг за управление на зоната, който бе спечелен от уелската компания "Глендор Истейтс Лтд.". Договорът се провали, защото уелската компания не изпълни задълженията си.

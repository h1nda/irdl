Делови преглед
29/08/2003
Преглед на деловите и икономически новини от Балканите след 22 август.
(Различни източници -- 22/08/03- 29/08/03)
 
 
Преглед на деловите и икономически новини от Балканите след 22 август:
Световната банка ще отпусне заем на Румъния за проект по рехабилитацията и модернизацията на националните напоителни системи. Общата стойност на четириетапния проект се оценява на 98 млн. евро.
***
Темпът на оползотворяване на икономическия капацитет в Турция нарасна до 78 % през второто тримесечие на 2003 година от 75 % за първото тримесечие, сочат данните на Държавния статистически институт от 27 август. Публичният сектор работи с 80% от пълния си капацитет, а частният сектор оползотворява 76.7 % от капацитета си.
***
Общо 1,112 компании от 64 държави участват в 72-ия Международен панаир в Измир, който се откри на 26 август. Международната част на панаира завършва на 3 септември, а местните изложители ще останат до 10 септември. Турският министър на индустрията и търговията Али Чошкун и председателят на парламента Бюлент Арънч говориха на церемонията по откриването.
**
Международната рейтингова агенция Стандард енд Пурс повиши дългосрочните рейтинги на най-голямата българска банка Булбанк с една степен на ВВ+. Този ход последва подобно повишение на националния кредитен рейтинг на страната. Агенцията потвърди рейтингите на Обединена българска банка.
***
ПРООН даде ход на инициативи за сътрудничество чрез побратимяване между три македонски общини, Гевгелия, Берово и Струга с три финландски общини. Проектът се очаква да бъде на стойност 1.5 млн. евро и е насочен към засилване на капацитета на местното управление в Македония.
***
Най-големият гръцки доставчик на телекомуникационна техника Интраком, в сътрудничество с Локхийд Мартин, е подписал договор на стойност 5.8 млн. евро с Министерството на търговския флот за разширяване на Националната система за управление на морския транспорт. Съгласно споразумението консорциумът ще инсталира четири радарни системи на островите Евиа, Лаврио, Андрос и Кеа.
***
Лукойл спечели търга за най-голямата сръбска компания за търговия на дребно с нефтени продукти Беопетрол, предлагайки 117 млн. евро за почти 80% от компанията. Купувачът се задължава да инвестира и 85 млн. евро през следващите пет години. Единственият конкурент бе унгарската компания МОЛ, която предложи 101 млн. евро.
***
Общо трима кандидати са изразили интерес към приватизацията на Спестовната банка на Албания, съобщи финансовото министерство. Трите са Райфайзен банк, Унгарската спестовна банка и Ситигруп.

Конституционният съд на БиХ ще обсъди отказа на РС да изпълни негово решение
					10/09/2004
					 
						САРАЕВО, Босна и Херцеговина (БиХ) -- Председателят на Конституционния съд Мато Тадич заяви в четвъртък (9 септември), че съдът възнамерява да обсъди отказа на Република Сръбска (РС) да изпълни решение относно наименованията на общини. Според него въпросът ще бъде дискутиран на следващото заседание на съда по-късно този месец. Тадич посочи, че РС е пренебрегнала решение на Съда, което постанови, че използването на определението "Сръбски" в имената на 13 общини в РС е неконституционно и имената трябва да се променят. 
						Други новини от четвъртък: Камарата на народите прие закона за безследно изчезналите. Той дефинира термина "безследно изчезнал" и предвижда мерки за подобряване на процеса на тяхното издирване, както и правата на семействата на безследно изчезналите. Тъй като законопроектът, приет от горната камара, се различава от този, приет от Камарата на представителите, съответна комисия трябва да "помири" двата варианта. (Дневни Аваз - 10/09/04; ФЕНА - 09/09/04)

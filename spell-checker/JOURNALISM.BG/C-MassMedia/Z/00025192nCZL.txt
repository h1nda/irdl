Контактната група за Косово ще се срещне в Словения
					20/01/2008
					 
						БЪРДО ПРИ КРАНЮ, Словения/ПРИЩИНА, Косово, Сърбия -- Представители на настоящия председател на ЕС Словения и членове на Контактната група за проблема със статута на Косово се срещнаха в Бърдо при Краню в събота (19 януари), за да проведат неформална дискусия по позицията на ЕС за Косово и за възможността за изпращане на полицейска мисия на ЕС. Срещата бе проведена при закрити врати. Шефът на външната политика на ЕС Хавиер Солана и еврокомисарят по разширяването Оли Рен също присъстваха на срещата, но представители на САЩ и Русия не присъстваха. 
						Други новини - В събота новоизбраният премиер на Косово обеща на сръбското малцинство по-добър живот, когато провинцията получи независимост от Сърбия. Хашим Тачи заяви, че неговото правителство също ще гарантира сигурността на етническите малцинства и призова етническите албанци да уважават правата на сърбите и да се стремят към помирение. Премиерът обеща да се вслушва в сърбите и да положи усилия да реши проблемите им.
						Междувременно всекидневникът в Прищина "Коха Диторе" съобщи в събота, цитирайки неназовани източници от ЕС, че Косово "ще уточни датата за обявяване на независимост" по време на посещението на Тачи в Брюксел тази седмица, където той се очаква да се срещне със Солана, Рен и представители на НАТО. (РТС - 20/01/08; Танюг, Бета, СТА, AФП, Б92, Коха Диторе, Макфакс, Блиц, A1, MИА - 19/01/08)

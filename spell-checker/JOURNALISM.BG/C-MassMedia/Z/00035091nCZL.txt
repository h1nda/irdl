Разширяването е сред приоритетите на белгийското председателство на ЕС
					27/06/2010
					 
						БРЮКСЕЛ, Белгия – Разширяването на ЕС ще бъде сред приоритетите на председателството на Белгия на блока на 27-те страни, което започва в четвъртък (1 юли). Премиерът Ив Летерм и външният министър Стивън Ванакер представиха програмата на шестмесечното председателство миналата седмица. Летерм отбеляза, че неговата страна е пламенен привърженик на процеса на интеграция в ЕС, докато Ванакер подчерта, че всяка страна трябва да изпълни необходимите критерии и да осъществи необходимите реформи, преди да бъде поканена да се присъедини към Съюза. Макар че признават, че Хърватия е близо до постигане на целта си за членство в ЕС, те не се ангажираха с конкретна времева рамка. Колкото до либерализирането на визовия режим за Босна и Херцеговина и Албания, Ванакер заяви, че въпросът трябва да бъде обсъден през септември. Той предсказа, че ЕС вероятно ще преразгледа кандидатурата на Сърбия за членство в ЕС около същото това време. (Б92, Бета, Taнюг, Радио “Свободна Европа”, Radio.net - 25/06/10)

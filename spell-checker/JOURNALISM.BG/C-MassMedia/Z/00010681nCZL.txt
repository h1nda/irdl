Сръбската тайна полиция набира млади и образовани агенти
04/05/2004
Скъсвайки с определени практики от миналото, сръбската тайна полиция започва публично набиране на кадри. Регистриран е наплив от кандидати.
От Елена Тусуп за Southeast European Times в Белград -- 04/05/04
 
 
Бившият шеф на БИА Раде Маркович (вляво, заедно с бившия вицепремиер Миломир Минич) е свързан с някои от най-големите политически скандали в Сърбия. [АФП]
За първи път в своята история сръбската тайна полиция (БИА) набира публично своите агенти. Според неотдавнашна реклама в сръбски вестници, бъдещите агенти трябва да имат компютърна грамотност, да са завършили колежи, да бъдат на възраст до 27 години, да говорят най-малко един чужд език и да нямат криминално досие. Това представлява голяма промяна: по време на комунизма и в ерата на Милошевич политическата принадлежност и семейният произход на агентите бяха conditio sine qua non.
Макар мистериозна и противоречива, тази работа продължава да се счита от мнозина за елитна, привилегирована и добре платена. БИА прие 160 молби през първите 24 часа. Броят на кандидатите се очаква да достигне 10 000.
Кандидатите обаче не бива да разчитат на скъпа екипировка и превозни средства или на високи заплати. Източник от БИА, пожелал анонимност, както и бившият служител на тайната полиция Божидар Спасич заявиха, че животът на агента не е богат или бляскав. "Много хора в Белград карат много по-добри автомобили от нас," каза източникът от БИА.
Едно нещо, което кандидатите трябва да очакват, е пълното и подробно проучване на биографията им. След като съседите, състудентите и колегите от работата дадат мнение, кандидатът трябва да се подложи на детайлен медицински преглед. Едва тогава той ще бъде извикан на интервю в комисията на агенцията.
Източник на БИА потвърди, че те не просто търсят шпиони, но и инженери, експерти-анализатори и специалисти по логистика. "Целта ни е да създадем модерна агенция и нашата кадрова политика е насочена към привличане на млади и образовани хора, които ще специализират в определени области от наш интерес," каза източникът от БИА. Подобряването на имиджа в обществото е друга причина за тази наша публичност," посочи той.
Акцентът върху имиджа не е изненадващ, тъй като тайната полиция някога се считаше за едно от най-важните "оръжия" в ръцете на режима на Слободан Милошевич. Бившият шеф на БИА Раде Маркович е свързан с някои от най-големите политически скандали в Сърбия, вкл. убийството на белградския журналист Славко Курувия и два опита за убийството на новия външен министър на Сърбия-Черна Гора Вук Драшкович.
Агенцията категорично отрича версията, че рекламната кампания за набиране на нови кадри представлява "вътрешно прочистване", твърдейки, че процесът е приключил преди две години, когато парламентът прие нов Закон за БИА. По това време около 400 души от бившите сръбски служби за сигурност не бяха приети на работа в БИА, оставайки на щат в сръбското МВР. Както Спасич, така и политическият анализатор Томислав Кресович са убедени, че фактически тече "процес на пречистване", но агентът от БИА твърди, че "борбата срещу политическите опоненти" е останала в миналото.
Спасич, който е работил в тайната полиция в течение на над 20 години, казва, че Сърбия се нуждае от между 800 и 1200 агенти.

Турски съдии сравняват разследването срещу "Ергенекон" с епохата на Хитлер
					13/01/2009
					 
						АНКАРА, Турция -- В понеделник (12 януари) Асоциацията на съдиите и прокурорите в страната (YARSAV) остро разкритикува правителството във връзка с продължаващото разследване срещу сенчестата светска групировка "Ергенекон", като сравни положението с "времето на Хитлер и Мусолини". Разследването трябва да е обективно и да не е белязано от политическо влияние, заявява асоциацията в изявление. "Турция не е, не може и няма да бъде полицейска държава", каза на пресконференция ръководителят на YARSAV Омер Фарук Еминагаоглу. Общо 86 заподозрени членове на Ергенекон са понастоящем дадени под съд по обвинения в заговор за извършване на преврат.
						Междувременно в понеделник полицията откри друг склад с експлозиви и боеприпаси, за които подозира, че са свързани с групата "Ергенекон". Полицията е намерила ръчни гранати, димни бомби и стотици патрони за пушки, закопани в градината на къща в предградие на Анкара. В събота полицията откри подобно скривалище в район извън столицата.
						Други новини от понеделник -- Силите за сигурност задържаха 33-ма души в едновременно проведени операции срещу терористичната Кюрдска работническа партия (ПКК) в пет турски провинции: Истанбул, Диарбекир, Шърнак, Адана и Мерсин. (Хюриет, Милиет, Сабах, Ватан, Джумхуриет, Радикал, Йени Шафак - 13/01/09; Анадолска информационна агенция, НТВ, Си Ен Ен Търк, Информационна агенция Доган - 12/01/09)

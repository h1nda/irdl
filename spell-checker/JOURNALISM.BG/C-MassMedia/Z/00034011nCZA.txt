Албанска певица се надява да влезе в първата десетка на "Евровизия"
					01/04/2010
					Модерна песен в стил ритъм енд блус спечели годишния албански "национален фестивал", подхранвайки надежди за добро представяне в Осло. 
					От Маньола Хала за Southeast European Times от Тирана -- 01/04/10
 
					 
						
Десетгодишната кариера на Юлиана Паша я нарежда сред най-популярните албански певци. [Евровизия]
						Песента на Юлиана Паша "It's All About You" спечели 48-ия годишен албански национален песенен конкурс - известен още като "национален фестивал" - и ще представлява Албания на конкурса "Евровизия" тази година в Осло. 
						 Паша стана първа със 133 точки, с 13 повече от Анежа Шахини, която изпълни "In The Mirror". 
						 "It's All About You" е любовна песен, изпълнявана на фона на енергична музика. Паша определя силата на песента си с това, че "дава смисъл на твоя свят и нещо, което никога няма да изпуснеш, тъй като не можеш да живееш без него". 
						Паша, чиято кариера продължава вече десет години, е добре позната в албанския шоубизнес и е изградила репутацията си върху изпълнения на живо на песни в стил соул и поп. Този път тя се довери на композитора Ардит Джебреа, който я подбра за песен в танцов Р&amp;Б стил. Резултатът бе първото място. 
						
						Видеоклипът бе продуциран от известния албански продуцент Пали Куке и сина му Ергин. 
						Следващата спирка за Паша ще бъде Осло. "Спечелих националния фестивал, въпреки че не го очаквах... и очаквам с изпълнението си на "Евровизия" да се класираме поне във финалната десетка," каза тя. 
						Почитателите й споделят нейната мечта и говорят за живописното шоу на живо и мощния й глас, показани в "It's All About You". 
						Почитател на "Евровизия", който се нарича Фабиан, каза за SETimes, че песента е "типична за конкурса на "Евровизия" и съжалявам, че не виждам ноти албанска музика в нея". Все пак тя звучи силно, което ни дава надежда за добро класиране на финалите." 
						Паша намира, че доста политизирания характер на процеса на гласуване е бариера пред спечелването на добро класиране в конкурса "Евровизия". Тя и други хора смятат, че телегласуването от зрителите се движи главно по националните граници. 
						За да смекчи това, Референтната група на ЕСРТ за Песенния конкурс "Евровизия" реши миналата година да включи решение на журито в окончателното гласуване. Най-високото класиране, постигнато от Албания в популярния конкурс, бе изпълнението на Анежа Шахини през 2005 г. на песента "The Image of You". 
						"It's All About You" отговаря на стандартните параметри на "Евровизия" с това, че трае три минути без паузи и бекинг вокали. Няма да има сценична хореография, само певицата и един цигулар. 
						 Паша ще изпълни "It's All About You" на 25 май по време на полуфиналите на "Евровизия". Други държави, които ще участват в същата вечер, са Беларус, Белгия, Босна и Херцеговина, Естония, Финландия, Македония, Гърция, Исландия, Латвия, Малта, Молдова, Полша, Португалия, Русия, Сърбия и Словакия.

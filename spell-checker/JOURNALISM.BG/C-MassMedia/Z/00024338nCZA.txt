Медиен форум обсъжда членството на балканските страни в НАТО и общественото мнение
					25/10/2007
					Представители на медии от Югоизточна Европа се срещнаха на 14 октомври, за да разгледат интеграцията на страните от региона в НАТО и да споделят своя опит
					От Горан Трайков за Southeast European Times от Скопие – 25/10/07
 
					 
						
Форумът обсъди бъдещата интеграция на балканските страни в НАТО и обмена на опит между регионалните медии. [Горан Трайков]
						Участници от 12 страни се срещнаха в Охрид, Македония, на 14 октомври на тридневен форум, наречен "Общественото мнение като фактор за членството в НАТО". Основните цели бяха да се обсъди бъдещата интеграция на страните от региона в НАТО и общественото мнение и да се даде възможност на близо 60 представители на медии от Югоизточна Европа да обменят своя опит. 
						Събитието бе организирано от Македонската информационна агенция и Българската телеграфна агенция (БТА) в партньорство с македонската телевизия A1 и ежедневника "Дневник". 
						Директорът на БТА Максим Минчев обсъди ролята на медиите в България преди приемането на страната в НАТО през април 2004 г. "Българските медии всеки ден уверяваха гражданите, че страната трябва да стане пълноправен член на Алианса. Това бе много голямо предизвикателство, защото преди това България бе член на Варшавския договор." 
						В изказването си македонският външен министър Антонио Милошоски посочи, че очаква страната му скоро да се присъедини към Алианса. "Проучвания на общественото мнение показват, че Македония е на път да стане член на НАТО," каза той. "Оптимизмът произтича не само от националния и политическия консенсус, но и защото над 90 % от македонците подкрепят присъединяването към Алианса." 
						"Общественото мнение е неделима част от политическия климат във всяка страна и предпоставка за политиците да постигат своите цели," каза Милошоски. Той добави, че Македония очаква покана за членство на следващата среща на върха на НАТО в Букурещ през април 2008 г. 
						Соломон Паси, съветник на македонското правителство за интеграцията в НАТО, също каза, че очаква Македония да получи покана за присъединяване към НАТО през април, защото НАТО цени високо напредъка на Македония. 
						И други се съгласиха, че интеграцията на региона в НАТО е близо. "Очакваме Македония, Албания и Хърватия да станат членове на НАТО, а в близко бъдеще и нашите партньори от региона, с което ще се затвори последната "черна дупка" в Европа. Само въпрос на време е кога ще станем част от европейското семейство," каза министърът на отбраната Лазар Еленовски по време на общата дискусия на Балканския медиен форум. 
						Сред обсъжданите на форума теми бяха промяна в общественото мнение към подкрепа на НАТО, мястото и ролята на медиите в процеса на оценка на ценностите на НАТО в обществото, ролята на неправителствените организации, свързаните с НАТО ситуации, разширяването на Алианса и връзката между членството и бизнеса. 
						Освен 20 представители на македонските медии на форума участваха и генерални директори и представители на информационни агенции от 11 страни в региона. Представени бяха Албания, Босна и Херцеговина, България, Гърция, Италия, Румъния, Словения, Сърбия, Турция, Украйна, Хърватия и Черна гора.

Броят на загиналите при взривовете в албански склад за боеприпаси достигна девет души
					17/03/2008
					 
						ТИРАНА, Албания -- В понеделник (17 март) военни части продължават търсенето на оживели, след като броят на жертвите на поредицата от взривове в събота в огромен погреб за боеприпаси край Тирана достигна девет души. Най-малко десет души все още се смятат за изчезнали. Повече от 240 души бяха ранени в поредицата от взривове във военен обект, използван за складиране на боеприпаси с изтекла годност в очакване на контролираното им взривяване. Обектът се намира в близост до село Гердец, на около 15 км от Тирана. 
						Правителството съобщи, че 110 души са работили по унищожаването на снарядите с помощта на служителите на американска компания, наета от НАТО. Албанският президент Бамир Топи каза в неделя, че е в ход разследване от два екипа на прокуратурата, което ще обхване различни периоди. Главният прокурор Ина Рама каза, че следователите ще разследват и дейността на подизпълнителя, както и възможността за престъпно деяние. Унищожаването на старите боеприпаси е едно от условията, които Албания трябва да изпълни, за да стане член на НАТО. (ТВШ, Топ-Ченъл, Вижън+, Клан, АФП, Ройтерс, Файненшъл Таймс - 16/03/08)

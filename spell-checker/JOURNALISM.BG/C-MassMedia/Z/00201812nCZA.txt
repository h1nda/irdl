ООН: "Ситуацията в Косово все още е нестабилна"
					31/08/2011
					Северно Косово остава „напрегнато и непредсказуемо” след сблъсъците през юли, заяви във вторник пред Съвета за сигурност изпълняващият длъжността ръководител на ЮНМИК Фарид Зариф. 
					(ДПА, АКИ, AП, ЮПИ, РСЕ/РС, Гласът на Америка, Би Би Си, Бета, Б92, Синхуа, Информационна служба на ООН, Съвет за сигурност на ООН - 30/08/11)
 
					 
						
Съветът за сигурност на ООН призовава към диалог за предотвратяване на ескалирането на напрежението между Сърбия и Косово. [Ройтерс]
						Белград и Прищина трябва да решат откритите въпроси между си чрез диалог и да се въздържат от всякакви едностранни действия, за да се предотврати ескалацията на напрежението в региона, заяви изпълняващият длъжността ръководител на ЮНМИК Фарид Зариф пред Съвета за сигурност във вторник (30 август). 
						Почти пет седмици след последните сблъсъци между етнически сърби и албанци в северната част на Косово положението остава нестабилно, заяви той пред органа на ООН, състоящ се от представители на 15 държави. 
						На 25 юли косовското правителство изпрати бронирани части от специалните полицейски сили РОСУ на северната граница на страната в опит да поеме контрола над два ГКПП там. В отговор местните сърби издигнаха улични барикади, за да ги спрат, и избухнаха престрелки, при които един косовски полицай беше убит. Намесата на КФОР предотврати по-нататъшната ескалация на насилието и нови жертви. 
						Въпреки че положение се подобри до известна степен оттогава, то остава „напрегнато и непредсказуемо”, заяви Зариф. 
						Говорейки пред Съвета във вторник, той отбеляза също, че сблъсъците от миналия месец „бяха най-сериозните инциденти в сферата на сигурността от насилието през 2008 г”, когато Косово обяви независимост от Сърбия, стъпка, на която все още твърдо се противопоставят както Белград, така и мнозинството от косовските сърби. 
						„Те припомнят недвусмислено, че проблемите, стоящи зад подобни инциденти, остават нерешени и представляват сериозна заплаха за мира и сигурността в Косово”, подчерта Зариф. „Затова остава от основно значение всички страни да се въздържат от всякакви едностранни действия, които могат да ескалират напрежението.” 
						Неотдавнашното насилие, добави той, трябва да послужи като „сигнал за пробуждане” за всички заинтересовани страни, че „изграждането наново на доверие, укрепването на сътрудничеството между общностите и разбирателството между тях не могат да бъдат повече отлагани.” 
						Сръбският външен министър Вук Йеремич, който също говори пред Съвета, отново подчерта, че страната му никога няма да признае независимостта на Косово. Той ясно посочи също, че Сърбия не възнамерява да премахне финансираните от Белград паралелни структури и институции в Северно Косово въпреки многократните призиви от Запада за това и предупрежденията, че те може да навредят на кандидатурата на страната за ЕС. 
						Външният министър на Косово Енвер Ходжай, пред когото според сръбската информационна агенция „Танюг” е имало само табелка с името му без никакви „национални символи”, е подчертал, че целта на изпращането на силите на РОСУ в северната част на страната миналия месец не е била да се тревожат и нападат граждани. 
						„Ние просто искахме да наложим мерките за реципрочност в търговията, след като всички опити за преговори по въпроса пропаднаха”, отбеляза той. 
						„Извършването на актове на насилие” на територията на страната беше дело не на косовската полиция, а на сръбското правителство, добави Ходжай. Подчертавайки, че Белград няма никакви законни права да финансира и подкрепя свои собствени полувоенни части, сили за сигурност, разузнаване и други институции в Косово, той призова за разпускането на тези незаконни паралелни структури.

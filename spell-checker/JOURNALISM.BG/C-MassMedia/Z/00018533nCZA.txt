Високопоставени представители на НАТО посещават Косово
					11/05/2006
					Реформите за повишаване на способността на КФОР за бързо реагиране при етнически размирици ще бъдат завършени до 15 май, обявиха от мироподдържащите сили в сряда, в навечерието на еднодневно посещение в Прищина на високопоставени представители на НАТО. 
					(Ройтерс, НАТО, ЮНМИК, КФОР - 10/05/06; ЮПИ - 08/05/06; ЮПИ - 28/04/06)
 
					 
						
Военнослужещите от КФОР ще бъдат обучени да реагират по-бързо на етническо насилие с наближаване на решението за бъдещето на провинцията. [Гети Имиджис]
						Генералният секртар на НАТО Яп де Хоп Схефер и членове на Северноатлантическия съвет (САС) пристигнаха на еднодневно посещение в Косово в четвъртък (11 май). САС е висшият ръководен орган на Алианса, съставен от 26 постоянни представители на НАТО, чийто председател е Де Хоп Схефер. 
						По време на посещението си в Прищина представителите на НАТО трябва да се срещнат с косовския президент Фатмир Сейдиу, с премиера Агим Чеку, с местни официални лица и с ръководителя на ЮНМИК Сьорен Йесен Петерсен, посочи Алиансът в свое изявление от сряда. 
						По повод на текущите преговори за окончателния статут на Косово, водени с посредничеството на ООН, Де Хоп Схефер заяви в понеделник, че КФОР ще защитава решенията за бъдещето на провинцията, подкрепени от ООН, и ще противодейства на всякакви опити за провокиране на насилие или съпротива срещу тези решения. 
						Косово е юридически все още част от Сърбия и Черна гора, но от края на конфликта от 1998-1999 г. се намира под администрацията на ООН. Мнозинството от косовските албанци, които съставляват 90 % от 2-милионното население на провинцията, искат независимост от Сърбия. 
						Специалният пратеник на генералния секретар на ООН Кофи Анан за преговорите за статута на Косово, Марти Ахтисаари, изрази тази седмица надежда, че до края на годината може да бъде постигнато решение за бъдещето на провинцията, макар че преговорите между сърбите и косовските албанци не са отбелязали голям напредък. 
						На срещата си в София в края на април външните министри от НАТО се договориха, че числеността на военнослужещите от КФОР, разположени в Косово, ще остане непроменена, докато се определи бъдещето на провинцията. Мироопазващите сили на НАТО понастоящем наброяват близо 17000 военнослужещи от 37 страни, сред които 12 държави, които не членуват в Алианса. 
						Според изявлението на НАТО в Косово членовете на САС ще посетят Оперативните части на КФОР и все още намиращата се там Многонационална бригада. 
						В навечерието на посещението КФОР обяви в сряда, че командно-контролната структура е била модернизирана с цел да се повиши способността на силите за по-бързо реагиране на евентуални изблици на етническо насилие преди очакваното решение за статута. Мироподдържащите сили бяха подложени на остри критики за реакцията им по време на етническите бунтове в средата на март 2004 г., когато 19 души загинаха, а мнозина пострадаха. 
						По време на редовна пресконфенция на ЮНМИК в Прищина в сряда главният говорител на КФОР, полковник Пио Сабета, заяви, че последните етапи от реформата, започнала през декември 2005 г., ще бъдат завършени в следващите пет дни. В резултат на преструктурирането сегашната система на КФОР от четири бригади ще бъде заменена от пет "оперативни групи".
						Това ще позволи на командващия на КФОР "бързо да придвижва части от едно място на друго в отговор на всякакъв вид заплаха, като НАТО и участващите страни ще имат възможност да подсилват бързо частите си," цитира "Ройтерс" думите на Сабета.

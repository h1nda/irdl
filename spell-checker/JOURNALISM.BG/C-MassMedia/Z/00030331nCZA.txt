Как Тирана да стане по-зелена
					21/05/2009
					Тирана е един от най-замърсените градове на Европа, но управлението на града изглежда решено да разкраси столицата със зеленина.
					От Маньола Хала за Southeast European Times от Тирана -- 21/05/09
 
					 
						
[Гети Имиджис]
						Ръководената от кмета на Тирана и лидер на опозицията Еди Рама столична община обяви инициативата „един гражданин – едно засадено дърво” за увеличаване на „зелените измерения на града ". 
						Определена като публично-частна инициатива между фирмите и жителите на Тирана, инициативата цели да бъдат засадени дървета в различни части на града през следващите две години. 
						Според изявление на Община Тирана „инициативата е замислена като движение, в което всеки гражданин би могъл да допринесе за създаването на по-здравословна околна среда,” като същевременно зачита интересите на частния бизнес.
						След ноември 2008 г. над 8 000 дървета бяха засадени на 27 улици. Инициативата променя външния облик на града, особено в отдавна занемарените покрайнини на Тирана. 
						Мнозина разглеждат почина на Рама като сензация в година на избори. Фатос Лобоня, независим социален коментатор и писател, прекарал 17 години в затвора по време на комунистическия режим, нарече инициативата "типичен фасаден ход от фасаден мъж преди общите избори" на 28 юни. 
						Лобоня обвинява Рама, че управлява Тирана, издавайки голям брой разрешения за строежи, които предизвикват строителен бум в покрития с бетон град. „Дори и [инициативата] да е добър ход, той я предприема, за да излъже хората, а което е по-важно, много е късно за това, тъй като Тирана вече е преобразена." 
						Експерти по околна среда твърдят, че разширяването на зелените пространства изисква изграждане или разширяване на паркове и други зелени площи, а не само засаждане на дървета. 
						"Докато хората ясно усещат последствията от икономическия растеж, те не забелязват увеличаването на зелените пространства, което би трябвало да го следва," каза за телевизия „Ора Нюз” бившият говорител на управляващата Демократическа партия и кмет на община №10, Герти Богдани. 
						Политиците си разменят удари още откакто Рама обяви инициативата и целта да постигне по 7 кв. м зелено пространство на жител. Още щом общината обяви, че сегашната зелена площ в Тирана е 4,3 кв. м на жител, заместник-министърът на околната среда Таулен Бино публично изказа несъгласие и обяви, че действителното число е 3,1 кв. м. Когато общината докладваше за резултатите от инициативата, говорителят на управляващата Демократическа партия я определи като „обикновена демагогия” в предизборен период.
						Жителите на Тирана са забелязали промяната в пейзажа. Мнозина казват, че биха провеждали избори ежегодно, ако това означава градът им да се раззелени. 
						Инициативата насърчи участието на гражданите. Понякога цели семейства помагаха за засаждането на дървета в районите около кварталите им. 
						"Инициативата трябва да бъде приветствана, особено механизма на публично-частно партньорство; да се надяваме, че тя ще предизвика верижна реакция в бъдеще,” каза Алкет Мюфтиу от Областния център за околна среда в Тирана.

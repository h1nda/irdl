Сегрегацията на ромската общност в Румъния продължава 
					18/07/2011
					Местните власти в северен румънски град отказват да отстъпят пред протестите срещу бетонна стена, която ще изолира ромите.
					От Паул Чокою за Southeast European Times от Букурещ – 18/07/11
 
					 
						
Деца играят пред жилищен блок, където ще бъде издигната бетонна стена между ромската махала и главния път в Бая Маре. [Ройтерс]
						Кръглата маса в Бая Маре, град в Северозападна Румъния, не донесе алтернатива на спорния местен проект за заграждане с бетонна стена на два жилищни блока, обитавани главно от роми. Местните власи се заричат, че ще изпълнят намеренията си. 
						Кметът Каталин Керекеш предизвика гневни реакции преди няколко седмици, когато обяви плановете за изграждане на 100-метрова стена с височина 3 м, която да отдели 600-членната ромска общност от останалата част на квартала. 
						Той твърди, че стената има за цел само да внесе "ред и дисциплина" в квартала, както и да предпази ромските деца от пътни инциденти на натовареното близко шосе. 
						 "Стената ще бъде изградена от бетон, така че никой да не остава с впечатление, че може да се разруши. Ще оставим само един вход за достъп, за да се ограничат разрушенията," каза кметът в изявление, което допълнително разгневи НПО. Близо до ромската махала ще бъде построено полицейско управление, което да държи нещата под пряк надзор, добави Керекеш. 
						 Правозащитни групи реагираха бързо с обвинения срещу кмета в сегрегация и расизъм. 
						 "Тази инициатива на местните власти в Бая Маре е груба дискриминация и вследствие на нея ромите биват унижавани и гетоизирани, като се подлагат да унизително отношение," заявиха в отворено писмо представители на "Романи Крис", Асоциацията за равни шансове и "Амнести Интернешънъл". "Приемането на политиките за ромско включване от румънското правителство остава само една бюрократична илюзия," ако се реализират подобни проекти, заключиха трите НПО. 
						Националният съвет за борба с дискриминацията също предупреди, че ще предприеме законови мерки срещу кметската инициатива, която той нарече "неприемлива". 
						 "Кметът на Бая Маре каза, че не се страхува от нищо, когато става дума за закон и ред. Но с това кметът пренебрегва дисциплината и чувството за отговорност, свойствени за един представител на обществена институция, когато говорим за спазването на румънския закон и международните конвенции," каза Магдалена Матаке, изпълнителен директор на "Романи Крис", за SETimes. 
						 "И двете решения - за издигане на стената и за построяване на оборотни жилища за ромите в близост до водопречиствателната станция - са незаконни и нямат за цел да подкрепят ромската общност, а да я контролират по-добре. Ще положим всички усилия да накараме градския съвет да промени тона, действията и решенията си, така че да се спази законодателството," заключи Матаке, призовавайки политическите партии да заемат твърда позиция срещу т.нар. от нея "расистка практика". 
						Мариан Мандаке, началник на отдела за човешки права в "Романи Крис", присъства миналата седмица на кръглата маса в община Бая Маре. "Най-напред обяснихме на кмета, че каквито и проблеми да има, той трябва да се консултира с общността, преди да вземе решение. Второ, една бетонна стена няма да реши проблемите в съответната общност. Предложихме други алтернативи, като железни парапети или ограничения на скоростта, за да се предпазят децата от автомобилни злополуки," каза той за SETimes. 
						Той изрази безпокойство и от друг спорен проект. "Близо 2 500 роми от различни краища на града ще бъдат изпратени извън социалната мрежа на града. Това е равносилно на гето и нищо друго. И пак никой не се консултира с хората [ромите]," добави Мандаке. 
						"Общината твърди, че иска да елиминира разсадниците на бедност, но вместо това създава един по-голям разсадник на бедност извън града и рискува да предизвика повече социални проблеми в рамките на тази изкуствена общност," предупреди той.

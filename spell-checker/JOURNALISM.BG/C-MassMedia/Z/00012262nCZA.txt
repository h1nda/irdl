Центровете за наблюдение и свръзка показват промененото лице на мироподдържането в БиХ 
					11/10/2004
					Групи военнослужещи от мироподдържащия контингент, които живеят в повече от 40 къщи в местните общности из цяла БиХ, са сега първото звено, което свързва жителите, политиците и полицаите с военните. 
					От Бет Кампшрор за Southeast European Times в Сараево -- 11/10/04
 
					 
						
"Аз общувам с децата през цялото време и по този начин започнах да уча сърбо-хърватски," казва специалистът Донълд Пенс пред своята къща за свръзка и наблюдение. (Снимка, предоставена от сержант Чарлз Мичънър.)
						Петима американски военнослужещи и шепа представители на местните власти в Углевик, североизточна Босна и Херцеговина (БиХ), седнаха на една маса неотдавна и изработиха логистичните детайли за това, как местните власти могат да съберат оръжието, което е в ръцете на цивилните. 
						"Ние не сме професионалисти и не можем да събираме експлозиви и оръжие и да ги държим по домовете си," заяви заместник-кметът Ачо Томич. 
						Срещите между войници от СФОР и местните власти не са нещо ново. Новото е, че когато войниците тръгнат да се прибират след срещата, те се отправят към своя къща в града, а не към близка военна база. 
						От юли месец насам повече от десетина представители на Националната гвардия в Индиана живеят в триетажна къща, която, като изключим дървената оръжейна кутия навън и ярко жълтия надпис, че снимането е забранено, се слива с другите сивокаменни фасади на къщите по улицата. Паралелно с редовните срещи с представители на общината и на полицията те имат и своя "приемна", където местни хора могат да идват при тях със своите проблеми. 
						Те посещават централите на политическите партии. Четат местната преса благодарение на двама преводачи, настанени в същата къща. 
						Ние сме в пряк контакт с населението и в качеството си на екипи от наблюдатели следим какво става в районите, които покриваме," каза сержант Чарлз Мичънър. 
						Преструктурирането на мироподдържащите сили на НАТО като подготовка за поемането на мисията от ЕС в края на годината - включващо съкращаване на личния състав до 7 000 души през юни - проправи пътя на концепцията за екипите за свръзка и наблюдение (EСН), част от които е и къщата в Углиевик. Повече от 40 къщи са пръснати из цяла Босна и Херцеговина. 
						Днес докато възрастните, изглежда, приемат чужденците - хвърляйки само бегли погледи към двамата войници, които се хранят в местен ресторант - децата са искрено приятелски настроени. Група деца, преминаващи по улицата, извикаха дружно "здравей" на аглийски на един от войник, застанал на балкона на къщата. "Как сте?", попита той на местния език." Добре сме, отиваме на училище," извика едно момиче, преди всички да избухнат в кикот. 
						"Общувам с децата през цялото време и по този начин започнах да уча сърбо-хърватски, " каза специалистът Донълд Пенс, допълвайки, че "истинският опит" е най-доброто нещо, което са му донесли животът и работата в града. 
						Друг гвардеец, чиято първа мисия в БиХ е била през 2002 г., каза, че животът тук е по-добър, отколкото животът в изолация в базата. 
						"Бих предпочел да съм в къщата," каза сержант Мат Бек. "Това е основният фокус на американската мисия сега - тя изпробва почвата за тази концепция."

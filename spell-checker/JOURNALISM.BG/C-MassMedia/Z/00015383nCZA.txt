Хосе Карерас открива Охридския фестивал
					26/07/2005
					Световноизвестният тенор Хосе Карерас и сопраното Тина Горина изнесоха двучасов концерт в Античния театър в Охрид. На събитието присъстваха президентите на Албания, България и Сърбия и Черна гора, както и премиерът на Босна и Херцеговина.
					От Марина Стояновска за Southeast European Times от Скопие - 26/07/05
 
					 
						
Испанският тенор Хосе Карерас пя на откриването на Охридския летен фестивал на 12 юли. [AФП]
						Световноизвестният оперен тенор Хосе Карерас пя на 12 юли в Охрид на откриването на 45-ия Международен охридски летен фестивал. Двучасовият концерт се състоя в Античния театър под егидата на президента на Македония Бранко Цървенковски. 
						Карерас пя пред публика от над 2500 души, сред която бяха албанският президент Алфред Мойсиу, българският президент Георги Първанов и сръбско-черногорският президент Светозар Марович, както и премиерът на Босна и Херцеговина Аднан Терзич и дипломатическият корпус в Македония.
						Представяйки се за пръв път пред македонска публика, Карерас и сопраното Тина Горина изпълниха популярни произведения от испански композитори, оперни арии от Кабалеро, Хименес, Лехар, Чезарини и Коста Гуно. Акомпаниментът бе на Македонската филхармония под диригентството на Давид Хименеса. В края на представлението въодушевената публика извика шест пъти Карерас на бис. 
						Обявявайки откриването на фестивала, Цървенковски заяви, че културата на една нация е огледало, отразяващо нейното съзнание, вярвания и традиции, а така също служи и като мост, свързващ народите. 
						"Охридският летен [фестивал] в продължение на почти половин век информира за македонското културно наследство и изгражда нашите мостове към света, като винаги показва, че любовта към културата и духовните ценности е най-добрата гаранция не само за оцеляването на държавата, но и за съхраняването на идентичността и достойнството на нейните граждани," каза Цървенковски. 
						Известната актриса Милица Стоянова отправи послание от името на участниците във фестивала. Охрид винаги е бил място, където се смесват различни цивилизации, а охридското събитие е възможност да се преплетат художествени творения от всички меридиани, каза тя в своето изявление.
						Карерас бе гост на Охрид в продължение на три дни. Той посети културните и исторически паметници в древния град, в т. ч. църквата "Св. София" и манастирския комплекс "Св. Наум". По време на пресконференция на 11 юли Карерас обяви, че ще пее заедно с Пласидо Доминго и Лучано Павароти на следващия футболен шампионат в Германия. 
						Концерти, театрални постановки и други прояви ще се състоят по време на фестивала, който продължава до 20 август. Предвидени са концерти на единадесет чужди солисти, камерни и хорови състави, два балетни спектакъла, една опера, един мюзикъл, модерен балет, етно- и джазова музика.
						Музикалните събития, наброяващи близо 30, включват изпълнения на челистката Мария Клигел, Мюнхенската филхармония, църковни хорове на Руската архиепископия, хор "Глинка" и редица македонски ансамбли - Македонската филхармония, пълният състав на Македонския театър за опера и балет, хор "Св. Злата Мегленска", фолклорният ансамбъл "Танец" и Македонският младежки музикален ансамбъл.
						Театралният афиш включва 14 постановки, редица премиери и спектакли на почти всички професионални театрални трупи в Македония. Проявите ще се състоят в Античния театър, църквата "Св. София", Плаошник и Долни Сарай.

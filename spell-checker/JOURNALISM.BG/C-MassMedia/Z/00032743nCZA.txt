Западнобалканските държави обединяват усилията си в борбата с организираната престъпност
					16/12/2009
					Неотдавнашна внезапна съвместна операция подчерта ефективността на единния регионален фронт срещу престъпността и корупцията.
					От Юсуф Рамаданович за Southeast European Times от Сараево -– 16/12/09
 
					 
						
Арестуването на престъпната група на Елез е резултат от сътрудничеството между полицейските служби на Сърбия и БиХ. [АФП]
						В края на миналия месец Специалната прокуратура на Сърбия внесе обвинителен акт за редица престъпления срещу босненския водач на престъпна група Дарко Елез. Той и пет други лица са обвинени в изнудване, трафик на наркотици, незаконно притежание на оръжие и подправяне на документи. Срещу Елез е повдигнато и допълнително обвинение за подстрекаване към убийство. 
						Според обвинителния акт шестимата са обвинени и в подпомагане на издирвани от полицията лица да избягат от Босна и Херцеговина (БиХ) в Сърбия. В БиХ се провежда разследване, въпреки че срещу групата все още официално не са предявени обвинения. Босненските служители си сътрудничат със сръбските органи. 
						Полицията задържа Елез и неговата група през септември. Според сръбския министър на вътрешните работи Ивица Дачич операцията срещу една от най-добре организираните престъпни групи в региона е била резултат от месеци сътрудничество между полицейските сили на Сърбия и Република Сръбска. 
						 Престъпните организации имат илюзията, че са по-силни от държавата, и мислят, че могат да подкопаят нейната власт, заяви Дачич на двудневна министерска конференция, посветена на борбата с организираната престъпност, която се състоя в Белград само няколко седмици след арестите. 
						Операцията изпрати "ясно послание към всички престъпни групи, че дори когато полицейските сили са от различни държави, това не е пречка за борбата с организираната престъпност", заяви Дачич пред участниците. 
						Освен регионалните министри на вътрешните работи и правосъдието, заместник-председателя на Европейската комисия Жак Баро и високопоставени представители на полицейските сили, на конференцията присъстваха съдии и прокурори от 16 страни, представители на Съвета на Европа, Европол, Евроджъст и Интерпол. 
						Основна тема на разговорите беше създаването на единен фронт на западнобалканските държави. 
						"Организираната престъпност е сериозна заплаха за икономиките на страните от Западните Балкани и техните усилия да реагират на глобалните предизвикателства", заяви Жак Баро пред присъстващите. 
						"Тъй като тези страни не разполагат с достатъчни възможности, за да отговорят сами на трансграничните предизвикателства, ЕС и неговите държави членки ще подкрепят изцяло регионалното и международното сътрудничество и разработването на необходимите ефективни средства", каза той. 
						Сега Сърбия се стреми да предприеме по-нататъшни действия след арестите на групата на Елез и да увеличи своите възможности за справяне с престъпни групи. Специалният съд в Белград продължава да държи заподозрените под арест, а Специалната прокуратура за борба с организираната престъпност в Сърбия започна официално разследване. 
						Според съобщения в местните медии полицейската операция срещу Елез е предотвратила няколко планирани убийства на бизнесмени и полицейски служители както в Сърбия, така и в РС. Допуска се дори, че членовете на групата на Елез са свързани с прословутия "Земунски клан", за който се предполага, че е планирал убийството на премиера на РС Милорад Додик.

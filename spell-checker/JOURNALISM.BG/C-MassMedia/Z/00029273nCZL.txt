Бабаджан призова ЕС да изпълни своите ангажименти към Турция
					11/02/2009
					 
						АНКАРА, Турция -- Външният министър Али Бабаджан каза във вторник (10 февруари), че ЕС трябва да се придържа към ангажиментите, поети спрямо Турция в процеса на преговорите за присъединяване. На пресконференция в Анкара след среща с люксембургския си колега Жан Аселборн Бабаджан разкритикува някои страни, членки на ЕС, за спъването на присъединителните преговори. Той определи като "ироничен" факта, че ЕС се противопоставя на отварянето на преговорната глава за енергетиката, докато в същото време се опитва да убеди Турция да подкрепи проекта за газопровод "Набуко".
						Други новини от вторник -- Лидерът на главната опозиционна Републиканска народна партия (РНП) Дениз Байкал отрече, че неговата партия се противопоставя на присъединяването към ЕС. "Антиевропейски чувства могат да се припишат на всеки друг, но не и на нашата партия", заяви Байкал на пресконференция в Брюксел, където е в рамките на свое посещение в ЕС. Той подчерта, че РНП подкрепя всеки "сериозен проект", който би окуражил демократизирането на Турция.
						Междувременно в Анкара парламентът прие във вторник документ, даващ право на турски военни кораби да бъдат разположени в Аденския залив и в открити води пред крайбрежието на Сомалия за период от една година. Военноморските сили ще се присъединят към международна операция за предотвратяване на отвличането на товарни кораби от сомалийски пирати. До момента пиратите са отвлекли повече от десет турски кораба. (Хюриет, Милиет, Сабах, Радикал, Заман, Джумхуриет - 11/02/09; Анадолска информационна агенция, НТВ, АП, ДПА, Синхуа - 10/02/09)

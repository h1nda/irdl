Чужди компании проявяват интерес към дял в "Телеком Сърбия"
					30/03/2010
					Приватизирайки 40 % от "Телеком Сърбия", правителството освобождава мажоритарния си дял в една от най-рентабилните държавни компании в Сърбия. Телефонната компания реализира годишна печалба от над един милиард евро. 
					От Йелена Тусуп за Southeast European Times от Белград – 30/03/10
 
					 
						
Правителството ще приватизира 40 % от "Телеком Сърбия". [Архив]
						Сръбското правителство ще предложи дял от 40 % в държавната фирма "Телеком Сърбия" на компанията, която предложи най-висока цена. Решението за предлагане на пазара на една от най-печелившите балкански компании бе оповестено от Белград в петък (26 март). 
						"Телеком Сърбия" също така е собственик на "Телеком Сръбска", най-голямата телекомуникационна компания в Република Сръбска, доминираната от сърбите автономна област в Босна и Херцеговина (БиХ). Друг голям неин холдинг е "М-Тел", мобилният комуникационен оператор в Черна гора. 
						Приемането на оферти за 40 % от собствеността на "Телеком" се очаква да продължи до края на годината. Според сръбския министър на телекомуникациите Ясна Матич сред евентуалните купувачи са "Дойче Телеком", "Тюрк Телеком", и египетската "Ораском". 
						Германската "Дойче Телеком", която вече има присъствие в Хърватия, Унгария, Македония и Черна гора, понастоящем притежава 20 % от "Телеком Сърбия" посредством своя филиал, гръцкият оператор "Хеленик Телекомюникейшънс Организейшън" (ОТЕ). Германският гигант потвърди в понеделник пред вестник "Билд", че проявява интерес към закупуване на допълнителен дял в "Телеком Сърбия". 
						Понастоящем 80 % от "Телеком Сърбия" е собственост на държавата, като 27 % от компанията е поделена между служителите и гражданите на Сърбия. С очакваната продажба всеки сърбин на възраст над 18 г. ще получи пари или акции, които може да продаде. 
						Правителството заяви, че печалбата от продажбата ще се използва за изграждане на пътища в продължаващите й опити да подобри условията за движение. 
						"Бъдещият собственик на 40 % ще се превърне в най-важния акционер, а като изкупи дяловете на по-дребни акционери, същата компания би могла да придобие и над 50 % участие", каза премиерът Мирко Цветкович. 
						По официални данни "Телеком Сърбия" заедно с филиалите си е реализирала печалба от над 1,1 млрд. евро през 2008 г. -- което е повишение с 25 % спрямо предишната година. Компанията има 7,48 милиона потребители на мобилни телефонни услуги в Сърбия, Черна гора и БиХ. Пазарният й дял в Сърбия е 60 %, в БиХ - 37,5 %, а в Черна гора - 26,5 %.
						Милан Ковачевич, сръбски консултант по чужди инвестиции, каза за SETimes, че аплодира решението на правителството. "Един частен собственик ще я ръководи много по-добре от държавата," каза той. 
						Ковачевич каза: "Телеком Сърбия" има по-добри финансови резултати от преди, но трябва да се развие още. Би било нереалистично сега да се финансира растежа й от държавния бюджет. Единият начин е [тя] да се превърне в силна мултинационална компания, но ние не разполагаме с подобни ресурси." 
						Не всеки смята, че идеята е добра. Мнозина се питат защо е взето решение да се продаде печеливша компания насред икономическа криза. Критиците твърдят, че стойността на "Телеком Сърбия" ще продължи да расте и че е опасно за една страна да продава своята телекомуникационна структура на чужда фирма. 
						Бившият министър на далекосъобщенията на Сърбия, Александра Смилянич, се опасява, че следващият собственик може да повиши цените. 
						 "Не е разумно да продаваме единствената телекомуникационна структура, която имаме," каза Смилянич. "На държавата ще й отнеме години да изгради нещо подобно."

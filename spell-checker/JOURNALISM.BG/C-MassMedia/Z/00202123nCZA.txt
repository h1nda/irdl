Косовският министър Ходжай призова ЕС да упражни натиск върху Сърбия
					06/12/2011
					Косовският външен министър се съмнява дали има смисъл от по-нататъшен диалог, ако Белград не приложи споразуменията, постигнати през лятото.
					От Линда Карадаку Southeast European Times от Прищина -- 06/12/11
 
					 
						
Косовският външен министър Енвер Ходжай. [Правителство на Косово] 
						В ексклузивно интервю за SETimes косовският външен министър Енвер Ходжай призовава за строго прилагане на Плана на Ахтисаари, който според него предлага на сръбското малцинство "най-големите права, които една общност може да има в Европа". 
						
						SETimes: Как може да се постигне дълготраен мир на Балканите? 
						
						Енвер Ходжай: Единственият начин е Сърбия да прекрати политиката си на безгранични амбиции. Време е Сърбия да определи националния си интерес не като териториален интерес, а като интерес, основан на икономическото развитие и политическата интеграция, което означава евроинтеграция. Единственият шанс, който Европа имаше след Втората световна война да преодолее конфликта, бе чрез разграничаване на националния интерес от територията и да разглежда националния интерес през призмата на икономическото развитие и политическата интеграция. Време е това да се случи и в сръбската политика след 20 години. 
						
						SETimes: Как ще реши Косово проблема си на север, където продължават да се случват инциденти, включително барикадите на граничните пунктове? 
						
						Ходжай: Ситуацията на север се създава от 12 години насам. Тя е продукт от времето, когато Милошевич беше на власт в Белград, и преди всичко имаме паралелни структури на сигурността и други служби, които имат за цел да упражняват някакъв вид контрол на север. Единствената възможност за интеграция на Севера с останалата част от Косово е прилагането на пакета на Ахтисаари под формата, предвидена в пакета на Ахтисаари. 
						Не може да има общност в една страна, където мнозинството живее на юг, [а] частта, която живее на север, има по-привилегировани позиции. Който предлага друг план, е сред онези, които не са прочели Плана на Ахтисаари. Те не познават съдържанието на Плана на Ахтисаари и нямат представа че Ахтисаари предлага на сръбската общност най-големите права за малцинство, каквито една общност може да има в Европа.
						
						SETimes: Готов ли сте да надхвърлите рамките на Плана на Ахтисаари, за да намерите решение на проблема на север? 
						
						Ходжай: Планът на Ахтисаари е план, изготвен от Марти Ахтисаари, който бе представителят, или специалният пратеник, на Обединените нации. Това е план, изготвян в продължение на три години, и същевременно план със силна законова рамка, в международен и политически аспект, който предлага на сръбската общност в границите на Република Косово - независимо дали на север, или на юг - най-големите права, които една общност може да има в Европа. Той също така им гарантира, че в особени случаи тази общност може да получава специална подкрепа и от Република Сръбска, какъвто не е случаят с други планове или права на останалите малцинства в Европа. 
						
						SETimes: Какво иска Косово от ЕС по отношение на интеграцията и по отношение на диалога със Сърбия? Какво би трябвало да направи ЕС? 
						
						Ходжай: По отношение на интеграционния процес Косово не може да остане изолирана страна. Косовските граждани не могат да останат един забравен народ. От 50 милиона граждани на Балканите, които в днешно време се придвижват свободно - без визи за Европейския съюз - има само два милиона в Република Косово, които нямат това право. 
						Тази година очакваме да получим насоки от ЕС по пакет от стандарти, които трябва да бъдат постигнати, така че и нашите граждани да могат да се придвижват свободно, без визи през идните години. Очакваме също Европейската комисия да подкрепи твърдо Косово в получаването на права за договорни отношения между косовските институции и определени институции в ЕС. 
						
						SETimes: Имате предвид търговското споразумение? 
						
						Ходжай: Търговското споразумение е само част от това, но има и други споразумения, защото досега Косово не е имало договорни отношения с нито една от институциите на ЕС. 
						
						SETimes: Относно диалога, искате ли от ЕС да окаже по-голям натиск върху Сърбия? 
						
						Ходжай: Нашият подход като сериозна държава е, че ние сме готови да продължим диалога, но смятаме, че процесът не може да произведе резултати. С други думи, не може да има срещи, ако Сърбия не е готова да приложи споразуменията, по които постигнахме съгласие на 2 юли тази година. 
						Време е ЕС да приеме сериозен подход и да упражни натиск върху Сърбия, така че Сърбия да приложи тези споразумения, които са договорености в европейски дух. ЕС се основава на две концепции: свободното придвижване на хора и свободното движение на капитали. Диалогът между Косово и Сърбия, който е диалог по технически въпроси, цели да подобри свободното придвижване на хора и стоки.

Сърбия и Черна гора разреши на следователи от Хага достъп до архивите си
					03/03/2006
					 
						БЕЛГРАД, Сърбия и Черна гора -- В четвъртък (2 март) Министерският съвет на Сърбия и Черна гора прие предложението на Международния наказателен съд за бивша Югославия (МНСБЮ) относно процедурата, която трябва да спазват следователите на Трибунала за получаване на достъп до архивите на съюзната държава и нейните републики. Следователите трябва да подадат заявление до Министерския съвет, който може да откаже достъп до документи, които според него са свързани с националната сигурност. 
						Също в четвъртък сръбският прокурор за военни престъпления Владимир Вукчевич се срещна с главния прокурор на МНСБЮ Карла дел Понте в Хага. Вукчевич каза, че двамата са обсъдили въпроса за прехвърляне на десетина дела на съдебните органи в Сърбия, както и случая с издирвания Ратко Младич.
						Въпросът за Младич бе обсъден и на срещата в Белград в четвъртък между външния министър на Сърбия и Черна гора Вук Драшкович и германския му колега Франк-Валтер Щайнмайер. Той каза, че очаква властите в Белград да направят всичко по силите си да арестуват бившия босненски сръбски военен лидер. (Блиц, Вечерне Новости, Политика, Победа, Вести - 03/03/06; Бета, РТС, БB92, Танюг - 02/03/06)

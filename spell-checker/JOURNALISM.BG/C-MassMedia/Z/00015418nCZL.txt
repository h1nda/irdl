Македонският външен министър протестира срещу текст, публикуван на уеб-сайта на ЕК
					28/07/2005
					 
						СКОПИЕ, Македония -- Външният министър Илинка Митрева връчи на посланика на Европейската комисия (ЕК) в Скопие Донато Киарини и на еврокомисаря по разширяването Оли Рен официален демарш или оплакване срещу текст, който се е появил на официалния уеб-сайт на ЕК. В изявление на правителството от сряда (27 юли) Митрева нарече неприемлива информацията за Македония, публикувана в раздела "Връзки на ЕС с държавите от Западните Балкани", и поиска тя незабавно да бъде заличена. Тя подчерта, че информацията не дава реална представа за Македония и е обидна за нейните граждани. В статията Македония се описва като "древна територия" и "страна, в която се преплитат българска, сръбска, албанска и гръцка култура, както и православно християнство и ислям." Македонските медии, които първи съобщиха за наличието на този текст, посочиха, че никъде не се споменава нито "македонска нация", нито "македонски език". (Уеб-сайт на македонското правителство, Време, A1 ТВ, Макфакс - 27/07/05)

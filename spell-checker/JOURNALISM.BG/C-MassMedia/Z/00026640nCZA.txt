Социалистите ще решат бъдещето на Сърбия 
					03/06/2008
					Блокът, ръководен от Социалистическата партия на Сърбия, може да реши състава на новото сръбско правителство и пътя, по който ще поеме Сърбия, но самият блок не е обединен по въпроса за бъдещите коалиционни партньори.
					От Игор Йованович за Southeast European Times от Белград – 03/06/08
 
					 
						
Социалистическата партия на Сърбия може да определи състава на правителството. [sps.org]
						Трипартийната коалиция, водена от Социалистическата партия на Сърбия (СПС), която има само 20 места в парламента и спечели 8 % на изборите от 11 май, може да реши кой ще сформира новото сръбско правителство. 
						СПС, чийто лидер до смъртта си през 2006 г. бе бившият югославски президент Слободан Милошевич, има шанс за ново начало. Нещо повече, тя може също така да определи пътя на Сърбия през следващите четири години. 
						Заедно със СПС са Партията на обединените пенсионери на Сърбия (ПОПС) и регионалната партия "Обединена Сърбия". Блокът обаче все още не може да реши чий партньор да бъде в евентуална управляваща коалиция. 
						Сръбската радикална партия и Демократическата партия на Сърбия (ДПС), от една страна, и Демократическата партия (ДП), от друга, се нуждаят от блока на СПС, за да сформират правителство. Радикалите и ДПС, оглавяван от премиера Воислав Кощуница, са готови по-скоро да преустановят интеграцията в ЕС, отколкото да признаят независимостта на Косово, докато ДП на президента Борис Тадич се застъпва за бърза евроинтеграция. 
						Анализаторите твърдят, че СПС е изправена пред труден избор - нейните избиратели са твърдо на страната на радикалите и Кощуница, но евентуалната коалиция с ДП би издигнала СПС политически и би допринесла за членството й в Социалистическия интернационал. 
						„Политически и идеологически СПС е много по-близо до радикалите и ДПС,” заяви за Southeast European Times политологът Деян Вук Станкович.
						Анализаторът Зоран Стоилкович обаче твърди, че СПС най-вероятно ще избере демократите, за да допринесе за привличането на повече инвестиции, за по-добри отношения с ЕС и оттам за по-високия жизнен стандарт, който е обещала на избирателите си. 
						И двамата анализатори са единодушни, че всяко ново правителство ще зависи много от своите партньори от СПС. ПОПС има пет, а "Обединена Сърбия" има три от 20-те места на блока. Тези депутати могат да напуснат блока и да решават независимо кого да подкрепят в парламента. Изявленията им до момента сочат близост до ДП на Тадич. 
						Миналата седмица обаче СПС се договори с ДПС и радикалите да сформира нова общинска администрация в Белград, което ще обтегне преговорите с ДП за коалиция на републиканско ниво. 
						"Предложението на ДП към СПС за сформиране на ново правителство остава, [независимо от коалицията СПС-ДПС-Радикали] в Белград,” каза висшият представител на ДП Драголюб Мичунович. 
						СПС твърди също, че не е задължително моделът от Белград да се пренася на републиканско ниво. „Все още нямаме коалиция на мнозинството на равнище Сърбия,” заяви заместник-председателят на СПС Бранко Ружич. 
						При всички случаи СПС има на разположение времето до средата на септември да вземе решение. Ако дотогава не бъде сформирано ново правителство, ще се наложи провеждането на нови общи избори.

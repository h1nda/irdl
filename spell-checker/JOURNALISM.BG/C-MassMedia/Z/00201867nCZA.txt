Расмусен призова за диалог, а не конфронтация в Северно Косово
					16/09/2011
					Генералният секретар на НАТО Андерс Фог Расмусен посети в четвъртък Прищина за разговори с новия командващ на КФОР Ерхард Древс и косовски ръководители. 
					От Мухамет Брайшори за Southeast European Times от Прищина -- 16/09/11
 
					 
						
"Мястото на Косово е в евро-атлантическото семейство," каза генералният секретар на НАТО Андерс Фог Расмусен по време на посещението си в четвъртък (15 септември) в Прищина. [Ройтерс]
						Посещението, само ден преди Прищина и ЮЛЕКС да възобновят митническия и полицейския контрол над северните ГКПП 1 и 31, накара сърбите в Северно Косово да блокират главните пътища с импровизирани барикади, както и главния мост над р. Ибър, който свързва етнически разделения град Митровица. 
						След срещата с премиера Хашим Тачи ръководителят на НАТО Расмусен подчерта, че Алиансът "е ангажиран с бъдещето на Косово. Смятам, че мястото на Косово е в евро-атлантическото семейство." Той добави, че "каквото и да се случи тук, то е важно за нас - и за стабилността в по-широкия регион." 
						Расмусен призова също страните да продължат косовско-сръбския диалог и да се въздържат от насилие. "Много е постигнато през последните 12 години. Но не можем да приемем напредъка за даденост," каза той, предупреждавайки, че "никой няма да спечели от връщането към напреженията от миналото." 
						Расмусен отбеляза, че НАТО е успяла да намали числеността на силите си, доказателство за напредъка на Косово през последните години. Той подчерта, че КФОР няма да позволи постигнатото да бъде унищожено. 
						Тачи направи обръщение към нацията, призовавайки хората от всички етноси да се въздържат от насилие и подчертавайки подкрепата на международната общност за Прищина. "Полицейските и митнически служители, заедно с НАТО и ЮЛЕКС, ще започнат осъществяването на оперативния план за северната част и съм горд, че имаме вашето разбиране и подкрепата на международните партньори," каза той. 
						"Един от текущите ни ангажименти за демократично и многоетническо Косово е бил и продължава да бъде върховенството на закона и дори с това ново развитие на събитията на север сме решени изцяло да зачитаме конституцията и законите на Косово, документа [на Ахтисаари] и Резолюция 1244 на ООН," подчерта Тачи. 
						Преподавателят по изследвания на сигурността Абдула Хайдари каза за SETimes, че посещението на Расмусен демонстрира ангажимента на НАТО към Косово и региона. "В период, когато НАТО е заета с Либия, организацията показа, че Косово и Западните Балкани все още са първостепенни в дневния ред на Алианса. Това посещение трябва да се смята за предупреждение, че насилието няма да се толерира." 
						Енгелуше Морина, изпълнителен директор на Косовската инициатива за стабилност, каза за SETimes, че посещението "е добра новина, защото потвърждава, че КФОР носи отговорност за ситуацията, а [Расмусен] напомни на двете страни, Косово и Сърбия, че НАТО няма да допусне ситуацията да се върне към тази от 1999 г." 
						На север, добави тя, "трябва да има ясна управленска структура. Съдилищата трябва да бъдат отворени, полицията и митниците трябва да присъстват там и [да работят] внимателно с местните сърби, които са манипулирани от Белград. Нито една държава не може да функционира с две управленски вериги," казва Морина. 
						Посланиците на Франция, Германия, Италия, Великобритания и САЩ публикуваха декларация, потвърждаваща, че операцията от петък е координирана с ЮЛЕКС и НАТО, което не е било така в края на юли, когато избухнало насилието на ГКПП 1 и 31. 
						Според специалния представител на ЕС Фернандо Джентилини "много е положително това, че косовските власти се консултираха с нас по този въпрос. Надявам се това да спомогне за осъществяването на споразумението, което бе постигнато на масата на диалога. Планът трябва да помогне за предотвратяването на контрабандата и подобряването на безопасността в обособената митническа зона на Косово."

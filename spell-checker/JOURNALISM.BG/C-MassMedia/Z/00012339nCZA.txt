БиХ прилага програма за деветгодишно основно образование 
					18/10/2004
					Амбициозна програма, целяща да модернизира началното, средното и висшето образование, е в ход в Босна и Херцеговина. Като част от реформите двете автономни области в страната преминаха към деветгодишна система на основно образование. 
					От Антонио Пърленда за Southeast European Times в Сараево - 18/10/04
 
					 
						
Програмата за деветгодишно обучение е най-видимият аспект на мащабната образователна реформа, която цели модернизирането на образователната система в БиХ. [ОССЕ]
						Девегодишното основно образование стана реалност през септември в двете автономни области на Босна и Херцеговина (БиХ), когато федерацията БиХ (ФБиХ) започна да прилага системата, стартирана в Република Сръбска (РС) в началото на миналата учебна година. 
						Това решение бе най-видимата част от амбициозна програма за реформи, насочена към модернизиране на началното, средното и висшето образование с оглед покриване на стандартите предвид бъдещо членство в ЕС. Според мисията на ОССЕ, която пое отговорност в качеството си на прилагащ орган, който ще подкрепя местните власти при изпълнение на задачата, учебните планове в БиХ са претоварени и учението често пъти се основава на механично предаване на големи количества факти. 
						"Образователната система трябва да подготвя децата от началния и средния курс да живеят и работят в един постоянно променящ се свят. Образование за Европа и света през 21 в. изисква критично мислене, творчество, умения да се решават проблеми, иницативност и използване на нови технологии," се казва в доклад на ОССЕ, който очертава стратегията на образователната реформа. "Повече внимание трябва да се обърне върху придобиването на умения и стойности, които съвременният абсолвент изисква и очаква да получи." 
						"Освен това, в няколко кантони на ФБиХ, босненски и хърватски деца се образоват в отделни училища с различни учебни планове," допълва документът. 
						"Децата на БиХ заслужават качествено образование, модерни учебни планове, подходящо оборудвани класни стаи, учители, които са добре платени," каза Зинаида Делич, заместник-говорител на мисията на ОССЕ в БиХ. "Когато парламентаристите от БиХ единодушно одобриха Държавния рамков закон за началното и средното образование през м.юни 2003 г. те признаха, че е важно да се защитават правата на трите конститутивни народа, докато се полагат основите на една належаща модернизация на образованието."
						От тази година началното училище започва на шестгодишна възраст, вместо на седем години. Съществува обаче опозиция срещу тази програма, която не е била прилагана във всички училища. Най-голямото противодействие се констатира в три кантона, където хърватите са мнозинство - Западна Херцеговина, Ливно и Централна Босна. 
						Министерството на просветата на ФБИХ е създало работна група за справяне с този проблем. Образователният министър Зихад Пашич каза, че няма "технически предусловия" за новата образователна система в тези кантони. Според него проблемът е политически. 
						"Трудно е да се обясни как в един и същ град едно училище с босненски учебен план може да изпълни предусловията за деветгодишно обучение, докато в друго училище с хърватски учебен план това не може да стане. Сигурен съм обаче, че деветгодишното обучение ще започне и в тези три кантона следващата година," изтъкна Пашич.

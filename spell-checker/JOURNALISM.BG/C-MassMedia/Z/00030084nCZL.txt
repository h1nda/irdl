Турция привика посланика на САЩ във връзка с реч на Обама за Армения
					28/04/2009
					 
						АНКАРА, Турция -- Външното министерство привика посланика на САЩ в Анкара Джеймс Джефри във връзка с речта от миналата седмица на президента на САЩ Барак Обама, с която бе отбелязан арменският Ден на възпоменанието за 1915 г., съобщиха медиите в понеделник (27 април). В своята реч миналия петък Обама не използва думата "геноцид" при определянето на убийствата на 1,5 милиона арменски цивилни граждани от отоманските турци в периода 1915-1917 г. Вместо това той нарече тези събития "едно от големите зверства на 20-и век". Това предизвика гневни реакции от страна на турските политически лидери. Президентът Абдула Гюл каза пред репортери, че стотици хиляди турци също са загубили живота си в събитията през 1915 г. (Анадолска информационна агенция, Хюриет, Заман - 27/04/09)

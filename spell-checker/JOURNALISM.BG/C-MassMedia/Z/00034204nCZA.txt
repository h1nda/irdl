Отлага ли се мирът? Кипърските турци избраха хардлайнер
					19/04/2010
					Дервиш Ероглу обещава да продължи преговорите с кипърските гърци въпреки категоричния отказ на Никозия да приеме призива му за решение, предвиждащо създаването на две държави.
					От Ерол Измирли за Southeast European Times от Истанбул -- 19/04/10
 
					 
						
Поддръжници на Партията на националното единство аплодират новоизбрания президент Дервиш Ероглу. [Гети Имиджис]
						В неделя (18 април) претендентът Дервиш Ероглу привлече малко над 50 % от гласовете, като така стана новият президент на турската половина на разделения остров Кипър. Според Върховния избирателен съвет Ероглу е получил 50,3 % от гласовете, следван от сегашния президент Мехмет Али Талят с 42,8 %, както сочеха проучванията на общественото мнение. 
						Ероглу, бивш премиер на северната половина на Кипър, е лидер на Партията на националното единство (НПЕ). Той ще бъде третият президент на отцепилата се държава, основана след военната намеса на Турция през 1974 г. в отговор на преврат с подкрепата на Атина, който имаше за цел обединяването на острова с Гърция. 
						В първото си изявление след обявяването на победата Ероглу обеща "топли отношения с родината Турция", като същевременно заяви че ще продължи преговорите с администрацията на кипърските гърци. 
						"За да защитим правата на нашия народ на масата за преговори, за да постигнем честно, дълготрайно споразумение, преговорите ще продължат", посочи той. 
						 Оттегляйки се от надпреварата, Талят заяви, че неговата "мечта да се реши конфликтът все още е жива... През останалата част от живота си ще направя всичко възможно, за да осигуря намирането на решение." 
						По време на кампанията Ероглу остро критикуваше Талят за приемането на идеята за един суверенитет в Кипър. Ероглу настоява, че всяко споразумение с кипърските гърци трябва да се основава на идеята за създаване на две държави с равни суверенни права. Кипърските гърци твърдо отхвърлят идеята. 
						Говорител на международно признатото кипърско правителство заяви, че избирането на Ероглу е "развитие в отрицателна посока, като се има предвид изразените от г-н Ероглу позиции". 
						"Това, което е важно сега, е да стигнем до основата на това развитие, как ще решаваме въпросите, каква ще бъде нашата тактика, така че да успеем да изпълним необходимите цели за намирането на решение", заяви говорителят Стефанос Стефану за Кипърската корпорация за радио и телевизия. 
						Талят и кипърският президент Деметрис Христофиас проведоха повече от 70 кръга от срещи през последната година и половина, давайки надежда за намирането на решение до края на тази година. Съдбата на разговорите ще повлияе значително на кандидатурата на Турция за членство в ЕС. Изпадането в безизходица ще усложни този процес. 
						Турският президент Абдула Гюл поздрави Ероглу след затварянето на избирателните секции и посочи в писмено изявление, че очаква новият президент да "положи [всички] усилия, за да доведе до край преговорите за [обединение]", както това направи Талят. 
						Турският премиер Реджеп Тайип Ердоган изпрати подобно послание, добавяйки, че се надява, че преговорите ще завършат успешно до края на годината.

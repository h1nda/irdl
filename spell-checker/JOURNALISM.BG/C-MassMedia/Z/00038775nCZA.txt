Лидерите на преврата от 1980 г. дадоха свидетелски показания. Какво следва?
					17/06/2011
					Двамата все още живи лидери на военния преврат от 1980 г. бяха разпитани, след като загубиха дадената им от конституцията защита.
					От Йозгюр Йогрет за Southeast European Times от Истанбул – 17/06/11
 
					 
						
Седмият президент на Турция Кенан Еврен (в средата) разговаря с прокурорите миналата седмица. [Ройтерс]
						Кенан Еврен и Тахсин Шахинкая, последните останали членове на военната хунта, извършила военния преврат на 12 септември 1980 г., бяха разпитани от прокуратурата миналата седмица, след като загубиха своя имунитет след референдума на 12 септември миналата година, с който бяха одобрени промените в конституцията. 
						Еврен, лидер на преврата и седми президент на републиката, и Шахинкая бяха задължени да дадат свидетелски показания пред Хюсеин Гьорюшен, прокурор със специални правомощия от Анкара, в рамките на разследване, което започна през април. 
						Мнозина смятат, че резултатът от референдума и символиката на факта, че той се проведе на годишнина от преврата, са демонстрация на надмощието на цивилните над някога недосегаемите военни. 
						След референдума хиляди граждани предявиха наказателни искове срещу преврата и неговите лидери, които си бяха осигурили имунитет с 15-ата поправка на конституцията. 
						И до ден днешен темата за преврата предизвиква полемика, като според някои военните са спасили страната от насилие и политически хаос. Други твърдят, че свалянето на избраното правителство и последвалите ограничения на гражданските свободи, масови арести и политически убийства представляват престъпно деяние. 
						В показанията си Еврен и Шахинкая не изразиха съжаление и заявиха, че са действали в интерес на страната. Те твърдят, че преди преврата в Турция е имало анархия и хаос, тъй като заради уличното насилие на политическа основа са загивали обикновени хора. 
						Според двамата генерали военните са действали в съответствие с техния устав, който им дава правото „да бдят и защитават турското отечество и създадената с конституцията Турска република”. 
						Еврен заяви: „Ако страната беше в същата ситуация и аз бях на власт, щях да го направя [преврата] отново.” 
						Процесът предизвика смесени реакции: Някои оценяват разследването като стъпка напред за демокрацията, а други твърдят, че дори ако делото се допусне от съда, то няма да стигне доникъде. Според други това беше повърхностен опит на правителството да увеличи гласовете за себе си преди общите избори на 12 юни. 
						Политологът Баскън Оран, един от многото учени, на които военната хунта забрани да извършват научна дейност, заяви за SETimes, че според него евентуалното разследване на държавния преврат от 1980 г. е не само опит да се заличи ръководната роля на военните, но и предупреждение към потенциалните организатори на преврати. 
						„Състоянието на безнаказаност непрекъснато насърчава нови преврати. Защо да не извършат още един преврат?”, каза той, като добави, че макар и Турция да успява да избегне вероятността от преврат в обозримо бъдеще, онези, които смятат, че от разследването няма да има полза, „не знаят какво се случва около тях”. 
						Журналистът Неджати Догру, колумнист във всекидневника „Сьозджу”, обаче има съмнения по отношение на разследването. „И аз съм доволен, че се вземат мерки срещу традицията на преврати в Турция. Смятам, че това е демократична стъпка. Да се прави това сега обаче, въобще не е честно”, каза той за SETimes. 
						„Не е проява на честност това да става по време на общи избори и да се казва „ние търсим отговорност от превратаджиите.”
						Джелалетин Джан е говорител на лявото "Движение на поколението от 1978 г." „Дори ако правителството прави това като предизборна маневра, смятам, че има смисъл да се зададат няколко въпроса на Еврен и Шахинкая в държава като Турция, където армията се идентифицира с държавата, а всичко започва и завършва с държавата”, каза той за SETimes. 
						Според Джан разследването ще „отвори някои врати, ще предизвика някои дискусии.” Той заяви, че "Движението на поколението от 1978 г." иска военният кабинет, военните командири, полицейските началници, агентите на разузнаването, надзирателите в затворите и мъчителите да бъдат разследвани и дадени на съд. 
						„Въпросът не е тези хора да бъдат хвърлени в затвора. Пред нас стои проблемът да се изправим лице в лице срещу историята, да създадем условия такива неща никога да не се случат отново”, заяви той.

Македонското правителство ще изпрати допълнителна помощ за бивши държавни служители, които ще бъдат съдени в Хага 
					26/03/2007
					 
						СКОПИЕ, Македония -- Правителството смята да изпрати адвокат и юридически експерт в подкрепа на екипа от защитници на двама македонци, които ще бъдат съдени в Хага -- бившият вътрешен министър Любе Бошковски и служителят от силите за сигурност Йохан Тарчуловски. Министърът на правосъдието Михайло Маневски каза в неделя (25 март), че правителството е решило също да покрие разходите за защитата и да отпусне помощ на семейството на Тарчуловски. Началото на процеса е насрочено за 16 април. Бошковски и Тарчуловски са обвинени, че са нарушили законите и обичаите на водене на война във връзка с полицейска акция в село Люботен през август 2001 г. 
						Също в неделя младежките организации на всички основни партии в Македония подписаха съвместна декларация. В нея те искат от ЕС да либерализира визовия режим за македонските граждани. (Фокус, MИA, Макфакс - 25/03/07)

Пътуващ офис помага на фермерите в Македония
					15/12/2011
					В Македония има нова практика да се помага на фермерите - на полето.
					От Горан Трайков за Southeast European Times от Скопие -- 15/12/11
 
					 
						
Министърът на земеделието Люпчо Димовски на полето. [Александър Павлевски/SETimes]
						Македонското министерство на земеделието, горите и водоснабдяването започна в края на ноември нова практика, наречена "пътуващ офис", която породи положителни реакции както у гражданите, така и у служителите от правителството. 
						Министерството реши, че ще служи най-добре на македонските фермери, ако на място обръща внимание на всички проблеми, с които те се сблъскват в работата си. 
						Земеделието изисква постоянно физическо присъствие и грижа за земята. Министерството твърди, че като не пътуват до Скопие, за да се срещат със съответния персонал от министерството, фермерите ще спестят време, ще увеличат производството и ще се справят с проблемите по-ефективно. 
						Идеята включва министъра на земеделието Люпчо Димовски, заместник-министъра Зоран Коняновски и други важни представители, които решиха да присъстват лично там, където може да има проблеми или грижи. 
						Пътуващият офис ще работи целогодишно: без уикенди, без ваканции, без изключения. 
						Коняновски заяви за SETimes, че работата на терен е единственият начин да се помогне на всеки фермер. 
						"Започнахме [тази практика] в Струмица, продължихме я в Ресен и ще посетим фермери в цяла Македония. Следобед във всеки регион имаме дебат, насочен към съответните проблеми, които вълнуват фермерите", заяви Коняновски. 
						За да може да продължи с тази практика през следващата година, министерството ще поръча специално превозно средство, което ще бъде оборудвано като офис. 
						Освен персонала на министерството, включително и от регионалните клонове, офисът ще включва служители от агенцията за финансово подпомагане на земеделското и развитието на селските райони. 
						Практиката предлага възможности и за съвместна работа между правителствените институции. Миналата седмица директорът на агенцията Тони Димовски се присъедини към Димовски и Коняновски на срещата в град Ресен, известен с производството на ябълки. 
						Повече от 50 самостоятелни фермери, кооперации и асоциации на плодопроизводители имаха възможността да обсъдят притесненията си, да задават въпроси, да дават предложения на ръководителите на министерството в рамките на пътуващия офис. 
						Главните проблеми, които се обсъждат, са основно свързани с плащането на субсидии, както и проблеми с изкупуването на ябълковата реколта. Фермерите предложиха конкретни идеи и мерки да се решат проблемите на плодопроизводителите в по-широкия Преспански регион. 
						Фермерът от Ресен Томе Димески каза за SETimes, че практиката е страхотна възможност да се обърнат към подходящите хора и да уточнят кои сегменти срещат проблеми. 
						"Казах на министъра, че тази дейност е отлична. Имах проблем с плащането на субсидиите и с кандидатстването за пари от еврофондовете, които могат да се използват за увеличаване на производството. Освен това получих съдействие за попълването на специфичната документация, необходима за изкупуването на ябълковата реколта." 
						Земеделският анализатор Трайче Стоянов каза за SETimes, че идеята се приема добре от всички страни, особено факта, че същинските нужди на фермерите са казани директно на тези, които най-много трябва да ги чуят, давайки възможност да се подходи към тях по най-ефективния начин. 
						"Министерството може да поиска да насочи ресурси да подготви програмите за фермерите в съответствие с информацията, събрана на терена. Това ще положи основите на дългосрочна стратегия за развитие на македонското земеделие, което има спешна нужда от вливане на средства", заяви Стоянов. 
						Представители на властите казаха, че Македония иска модерно земеделие и е наясно, че трябва да работи здраво и да обменя положителен опит с други, по-развити земеделски държави. 
						Министерството вече обяви публична покана за разпределянето на финансовата помощ за проекти, свързани със земеделието и развитието на селските райони. 
						
						 Кореспондентът на SETimes Александър Павлевски участва в написването на тази статия.

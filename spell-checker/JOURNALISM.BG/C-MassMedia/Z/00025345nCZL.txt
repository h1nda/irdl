Прокурори в Хага обжалват 33-годишната присъда на генерал заради обсадата на Сараево
					03/02/2008
					 
						ХАГА, Холандия -- Прокурори от Трибунала за военни престъпления на ООН в Хага обжалваха в петък (1 февруари) 33-годишната присъда на бившия босненски сръбски генерал Драгомир Милошевич, произнесена през декември. Милошевич бе признат за виновен в извършването на военни престъпления и престъпления срещу човечеството, когато е ръководил 44-месечната обсада на Сараево, при която загинаха повече от 10 000 души по време на конфликта през 1992-1995 г. Но според прокурорите присъдата "е неадекватна и не отразява точно вината на Милошевич". Прокурорите искат доживотна присъда за Милошевич, каквато получи неговият предшественик Станислав Гали като командващ босненските сръбски сили по време на обсадата. (Ройтерс, Б92, РТРС, ПБС - 01/02/08)

Гръцкият председател на ОССЕ изрази подкрепа за евроинтеграцията на Сърбия
					03/02/2009
					Сърбия е „неделима част от европейското семейство” и ключов регионален играч, каза в понеделник в Белград външният министър на Гърция Дора Бакоянис, изразявайки силната подкрепа на страната си за интеграцията на балканската държава в ЕС.
					(Блиц - 03/02/09; AП, АКИ, ДПА, Бета, Б92, АНА-МПА, ОССЕ, Сръбско правителство - 02/02/09)
 
					 
						
Външният министър на Гърция Дора Бакоянис бе в Белград в понеделник (2 февруари) в качеството си на председател на ОССЕ. [Гети Имиджис]
						Давайки висока оценка на процеса на реформи в Сърбия, външният министър на Гърция и настоящ председател на ОССЕ, Дора Бакоянис, изрази подкрепа за интеграцията на страната в ЕС по време на еднодневното си посещение в Белград в понеделник (2 февруари).
						"Сърбия играе съществена роля в осигуряването на стабилността и просперитета не само на Балканите, но и в останалата част на Югоизточния европейски регион,” каза тя. „Впечатлена съм от напредъка на Сърбия към изграждане на демократично, политически стабилно общество." 
						Бакоянис изрази също подкрепата си за прилагането на Споразумението за стабилизация и асоцииране (ССА) и Временното търговско споразумение на Сърбия с ЕС, както и за либерализацията на визовия режим на 27-членния блок за страната.
						Сърбия, каза тя, е "неделима част от европейското семейство". 
						ССА ще влезе в сила, когато ЕС реши, че Сърбия е изпълнила условията му за пълно сътрудничество с Международния наказателен съд за бивша Югославия (МНСБЮ).
						Сърбия е поискала от ЕС да изпрати мисия в Белград, която да потвърди нейното сътрудничество с Трибунала на ООН в Хага. 
						Белград поиска също от Гърция и други страни да се произнесат по искането на Сърбия към Международния съд за консултативно мнение дали едностранната декларация за независимост на Косово от 17 февруари е в съответствие с международното право.
						Бакоянис, чиято страна е сред петте членки на ЕС, които не са признали независимостта на Косово, каза, че Атина все още обмисля своя отговор. 
						Външният министър Вук Йеремич заяви пред репортери след среща с Бакоянис, че Сърбия няма да допусне Косово да стане член на ОССЕ. 
						"Косово няма да бъде член на ОССЕ,” каза той, подчертавайки, че службата на ОССЕ в Прищина „трябва да продължи да изпълнява своите дейности по стриктно неутрален към статута начин”. 
						Ролята на мисията на ОССЕ в Сърбия бе друг въпрос, разискван от Бакоянис със сръбските представители в понеделник. Тя каза, че мисията има за цел да подпомага сръбските власти в усилията им за прилагане на реформите в публичната администрация и съдебната система, модернизацията на армията на страната и хармонизирането на междуетническите отношения. 
						Бакоянис се срещна също със сръбския президент Борис Тадич и премиера Мирко Цветкович, както и с представители на групи на гражданското общество в страната.
						Цветкович изрази задоволство от сътрудничеството на правителството с мисията на ОССЕ и изрази подкрепа за приоритетите на Гърция като председател на 56-членната организация.
						Белград бе първият етап от регионалната обиколка на Бакоянис. Тя ще посети Косово в сряда и Албания на 9 февруари. 
						Гърция пое ротационното председателство на ОССЕ от Финландия на 1 януари и ще го предаде на Казахстан в края на 12-месечния си мандат.

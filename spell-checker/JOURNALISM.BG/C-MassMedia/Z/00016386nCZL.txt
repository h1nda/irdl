Турция отлага подписването на енергийния договор с ЕС
					26/10/2005
					 
						АТИНА, Гърция -- Турция отложи подписването на договор за създаване на енергийна общност в Югоизточна Европа. Енергийните министри на Албания, Босна и Херцеговина, България, Хърватия, Македония, Румъния и Сърбия и Черна гора подписаха във вторник (25 октомври) документа, чиято цел е привеждане на енергийния пазар в региона в съответствие с този в останалата част на Европа. Комисарят на ЕС по енергетиката Андрис Пиебалгс обаче заяви пред репортери, че Турция се нуждае от допълнителни "разяснения" по договора, особено по отношение на аспектите му, засягащи околната среда. 
						Световната банка твърди, че създаването на новата енергийна общност може да привлече инвестиции от близо 21 милиарда евро през следващите 15 години. Документът се разглежда и като важно събитие в усилията за помирение в бивша Югославия. (AФП, Уеб-сайт на ЕС, АНА, TurkishPress.com - 25/10/05)

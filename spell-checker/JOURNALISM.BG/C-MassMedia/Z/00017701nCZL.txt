Сараево е домакин на среща на регионалните министри на вътрешните работи и сигурността
					24/02/2006
					 
						САРАЕВО, Босна и Херцеговина (БиХ) -- Министрите на вътрешните работи и сигурността на БиХ, Албания, Хърватия, Македония, Сърбия и Черна гора се срещнаха в Сараево в четвъртък (23 февруари), за да обсъдят въпроси, свързани с граничния контрол и безопасността. Петте страни участват в програмата на Женевския център за демократичен контрол върху въоръжените сили. Майкъл Хъмфрис, ръководител на делегацията на Европейската комисия в БиХ, каза пред групата, че националните агенции в региона трябва да си сътрудничат помежду си и с агенциите на страните членки на ЕС в борбата срещу всички форми на организирана престъпност. 
						Също в четвъртък кабинетът на БиХ прие програма за приоритетите във връзка с европейското партньорство. Премиерът на БиХ Аднан Терзич каза, че програмата съдържа списък на краткосрочните и средносрочните приоритети, свързани с европейската интеграция, като ясно са посочени отговорните за изпълнението им институции и крайните срокове. (НТВ Хаят, Фена, ПБС БиХ - 23/02/06)

Вашингтон призовава Косово да се съсредоточи върху стандартите
06/02/2004
Висши представители на Държавния департамент на САЩ заявиха на премиера на Косово, че ръководителите на провинцията трябва да се съсредоточат върху постигане на международно признатите демократични стандарти, а не върху бъдещия статут на Косово.
(Гласът на Америка, Уошингтън таймс, РСЕ/РС, Радио Б92 -05/02/04)
 
 
Косово трябва да се съсредоточи върху постигане на стандартите, одобрени от ООН, особено в областта на многоетническите въпроси, а не върху бъдещия статут на провинцията, казаха представители на САЩ пред премиера на Косово Байрам Реджепи.
Реджепи пристигна във Вашингтон, за да присъства на ежегодната Национална молитвена закуска в четвъртък (5 февруари). В сряда той се срещна с държавния секретар Колин Пауъл и със заместник-държавния секретар Марк Гросман.
През декември Съветът за сигурност на ООН одобри документ, представен от ръководителя на ЮНМИК Хари Холкери, в който са посочени стандартите, които Косово трябва да постигне, за да започнат преговорите по окончателния му статут. Стандартите, които включват демократични институции и върховенство на закона, свобода на придвижването, завръщане на бежанците, икономика и диалог, са насочени към установяване на демокрация в Косово. Международната общност ясно показа, че тя ще реши дали провинцията е готова за преговори относно бъдещия й статут едва след като направи преглед на напредъка по реализиране на целите към средата на 2005 г.
"Ние подчертахме колко важно е осъществяването на международно одобрените стандарти и сътрудничеството с ЮНМИК за постигане на тази цел", каза говорителят на Държавния департамент Ричард Баучър по време на пресконференция в четвъртък.
Той каза, че Вашингтон продължава да подкрепя усилията на ЮНМИК и Холкери "за създаване на многоетническо, демократично общество в Косово, както е посочено в Резолюция 1244 на Съвета за сигурност на ООН". Баучър подчерта, че администрацията на САЩ още няма позиция по отношение на изхода от дискусиите за статута на Косово.
Реджепи не бе особено ентусиазиран по отношение на диалога с Белград. На събиране в четвъртък в Института за мир на САЩ той каза, че резултатите от неотдавнашните избори в Сърбия не го изпълват с оптимизъм за постигане на напредък в тази област.
Според него единствената сфера, в която сърбите и етническите албанци си сътрудничат добре, е борбата с организираната престъпност. "За съжаление това е само един-единствен пример за сътрудничество. Понякога Косово е само място за транзитно преминаване. Само понякога то е крайна дестинация, защото основната крайна цел за организираната престъпност, наркотиците и трафика на хора, е Западна Европа."
Също в четвъртък генералният секретар на ООН Кофи Анан посочи, че са възможни промени в конституцията на Косово, ако бъдат изпълнени две условия. Първо, две трети от парламента трябва да одобри промените и, второ, те трябва да съответстват на Резолюция 1244 на Съвета за сигурност на ООН. Анан даде този коментар по време на дискусия върху доклада на ООН за Косово.

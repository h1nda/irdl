Балканските съседки на Сърбия за ареста на Младич
					27/05/2011
					Бившият генерал се яви в съда, но заседанието беше отложено заради здравословното му състояние. Междувременно регионалните лидери приветстваха ареста като крайъгълен камък в процеса на помирение.
					(Различни източници – 26/05/11-27/05/11)
 
					 
						
Арестът беше водещо заглавие в Сърбия и извън страната. [Ройтерс]
						Докато бившият босненски сръбски военен командир Ратко Младич беше подложен на разпит от белградски съд, след като бе задържан в четвъртък (26 май), лидерите на държавите от Югоизточна Европа продължиха да реагират положително на ареста, който мнозина определят като крайъгълен камък в процеса на помирение. 
						Младич, на 69 г., беше заловен в четвъртък сутринта в село Лазарево, на около 100 км северно от Белград, след почти 16 години укриване. Смята се, че той е организирал избиването на близо 8 000 босненски мъже и момчета в Сребреница през 1995 г., като МТБЮ го обвинява в геноцид и военни престъпления. 
						Наложи се първото съдебно заседание да бъде прекратено, тъй като според твърденията на адвоката на бившия генерал, Милош Салич, той е в „лошо здравословно състояние”. Разпитът беше възобновен в петък. Сръбският заместник-прокурор за военни престъпления Бруно Векарич посочи в четвъртък, че Младич трябва да бъде екстрадиран в Трибунала на ООН в Хага в срок до една седмица след неговото задържане. В съседна Хърватия президентът на страната Иво Йосипович заяви, че това е момент, в който трябва да си спомним за всички жертви на конфликтите в Югославия. Той също така подчерта значението на събитието за перспективите на Белград за интеграция. 
						„Това е много важна стъпка напред за Сърбия, особено по отношение на амбициите й за интеграция в ЕС, която е от голямо значение за региона”, е заявил той, цитиран от „Евронюз”. „Сега Сърбия може да изгради по-добри отношения в региона, включително по двустранни въпроси с Босна и Херцеговина.” 
						Същевременно премиерът Ядранка Косор определи дългогодишния беглец като „един от най-големите престъпници и злодеи в историята на човечеството”. Тя призова Белград да гарантира, че хърватският сръбски военновременен лидер Горан Хаджич, който е последният укриващ се военнопрестъпник, издирван от Трибунала на ООН в Хага, също ще бъде заловен и предаден на правосъдието. 
						 Български, румънски и македонски лидери също приветстваха новината, като българският външен министър Николай Младенов заяви, че готовността на Сърбия за пълно сътрудничество с Трибунала на ООН за военни престъпления „не може повече да се поставя под съмнение”. В подобно изявление на румънското външно министерство арестът беше определен като „сериозен знак за ангажимента към европейския път на Сърбия”. 
						Македонският министър на външните работи Антонио Милошоски заяви, че е важно отговорността за военните престъпления да се търси от лицата, които са участвали в тях, а не с тях да се натоварва цял народ или държава, или имиджа на региона като цяло. 
						 В Турция министърът на външните работи Ахмет Давутоглу и други официални лица заявиха, че залавянето на Младич ще помогне за засилване на стабилността в региона. 
						 „Отдавна чакаме този ден”, каза за SETimes Рамазан Башак, председател на парламентарната група за приятелство между Турция и Сърбия. „Като държава, която осъжда клането като деяние срещу цялото човечество, ние сме много доволни от задържането.” 
						 „Много хора в Турция чувстват облекчение и приветстват днешната новина”, заяви турският посланик ветеран Али Енгин Оба, който е бил на служба в бивша Югославия. „Арестът е не само добра новина за Балканите, но и за стабилността на региона, и дава нов тласък на процеса на присъединяване на Сърбия към ЕС. Той също така показва, че няма начин [да се избегне] правосъдието.” 
						Той допълни, че самият арест „дава положителен импулс на преговорите между балканските страни, в които Анкара отдавна се опитва да бъде посредник”. 
						 Представители на турската общественост като Мурат Сейрет и Хилми Халджалоглу, също се изказаха положително. 
						„Хубаво е, че той беше заловен”, каза Сейрет за SETimes. „Тъй като там обаче няма смъртно наказание [в МТБЮ], той няма да получи наказанието, което заслужава за извършените от него престъпления.”
						 „Това трябваше отдавна да стане, но все пак е добре, че се случи”, коментира Халджалоглу. „Ще бъде раздадено правосъдие. Това ще помогне за създаването на нов мирен климат на Балканите.” '
						Въпреки това Оба отбелязва, че „в Сърбия все още има националисти, които смятат Младич за герой.” 
						„Новото поколение в Сърбия обаче изглежда уморено от миналото и неговите войни – то иска да го остави зад гърба си и да продължи напред към бъдещето.” 
						 Часове по-рано около 500 поддръжници на Младич стигнаха до сблъсъци с полицията в северния сръбски град Нови Сад по време на протест срещу неговия арест. По-малко хора участваха в подобен протест в Белград, където 35 души бяха арестувани за нарушаване на обществения ред при опит на полицията да предотврати безредици. 
						Междувременно съобщенията, че опозиционната ултранационалистическа Сръбска радикална партия планира да проведе митинг в подкрепа на Младич в неделя, съвпаднаха с новината, че сръбските власти са забранили всички събрания на обществени места и са повишили нивото на сигурност в цялата страна. 
						
						Кореспондентите Ана Уд и Алакбар Рауфоглу участваха в написването на тази статия.

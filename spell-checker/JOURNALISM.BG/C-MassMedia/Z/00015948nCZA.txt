Чешкият сенат одобри влизането на България и Румъния в ЕС
					16/09/2005
					Чешкият сенат одобри влизането на България и Румъния в ЕС, запланувано за 1 януари 2007 г., и стана втората страна членка на ЕС, която го стори. 
					(Синхуа, Праг дейли монитор, София ехо - 16/09/05; ЧИА, БТА, БНН, Агенция "София нюз", Медиапул, Всеки ден - 15/09/05; AFX - 13/09/05; Агенция "София нюз" - 07/09/05)
 
					 
						
Влизането на България и Румъния в ЕС е в интерес на Чешката република, каза външният министър Сирил Свобода. [AФП]
						Чешката република стана втората страна членка на ЕС след Словакия, която одобрява договора за присъединяване на България и Румъния към съюза. В четвъртък (15 септември) 81-местният чешки сенат подкрепи почти единодушно кандидатурите им за ЕС. Само двама сенатори са се въздържали, съобщи чешката информационна агенция ЧИА. 
						Окачествявайки вота като "исторически", чешкият външен министър Сирил Свобода заяви, че присъединяването на двете балкански държави ще допринесе за стабилността на целия континент и е в интерес на неговата страна. То ще спомогне и за засилване на политическото и икономическото им развитие, каза той. 
						Макар да подчерта, че икономиките на България и Румъния са все още в "период на крехко и уязвимо развитие", председателят на сената Пшемисъл Соботка отбеляза, че и двете страни несъмнено принадлежат към Европа. 
						Съгласно договора, подписан с ЕС на 25 април, те ще се присъединят към 25-членния клуб на 1 януари 2007 г. Словакия ратифицира договора на 21 юни, а депутатите от още една страна членка на блока, Унгария, се очаква да го сторят до края на септември. Чешката република, Словакия и Унгария се присъединиха към ЕС на 1 май 2004 г. заедно с още седем страни от Централна и Източна Европа. Присъединяването на България и Румъния трябва да бъде одобрено от всичките 25 страни членки.
						През последните седмици и месеци обаче официални представители на ЕС отправиха предупреждения както към София, така и към Букурещ, че трябва да ускорят прилагането на необходимите реформи, за да предотвратят задействането на предпазната клауза от договора. Тя позволява отлагане на членството с една година, ако не бъдат спазени присъединителните ангажименти. 
						По време на посещение в София тази седмица комисарят на ЕС по данъчната политика и митническия съюз Ласло Ковач призова българското правителство да засили борбата с корупцията, фалшификациите и измамите, така че да може да бъде спазен срокът за влизане в ЕС. 
						"Комисията е удовлетворена от сформирането на новото правителство с участието на трите основни партии, което ... е в състояние да прокара нужното законодателство в парламента и да завърши подготовката за присъединяването към ЕС," каза Ковач на пресконференция в София във вторник. Той е първият еврокомисар, който посещава България след встъпването в длъжност на новото правителство на 16 август.
						Ден по-късно председателят на Европейската комисия (ЕК) Жозе Мануел Барозу изрази увереност, че България ще стане член на ЕС, но отказа да посочи конкретна дата за това. Той също така не пожела да каже дали докладът за напредъка на България по пътя на присъединяването, който трябва да бъде изготвен от ЕК до няколко седмици, ще препоръча присъединяването на страната към съюза да стане в срок. 
						"Европейската комисия иска България да се присъедини към ЕС, но не може да каже с точност кога," цитира агенция "София нюз" думите на Барозу, казани пред президента Георги Първанов в сряда, когато двамата се срещнаха в рамките на срещата на високо равнище на ООН в Ню Йорк. "Комисията ще направи справедлива оценка на постигнатото от страната и на проблемите, с които трябва да се справи, преди да стане пълноправен член на ЕС." 
						В изказване пред репортери след срещата председателят на ЕК подчерта, че прилагането на реформите е по-важно от приемането на необходимото законодателство. Барозу изрази надежда, че Първанов разбира необходимостта от ускоряване на реформите във всички области.

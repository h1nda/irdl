България е „разочарована” от загубата на еврофондове
					26/11/2008
					Европейската комисия взе във вторник решение да отреже достъпа на България до 220 млн. евро от еврофондовете, посочвайки като причина продължаващата липса на усилия от страна на София за борба с корупцията и организираната престъпност. 
					(Euobserver, EurActiv, ФТ, Таймс - 26/11/08; AФП, Ройтерс, АП, ПА, Би Би Си, Интърнешънъл Хералд Трибюн, Euobserver, БНТ, София Ехо, Дневник, Медиапул, News.bg, Агенция Фокус нюз - 25/11/08)
 
					 
						
"Трябва да се съобразяваме със стандартните процедури и да спазваме правилата на финансовото управление,” каза еврокомисарят по разширяването Оли Рен. [Архив]
						Европейската комисия (ЕК) предприе във вторник (25 ноември) безпрецедентна стъпка срещу страна, членка на ЕС, лишавайки България от финансова помощ в размер на 220 млн. евро заради продължаващата липса на усилия за борба с корупцията и организираната престъпност. Тя предупреди още София, че може да загуби и други 340 млн. евро, ако не вземе спешни мерки. 
						През юли ЕК замрази 500 млн. евро помощи за България, позовавайки се в критичния си доклад на слабости в системите за контрол на страната и на случаи на измама и нередности. Тя отне и акредитацията на двете правителствени агенции, управляващи фондовете по предприсъединителната програма ФАР – едната към финансовото министерство, а другата към министерството на регионалното развитие. 
						ЕС вече е спрял над 800 млн. евро помощи за България, откакто тя стана член на блока през януари 2007 г. От тях 560 млн. евро бяха по програмата ФАР, включително недоговорените 220 млн. евро, които сега са загубени безвъзвратно. София би моглa да получи останалите 340 млн. евро договорени, но неизплатени помощи, до края на 2009 г., ако ЕК реши преди това да възстанови акредитацията на двете изпълнителни агенции. 
						Еврокомисарят по разширяването Оли Рен каза пред репортери във вторник, че ЕК все още не може да направи това, тъй като последните проверки са установили нови нередности освен тези, които бяха посочени в доклада от юли. 
						"Както се казва, длъжни сме да правим каквото трябва”, каза Рен в Брюксел. "Трябва да се съобразяваме със стандартните процедури и да спазваме правилата на финансовото управление.” 
						Обявявайки решението на ЕК рано във вторник, говорителката на комисията Кристина Наги призова България да действа бързо и да подобри управлението на еврофондовете. 
						Реформите, предприети от България тази година, не успяха да доведат до осезаемо подобрение на управлението на парите на ЕС досега, смята ЕК. 
						"Признавам, че бяха приети планове за действие и законодателството бе изменено; много от тези мерки обаче са само обещание за бъдещи действия и не са дали конкретни резултати,” каза Рен. 
						Решението от вторник изненада българските управляващи. Премиерът Сергей Станишев и заместничката му Меглена Плугчиева, отговаряща за управлението на еврофондовете - и двамата в Берлин - разкритикуваха ЕК и изразиха своето „разочарование”. 
						Станишев се оплака, че ЕС невинаги е третирал България като останалите страни членки. Плугчиева обеща обаче, че България „въпреки всичко ... стриктно ще прилага европейските правила и процедури, за да гарантира коректното и прозрачно използване на всички европейски фондове". 
						Атакувайки правителството заради загубата на еврофондовете на фона на изострящата се икономическа криза, опозиционните партии от дясното политическо пространство призоваха за оставка на правителството и предсрочни избори.

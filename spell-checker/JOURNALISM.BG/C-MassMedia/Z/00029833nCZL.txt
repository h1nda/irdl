Tурция прие назначението на Расмусен за нов генерален секретар на НАТО
					05/04/2009
					 
						AНКАРА, Турция -- Премиерът Реджеп Тайип Ердоган съобщи в събота (4 април), че Турция е одобрила назначението на Андерс Фог Расмусен за нов генерален секретар на НАТО, след като президентът на САЩ Барак Обама прояви разбиране към загрижеността на Анкара. Срещата на НАТО, на която страните-членки трябваше да изберат наследник на Яп де Хоп Схефер отначало се провали поради възраженията на Ердоган срещу кандидатурата на Расмусен. Ердоган бе против заради имиджа на датския политик сред мюсюлманите още от 2005 г., когато един датски всекидневник публикува карикатура на пророка Мохамед, което предизвика вълна от протести в мюсюлманския свят. Расмусен защити публикацията, окачествявайки я като пример за свобода на словото.
						Eрдоган заяви в събота, че Анкара е получила "гаранции" от Обама, че един от заместниците на Расмусен ще бъде турчин и че турски военни командири ще бъдат включени в командването на Алианса.
						Междувременно повече от 1000 души се събраха в азиатската част на Истанбул в събота, за да протестират срещу посещението на Обама в Турция тази седмица. Леви групировки бяха оранизаторите на митинга. (AП, AФП, Хюриет - 04/04/09)

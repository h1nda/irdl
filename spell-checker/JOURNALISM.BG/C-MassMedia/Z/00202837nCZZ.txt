Въздушните превозвачи от региона си сътрудничат, за да подобрят работата си
					23/05/2012
					Авиокомпании от Сърбия, Хърватия, Черна гора и Словения обявиха, че ще използват взаимно самолетите си, за да подобрят условията за пътуване в региона. Други бизнес новини: Турция, България и Катар обмислят няколко големи инвестиционни проекта.
					 
						
"Кроейша Еърлайнз" и три други компании се опитват да подобрят въздушните връзки и своята работа. [Reuters]
						В неделя (20 май) четири въздушни превозвача от региона се договориха да си сътрудничат, за да подобрят въздушните връзки и работата си. На форум, който се проведе в Будва, сръбската "ЮАТ Еъруейз", хърватската 
"Кроейша Еърлайнз", словенската "Адриа Еъруейз" и черногорската "Монтенегро Еърлайнз" обявиха, че взаимно ще използват самолетите си, но подчертаха, че няма да се обединяват в обща компания. 
						*** 
						В петък (18 май) Европейската банка за възстановяване и равитие (ЕБВР) обяви в най-актуалните си прогнози, че Югоизточна Европа ще регистрира икономически растеж от 1% тази година. Банката изразява най-силен оптимизъм в прогнозите си за Турция, където се очаква икономиката да отбележи растеж от 2,5% тази година. Очакванията за Македония са за растеж от 1,3%, а след това се нареждат Албания, България и Румъния, всяка с по 1,2%. Предвижданията са, че БВП ще се увеличи с 0,4% в Босна и Херцеговина и Черна гора, и с 0,1% в Сърбия. Единствената страна в региона, за която банката очаква отрицателен растеж, е Хърватия, с -0,6%. 
						*** 
						В понеделник (21 май) австрийската банка "Хипо Алпе Адриа" обяви, че ще продаде част от своята мрежа в страните от бивша Югославия, като се надява това да й донесе поне 1,5 милиарда евро. Институцията очаква интерес от страна на банки в Европа, Русия, Турция, Югоизточна Азия и финансови инвеститори. Мрежата на "Хипо Алпе Адриа" в региона включва шест банки в Хърватия, Сърбия, Словения, Черна гора и Босна и Херцеговина. 
						*** 
						
						Турция, България и Катар обмислият няколко големи инвестиционни проекта, обявиха премиерите на трите страни след среща, която се проведе в България в петък (18 май). Един от възможните съвместни проекти е магистрала, която да свързва българските градове Свиленград и Русе и да осигурява маршрута между Азия и река Дунав. 
						*** 
						Повече от 400 международни компании се включиха в 11-ото издание на изложението "ЕКСПОКОС", което се проведе в Прищина миналата седмица. То привлече компании от Косово, Албания, Македония, Хърватия, Словения, Турция, Сърбия, България и други страни, с дейности в областта на гражданското строителство, енергетиката, технологиите, мебелното производство и недвижимите имоти.
						*** 
						
						Турският министър на енергетиката Танер Йълдъз съобщи в неделя (20 май), че страната му се е договорила с Ирак да възобнови обмена на петрол и петролни продукти, който беше преустановен преди пет години. Според плана, целящ да диверсифицира доставките, Турция ще започне да купува суров петрол и да продава петролни продукти на Ирак. В момента Турция купува природен газ от пет страни, докато доставките на суров петрол идват от 12 държави. 
						*** 
						Никозия е домакин на 37-ото издание на Кипърското международно изложение, което приключва в неделя (27 май). Събитието е привлякло 247 участници, които представят над 1000 местни и международни компании. България и Гърция са сред официалните международни участници, наред със САЩ, Унгария, Палестина, ЮАР и Кувейт.
						
						(Различни източници -- 16/05/12-23/05/12)
					
					
				
			
					 
					
 
 

Йесен-Петерсен ще напусне поста си до края на месеца
					13/06/2006
					"За мен бе привилегия и чест да работя със и за народа на Косово," заяви ръководителят на ЮНМИК Сьорен Йесен-Петерсен в понеделник, когато обяви оставката си.
					От Блерта Фоничи за Southeast European Times от Прищина – 13/06/06
 
					 
						
Ръководителят на ЮНМИК Сьорен Йесен-Петерсен обяви оставката си по време на пресконференция в Прищина в понеделник (12 юни). [Лаура Хасани]
						Ръководителят на ЮНМИК Сьорен Йесен-Петерсен обяви в понеделник (12 юни), че ще напусне поста си в края на този месец. След почти две години на длъжността е време да се завърна при семейството си във Вашингтон, Окръг Колумбия," каза той. 
						На фона на протичането на преките преговори между Белград и Прищина и предстоящия за разглеждане това лято въпрос за статута на Косово Йесен-Петерсен напуска провинцията в критичен за нея момент. Той обаче изрази увереност, че процесът се движи в правилна посока. 
						"Когато пристигнах в Косово, изразих убеждението си, че в Западните Балкани няма да има нормализация и стабилизация, докато не бъде решен въпросът за Косово - последният елемент от ребуса на превеждането на региона от конфликтите през 90-те години към мирно и успешно бъдеще," каза бившият датски външен министър. "Опитът ми тук само затвърди това убеждение." 
						Курсът към демократично и многоетническо общество е в добрите ръце на народа и избраните политически лидери на Косово, каза той. "Международната общност, начело с ЮНМИК и КФОР, ще бъде тук, за да продължи своята подкрепа," добави той. Йесен-Петерсен пристигна в Косово на 15 август 2004 г. и остана на поста по-дълго от всички свои предшественици. По време на службата му политическите институции в Косово успешно се справиха с поредица от предизвикателства, сред които оставката на бившия премиер Рамуш Харадинай и доброволното му отпътуване за Трибунала в Хага, болестта и смъртта на президента Ибрахим Ругова и политическите промени, които доведоха на власт премиера Агим Чеку по-рано тази година. 
						Изборите през октомври 2004 г. бяха определени като свободни и честни. Обстановката на сигурност, напрегната през месеците, предшестващи назначаването на Йесен-Петерсен, значително се подобри през последните две години. 
						"За мен бе привилегия и чест да работя със и за народа на Косово," заяви Йесен-Петерсен. "Много съм благодарен за подкрепата на моите партньори, в т. ч. ръководителите на институции, партийните и религиозните водачи от всички общности, местните лидери, жените лидери и много, много други." 
						"Честите ми пътувания из Косово ми дадоха възможност за срещи с много обикновени мъже, жени и млади хора от всички етноси, които ми дадоха големи надежди за бъдещето на Косово," каза той. 
						Тези хора му показаха, че помирението е възможно, че споделят желанието за изграждане на проспериращо и толерантно общество, както и че те са смели и готови да гледат напред в бъдещето, а не назад към миналото, каза той. 
						"Често са ме питали дали ще бъда последният [ръководител на ЮНМИК] на служба в Косово. Мога да кажа, че ако аз отворих последната глава от мисията на ЮНМИК в Косово, убеден съм, че моят наследник ще я затвори," каза той.

Гърция призова за нова пътна карта на ЕС за Турция и точни дати за присъединяването на страните от Западните Балкани
					24/11/2010
					Гърция предложи ЕС да приеме нова стратегия за интеграцията на Турция и да определи конкретни дати за присъединяването на страните кандидатки от Западните Балкани. 
					(Заман - 24/11/10; WAZ.Euobserver, Информационна агенция Фокус - 23/11/10; АНА-МПА, Ройтерс, ИСРИА - 22/11/10)
 
					 
						
Гръцкият външен министър Димитрис Друцас предложи 2018 г. да бъде определена за целева дата за приемането на страните от Западните Балкани в ЕС. [Ройтерс]
						ЕС трябва да проведе среща на високо равнище с Турция след парламентарните избори в страната през 2011 г., за да приеме нова пътна карта за присъединяването й към 27-членния блок, заяви в понеделник (22 ноември) гръцкият външен министър Димитрис Друцас. 
						 „Мисля, че това наистина е подходящият момент за провеждането на открита дискусия с всички държави членки, а също и с Турция", каза първият дипломат на Гърция по време на семинар, организиран от Центъра за европейска политика (ЦЕП), мозъчен тръст със седалище в Брюксел. „Трябва отново да вземем решение в Европейския съюз относно нашите очаквания за Турция." 
						Според Друцас пътната карта трябва да бъде обсъдена с правителството, което ще встъпи в длъжност след изборите догодина, и трябва ясно да посочва задълженията на Турция, както и времева рамка за тяхното изпълнение. Тази нова стратегия трябва също така да определя „конкретна дата за присъединяването на Турция към ЕС – ако се приеме, разбира се, че държавите членки и Турция ще ратифицират съответните документи", добави той. 
						Турция започна преговори за членство през октомври 2005 г., но процесът се развива изключително бавно, най-вече поради бавния темп на провежданите от Анкара реформи и отказа на страната да отвори пристанищата и летищата си за транспортни средства за членката на ЕС - Кипър. 
						Освен това някои влиятелни държави членки твърдят, че на Анкара трябва да се предложи „привилегировано партньорство" вместо пълноправно членство - позиция, с която Друцас не е съгласен. 
						„Не поставям под въпрос колебанията на някои държави членки", заяви Друцас. „Това, за което настоявам е, да не се допуска предопределяне на резултата или промяна на условията насред играта. Правилото, към което трябва да се придържаме, е че пътят към пълноправно членство трябва да остане отворен." 
						Перспективата за евентуално членство в ЕС се оказа важен катализатор на демократичните реформи в Турция, така че страната трябва да бъде насърчавана да постигне още по-голям напредък в тази посока, допълни той. 
						„Колкото по-активен е европейският процес, толкова по-демократична държава става Турция", заяви Друцас. 
						Въпреки че много от гражданите на блока са против евентуалното членство в ЕС на предимно мюсюлманската държава, нагласите може да се променят с извършването на промени в Турция, добави той. 
						 „Знам, че когато този въпрос бъде зададен на европейските граждани след няколко години, той няма да се отнася за днешна Турция", каза Друцас. „Той ще бъде за европейска Турция, която зачита международното право и уважава добросъседските отношения. Турция, която защитава религиозната свобода на всички свои граждани и зачита правата на всички малцинства, които живея в границите на страната." 
						Той обаче заяви също, че Анкара не може да се надява да се присъедини към ЕС, докато хиляди турски войници са разположени в северната част на Кипър, и че е възможно кипърските гърци да продължат да блокират процеса на присъединяване. 
						Друцас, чиято страна трябва да поеме шестмесечното ротационно председателство на ЕС от Литва на 1 януари 2014 г., също така смята, че е необходимо процесът на по-нататъшно разширяване да се активизира въпреки „умората от разширяването", която днес се усеща в много държави членки. 
						Предишното гръцко председателство на Съюза през първата половина на 2003 г. завърши с успешна среща на върха, посветена на интеграцията на страните от Западните Балкани в ЕС и приемането на Солунската декларация, която съдържа редица мерки за подпомагане на процеса. 
						Седем години по-късно Хърватия е на път да се присъедини към Съюза през 2012 г. като 28-ата държава членка, а останалите страни от региона, които се надяват на членство в ЕС, са на различни етапи от процеса на присъединяване. 
						Друцас заяви, че по време на гръцкото председателство на ЕС през 2014 г. Гърция ще настоява за нова Солунска декларация, в която да се определят конкретни показатели за напредък и целеви дати за приемането на държавите от Западните Балкани в блока. 
						Според „Ройтерс” той е посочил, че ЕС може да обмисли определянето на 2018 г. като целева дата. Той подчерта обаче, че определянето на дата не означава, че тогава страните ще могат да се присъединят, ако не са изпълнили всички условия. 
						Друцас също така заяви, че въпреки настоящите финансови проблеми ЕС трябва да успее да намери необходимите средства, за да подпомогне усилията на кандидатките за осъществяване на реформи.

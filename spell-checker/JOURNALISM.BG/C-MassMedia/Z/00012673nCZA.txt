Хърватия и Сърбия-Черна гора поемат ангажимент да работят заедно за общи цели 
					17/11/2004
					Посещението на хърватския премиер Иво Санадер в Белград в понеделник бе първото по рода си на хърватски правителствен ръководител след разпада на бивша Югославия. Във фокуса на тази визита бе общата цел за присъединяване към ЕС и споделената решимост да се разрешат откритите въпроси в двустранните отношения.
					От Миранда Новак за Southeast European Times в Загреб – 17/11/04
 
					 
						
Хърватският премиер Иво Санадер (вдясно) разговаря с президента на Сърбия-Черна Гора Светозар Марович при пристигането си в Белград в понеделник (15 ноември). [AФП]
						Хърватският премиер Иво Санадер направи историческо посещение в Белград в понеделник (15 ноември), провеждайки срещи с президента на Сърбия-Черна гора Светозар Марович и сръбския премиер Воислав Кощуница. Това бе първата подобна визита на хърватски правителствен ръководител след разпада на бивша Югославия и последвалия конфликт. 
						Разговорите подчертаха общите цели на Хърватия и Сърбия-Черна Гора за присъединяване към ЕС и тяхната решимост да разрешат оставащите открити въпроси между тях, вкл. завръщането на бежанците и издирването на безследно изчезналите лица. Двете държави подписаха споразумение за защита на етническите малцинства. 
						"Бъдещето на Хърватия и Сърбия-Черна Гора е в обединена Европа, което ни свързва," посочи Санадер, допълвайки, че страната му е "отворила нова страница и е навлязла в епохата на помирението и европейското бъдеще." Той обеща, че Хърватия - която очаква да започнат предприсъединителни преговори с ЕС в началото на следващата година - ще бъде готова да подпомага стремежите за членство на своя съсед. 
						"Убеден съм, че тук ще бъде валиден принципът, че колкото по-бързо Хърватия се присъедини към ЕС, толкова по-тясно тя ще се интегрира в евро-атлантическите структури и НАТО, а тогава и Сърбия-Черна Гора ще премине по-скоро по този път," каза той. 
						След разговорите със Санадер, Марович изтъкна, че Сърбия-Черна Гора и Хърватия "са потвърдили общата си политическа цел за подобряване на двустранните отношения, укрепване на регионалната стабилност и напредък към членство в ЕС." Той освен това посочи, че Белград следва да отбележи за себе си стъпките, които Хърватия е преминала за изпълнение за международните си задължения, особено относно сътрудничеството с Трибунала на ООН за военни престъпления. 
						"Сърбия-Черна Гора трябава да изпълни тези болезнени изисквания по същия начин, по който ги е изпълнила Хърватия," изтъкна Марович. 
						Споед Кощуница срещите в Белград и Загреб ще направят възможно "ние да се отдадем на решаване на проблемите, които миналото ни създаде, като, например, бежанците и собствеността, както и въпроси, които ще ни отведат в бъдещето."
						Положението, в което се намираме понастоящем в нашите страни, ни позволява да се заемем с нещо, което е особено важно, не само в интерес на по-добрите отношения между Хърватия и Сърбия, но и в интерес на цялостната сигурност в региона. Напредъкът в отношенията между двете държави във всички области е от изключителна важност, то е добро послание и знак към Европа, " каза Кощуница. 
						Белград и Загреб установиха дипломатически отношения през 1996 г., но първото посещение на най-високо ниво бе реализирано едва миналата година, когато хърватският премиер Стипе Месич посети Белград. По време на това посещение Месич и Марович поднесоха извинения за насилието по време на балканските конфликти.

Кандидатурата на мюфтията приковава вниманието към малцинствените права в Сърбия
					25/05/2012
					Президентската кандидатура на Муамер Зукорлич, мюфтия на ислямската общност в Сърбия, привлече вниманието на бошняците в страната към поста. 
					От Бояна Милованович за Southeast European Times в Белград - 25/05/12
 
					 
						
Муамер Зукорлич, мюфтия на ислямската общност в Сърбия, участва в изборите за президент на 6 май. [Архив]
						Мюфтията на сръбската ислямска общност Муамер Зукорлич - яростен критик на сръбските власти, който смята, че правата на бошняците не се спазват - се надяваше да промени имиджа на малцинствените права в Сърбия, като се включи в президенската надпревара на 6 май. 
						"Членове на малцинствата, тъй като аз най-добре ви разбирам, знайте, че ако ме изберете за президент, вашите интереси ще бъдат защитени най-добре," каза Зукорлич. 
						Той каза, че Санджак, който е регион, населен предимно с бошняци, трябва да има по-голяма автономия и по-близки взаимоотношения с Босна и Херцеговина. Той смята, че Сърбия не е развила достатъчно институциите, които трябва да защитават бошняшката национална и културна идентичност. 
						Макар че посланието му не даде резултат - той спечели едва 1,39% от гласовете - той все пак успя да спечели мнозинството в Нови пазар, дом на неговата ислямска общност. 
						В Нови пазар 33% от жителите гласуваха за Зукорлич, докато кандидатът на Демократическата партия Борис Тадич спечели 29%. Нови пазар, който има 110 000 жители, е с най-младото население в Сърбия. Около 18% от населението са сърби, а останалите са бошняци. 
						Но кметът на Нови пазар Мехо Махмутович каза за SETimes, че правата на бошняците не са застрашени, тъй като те имат няколко политически партии и участват на всички нива на властта. 
						"Може би някои права, които са били проблематични в миналото, могат да бъдат още по-добре защитени. Предлагаме решения на всеки проблем и това се прави чрез държавните институции. Откриваме проблемите и работим по тях", каза Махмутович. 
						Един от проблемите, който се решава понастоящем, е свързан с недостатъчното присъствие на бошняци в полицията на Нови пазар. "Чрез позитивна дискриминационна система, полицията ще наема по-голям брой бошняци и проблемът ще бъде решен", каза Махмутович. 
						Стефан Радич, 24-годишен продавач от Белград, каза за SETimes, че малцинствата в Сърбия имат дори по-големи права от останалото население. 
						"Всички непрекъснато се оплакват и оказват натиск върху Сърбия заради правата на малцинствата, но аз не виждам никаква опасност в това отношение. Поради прекаления надзор и внимание, малцинствата са дори по-добре защитени от нас, сърбите", каза Радич. 
						Нови пазар е един от малкото градове с много деца и малко училища, което налага въвеждането на три смени в училищата. 
						"В сътрудничество с Министерството на образованието решихме да построим две основни училища тази година и ще построим още едно-две в недалечно бъдеще. Така ще облекчим съществуващите училища и ще решим проблема с третата смята", каза Махмутович. 
						Той е поддръжник на членството на Сърбия в ЕС, на политика на мир и икономическо възстановяване не само в Нови пазар, но и в целия регион на Санджак. 
						"Стабилизирането на икономическите и политическите условия ще привлече инвеститорите в Нови пазар и Санджак, което ще доведе до осигуряването на нови работни места за младите хора. За тях ще бъдат осигурени условия, които ще им помогнат да останат в града", каза Махмутович. 
						Мирза Сейрбегович, 35-годишен, е собственик на магазин в Белград. Той е дошъл в Сърбия след войната в Босна и Херцеговина през 1997 г. Той каза за SETimes, че не се чувства застрашен като бошняк в Сърбия, но добави, че все пак съществуват "различни злонамерени хора". 
						"Не ми се е случвало нищо ужасно, но чувствам неприязаните погледи на някои хора, когато чуват името ми и разбират от каква националност съм. И все пак имам около себе си приятели, които не се интересуват от това", каза Сеирбегович. 
					
				
			
					 
					
 
 

Наука и технологии: В Атина се провежда Международен фестивал на научните филми
					11/05/2009
					Атина е домакин на четвъртото издание на Международния фестивал на научните филми. Още от областта на науката и технологиите: истанбулският музей “Топкапъ” започва да използва холограмни технологии; новият румънски канал “Шапте ТВ” е първата онлайн телевизия в страната.
					 
						
[CAID]
						На 4 май в Атина бе открито четвъртото издание на Международния фестивал на научните филми. Първата част от фестивала ще се проведе този месец, а втората – през октомври. На фестивала ще бъдат представени над 170 филма от различни държави и научни области. Обхванатите теми включват цивилизациите на маите и ацтеките, роботи и динозаври, мравки и сомнамбули, пътувания в Африка и Антарктида, проучване на изгубената Атлантида и Партенона и други. 
						*** 
						
						Истанбулският музей “Топкапъ”, някога османски дворец, ще бъде първият музей в Турция, в който ще се използват холограмни технологии, съобщи на 4 май всекидневникът “Хюриет”. В “Топкапъ” ще бъде използвано най-новото и съвременно оборудване, за да бъдат показани холограмни изображения на еничари -- личната охрана на османския султан -- които ще обхождат оръжейните зали на музея в униформи от този период. 
						*** 
						
						Косовското правителство подписа на 5 май договор с местната “Пощенска и телекомуникационна компания” (ПТК) за осигуряване на достъп до интернет в 1080 училища и университетски сгради. Правителството ще спонсорира проекта, който е на стойност 80 млн. евро и е най-големият, осъществяван някога от ПТК. 
						 *** 
						Новият онлайн телевизионен канал “Шапте ТВ” започна да излъчва в Румъния на 4 май. Създателите на 24-часовия канал имат желание да отговорят на нарастващото търсене на онлайн информация и развлечения. Съдържанието на канала ще включва новини, документални филми, токшоу, филми, модни предавания, представяне на книги, музикални предавания и програми за традициите, културата и религиите на етническите малцинства в Румъния. 
						*** 
						Първата среща на проекта "Мрежа на европейското научноизследователско пространство в Югоизточна Европа" (известен като SEE-ERA.NET) се проведе на 5 май в университета “Св. Св. Кирил и Методий” в Скопие. Проектът се изпълнява от 17 партньори от агенции и министерствата, които отговарят за научно-технологичното развитие в Западните Балкани и държавите, членки на ЕС. Неговата цел е да подпомогне интеграцията на страните от Западните Балкани и техните научни институти чрез засилване на двустранното и регионалното сътрудничество. 
						
						(Различни източници - 04/05/09-11/05/09)

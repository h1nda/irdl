Турският министър Давутоглу обсъжда Либия, Близкия изток и Египет
					11/04/2011
					
						КАЙРО, Египет -- Турският външен министър Ахмет Давутоглу се срещна в неделя (10 април) в Кайро с египетския си колега Набил ел Араби и c премиера Исам Шариф, за да обсъди ситуацията в Либия. Двамата дипломати разговаряха за пътната карта за мир в Либия, предложена от турския премиер Реджеп Тайип Ердоган. Планът призовава силите, подкрепящи режима на Муамар Кадафи, да се изтеглят от градовете, които са обсадили, и предлага създаването на коридори за хуманитарна помощ и пълна демократична промяна. Южноафриканският президент Джейкъб Зума каза в неделя, че Кадафи е приел пътната карта. 
						Други новини -- В неделя турското външно министерство разкритикува нападенията на Израел срещу ивицата Газа през уикенда, определяйки ги като "прекомерни и несъразмерни". "Не можем да позволим регионът да попадне в нова спирала на насилие," посочи в изявление министерството. Деветнадесет палестинци, включително цивилни граждани, са загинали от четвъртък насам, когато Израел започна поредица от въздушни нападения. (Заман, Търкиш Прес, Хюриет - 11/04/11)

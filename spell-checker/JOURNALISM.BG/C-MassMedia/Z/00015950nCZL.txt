Турция кани папата на посещение през 2006 г.
					16/09/2005
					 
						АНКАРА, Турция -- Президентът Ахмет Неждет Сезер е поканил Папа Бенедикт XVI да посети Турция през 2006 г., съобщи външното министерство в четвъртък (15 септември). В свое съобщение министерството посочва, че предложената визита ще "укрепи диалога между цивилизациите". Този ход на Сезер обаче всъщност отменя посещението на папата, планирано за тази есен. Бенедикт XVI смяташе да посети Истанбул през октомври 2005 г. по покана на православния вселенски патриарх Вартоломей I. Според наблюдатели правителството вероятно се е притеснило, че подобно посещение може да донесе усложнения за кандидатурата на Анкара за членство в ЕС. Публично известно е, че бившият кардинал Йозеф Рацингер се противопоставяше на приемането на Турция в блока. (Ню Йорк таймс, EUobserver - 16/09/05; Би Би Си, НТВ, TurkishPress.com - 15/09/05)

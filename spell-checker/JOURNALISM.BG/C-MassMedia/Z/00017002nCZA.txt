Бившите врагове сега са партньори в регионалната стабилност
					20/12/2005
					Неотдавнашното посещение на сръбския премиер Воислав Кощуница в Загреб е признак за подобряване на отношенията между Хърватия и Сърбия.
					От Кристина Чук за Southeast European Times от Загреб - 20/12/05
 
					 
						
Хърватският премиер Иво Санадер (вдясно) се ръкува със сръбския си колега Воислав Кощуница преди срещата им в Загреб на 23 ноември. [AФП]
						Хърватия и Сърбия, някога заклети врагове, днес все повече се разглеждат като партньори в насърчаването на регионалната стабилност и евроатлантическата интеграция. Както демонстрира посещението на Воислав Кошуница в Хърватия през ноември, климатът действително се е променил. 
						Кощуница стана първият сръбски премиер, който посещава Хърваия след разпадането на бивша Югославия. Пътуването се осъществи година след официалното посещение в Белград на хърватския му колега Иво Санадер -- първата визита на хърватски премиер в страната от 15 години. 
						На съвместна пресконференция след разговорите си в Загреб двамата лидери бяха единодушни, че Хърватия и Сърбия играят основна роля в гарантирането на политическата стабилност на Западните Балкани, както и че е дошло време за решаване на висящите въпроси. 
						Белград и Загреб са готови да работят заедно за превръщането си в "маяци на мира и стабилността в региона", каза Санадер пред репортери. Той поздрави Кощуница за началото на преговорите по Споразумението за стабилизация и асоцииране между Белград и ЕС, основна стъпка по пътя на присъединяване към Съюза. Хърватия и Сърбия имат общо бъдеще в ЕС, каза той. 
						Сърбия също приветства всяка хърватска стъпка към ЕС, защото тя означава напредък за региона като цяло, каза Кощуница. 
						В потвърждение на решимостта за подобряване на взаимоотношенията по време на посещението на Кощуница бе подписан пакет от двустранни споразумения, в т. ч. за международния комбиниран превоз на стоки, реконструкцията на железопътния мост Богоево-Ердут и за научно сътрудничество. 
						Закрилата на малцинствата, гарантирането на правото на завръщане на бежанците от войната и изясняването на случаите с изчезналите лица остават основните нерешени въпроси между Хърватия и Сърбия. Според Санадер въпросът със завръщането на бежанците трябва да бъде решен до края на 2006 г., а Загреб продължава да смята за свой най-висок приоритет изясняването на съдбата на близо 1200 хървати, изчезнали по време на конфликта от 1991-1995 г. 
						В Загреб Кощуница се срещна също с хърватския президент Стипе Месич и с председателя на парламента Владимир Шекс.

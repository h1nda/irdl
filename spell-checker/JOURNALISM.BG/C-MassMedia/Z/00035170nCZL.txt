Турция предупреди за нарастващ корабен трафик през Босфора
					02/07/2010
					 
						ИСТАНБУЛ, Турция -- Властите и представители на около 20 от най-големите петролни фирми в света се срещнаха в Истанбул в четвъртък (1 юли), за да обсъдят начини за намаляване на екологичните и здравни рискове, свързани с нарастващия трафик на танкери през Босфора и Дарданелите. "През 2009 г. Босфора са пресекли 51 424 кораба, между които много танкери. Това е четири пъти повече от движението през Панамския канал и три пъти повече от това през Суецкия канал," каза министърът на околната среда Вейсел Ероглу след форума. "Протоците не могат да поемат повече увеличаващото се движение на танкери и товарни кораби. Рисковете от инциденти с последици за околната среда са очевидни, добави той. Турските власти предложиха алтернативни сухопътни маршрути на компании като "Бритиш Петролиум", "Шеврон", "ЕксонМобил", ЕНИ, "Шел", "Тотал" и "Транснефт". (Заман - 02/07/10; AФП, Ройтерс, Хюриет - 01/07/10)

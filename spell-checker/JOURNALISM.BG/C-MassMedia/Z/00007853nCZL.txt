Мерки срещу расизма в Гърция
04/08/2003
Законопроект, внесен от правосъдното министерство, цели да сложи край на расовата и друга дискриминация в държавния и частния сектор.
От Джордж Анагностопулос за Southeast European Times в Атина - 04/08/03
 
 
В миналото имаше съобщения за хотели в Гърция, които не са приемали "цветнокожи", както и за работодатели, които са отказвали да наемат на работа такива лица. Регистрирани са били и случаи, при които работодатели са наемали лица не от бялата раса, тъй като на тях може да се плаща значително по-малко. Междувременно стана известно, че някои болници са отказвали лечение на лица, които не изповядват християнска вяра, както и на инвалиди.
Министерството на правосъдието сега работи за прекратяване на тази практика, като внася проектозакон, разработен съвместно с Министерството на труда и социалното осигуряване, който постановява равноправното третиране на всички лица независимо от техния етнически произход, раса, религия или други убеждения. Проектозаконът пенализира тормоза и "създаването на среда, която е заплашителна, унизителна или враждебна за гражданите". Онези, които не спазват закона, могат да получат присъда до една година затвор и да бъдат санкционирани с голяма глоба.
Според министъра на правосъдието Филипос Пецалникос новите стандарти ще модернизират националната законодателна база и ще приложат стандартите на ЕС за равноправно третиране. Новите мерки стават особено необходими предвид факта, че през последното десетилетие Гърция се превърна в международно средище на имигранти от Балканите, бившите съветски републики и Азия.
Предлаганият закон вероятно ще има широко приложно поле. Той ще включва разпоредби, забраняващи дискриминацията при достъпа до обучение, образование, социални осигуровки, здравна помощ, както и при закупуване на продукти и услуги, включително осигуряване на подслон. На жертвите ще се гарантира достъп до цялостната система за юридическа защита, включително правото на компенсации. Служители и кандидати за работа, които докажат акт на дискриминация, могат да поискат отмяна на незаконно уволнение или на отказ за наемане на работа или повишение, при положение че ищците са в състояние да покажат, че притежават необходимите квалификация и опит.
Църквите обаче ще запазят правото си да изискват от своите служители да изповядват една и съща вяра.
Прилагането на подобни закони в други държави от ЕС е трудно, тъй като не винаги е лесно да се докаже, че решението за уволнение се основава на дискриминация. Следователно гръцкият закон поставя бремето върху плещите на засегнатия, който трябва да докаже, че дискриминацията не е била фактор при съответното решение. С други думи засегнатият е "виновен до доказване на противното". Законът ще бъде прилаган "ex officio", без да се изисква депозиране на официална жалба.

Светът отдаде почит на Вацлав Хавел
					19/12/2011
					В неделя почина Вацлав Хавел, драматург и борец за свобода и демокрация, последният президент на Чехословакия и първият на Чешката република.
					(Ройтерс, Би би Си, Уол Стрийт Джърнъл, София Ехо - 19/12/11; АП, Ню йорк Таймс, Уошингтън Поуст, Дойче Веле, Би Би Си, Агенция София нюз, Dnevnik.bg, Найн О'клок, Синхуа -- 18/12/11)
 
					 
						
Бившият чешки президент Вацлав Хавел, дисидент драматург, политически затворник през комунистическия режим, който оглави безкръвната "Кадифена революция", почина в неделя (18 декември) на 75 г. [Ройтерс]
						Световни лидери и обикновени хора от Европа и много други части на света изразиха своята скръб и печал от смъртта на бившия чешки президент Вацлав Хавел, който си отиде в неделя (18 декември) сутринта на 75-годишна възраст. 
						Дисидентът драматург и борец за свобода, който оглави антикомунистическата "Кадифена революция" в бивша Чехословакия преди 22 години, е починал във вилата си в съня си след продължително боледуване, съобщи неговата секретарка Сабина Танчевова. 
						"Днес Вацлав Хавел ни напусна," каза тя в кратко изявление. 
						Съпругата на бившия президент Дагмар е била до него, когато е починал. 
						Хавел е роден на 5 октомври 1936 г. в Прага, където заможното му семейство притежава първокласни недвижими имот, включващи филмовото студио "Барандов", конфискувано от комунистическия режим след като те завземат властта в Чехословакия през 1948 г. Властите му забраняват да учи заради буржоазния му произход. Той преодолява това препятствие, като посещава вечерно училище и успява да завърши средното си образование през 1954 г., докато работи като техник в химическа лаборатория. 
						Хавел, който не е приет в нито едно учебно заведение по хуманитарни науки след средното училище, не се отчайва. Вече като писател и режисьор му забраняват да работи в театъра след Пражката пролет през 1968 г., след което се ангажира още повече с чехословашкото дисидентско движение. 
						Авторът на 19 пиеси Хавел лежи общо пет години в затвор по време на комунистическия режим в страната, където е следен внимателно от тайната полиция в продължение на две десетилетия до падането на режима през 1989 г. 
						През януари 1977 г. той става един от съавторите на "Харта 77", манифест, призоваващ властите в страната да се съобразяват със собствените си международни ангажименти в областта на човешките права. 
						"Един призрак броди из Източна Европа: призракът на това, което на Запад наричат "несъгласие". Този призрак не се е появил от нищото," пише Хавел през 1978 г. в есе, озаглавено "Силата на безсилните". 
						"Той е естествена и неизбежна последица от настоящата историческа фаза на системата, която преследва. Той е роден по време, когато тази система по хиляди причини вече не може да се крепи на неподправеното, брутално и произволно упражняване на власт, елиминирайки всеки израз на несъгласие. Нещо повече, системата е станала толкова закостеняла политически, че на практика няма начин такова несъгласие да намери място в нейните официални структури." 
						Все пак изминава повече от десетилетие, преди "Кадифената революция" да избухне в Чехословакия в средата на ноември 1989 г. Докато хората в страната се подготвят да празнуват първата си посткомунистическа Нова година, Хавел става техният първи демократично избран президент на 29 декември 1989 г. 
						
Хиляди се събраха на "Вацлавския площад" в неделя (18 декември), за да отдадат почит на Хавел. [Ройтерс]
						Той е също така последният държавен глава на Чехословакия до мирното разтрогване на съюза три години по-късно. След това Хавел бе избран за първи президент на новородената Чешка република през януари 1993 г., пост, който заемаше до 2003 г. 
						Два дни преди той да почине компанията за анализи Economist Intelligence Unit публикува своя Индекс на демокрацията за 2011 г., в който Чехия се класира като единствената източноевропейска страна от 25 държави, изпълнили критериите на групата за "пълна демокрация". 
						Новината за смъртта на Хавел натъжи мнозина в страната му и в чужбина. Стотици свещи бяха запалени в неделя в негова памет на пражкия "Вацлавски площад", а към страната потекоха съболезнователни писма от цял свят. 
						"Той бе истински европеец и защитник на демокрацията и свободата през целия си живот," каза председателят на Европейската комисия Жозе Мануел Барозу. "Той е също така източник на огромно вдъхновение за всички, които се борят за свобода по света. Човекът си отиде, но наследството на неговите стихотворения, пиеси и най-вече всички негови идеи и личен пример ще останат живи за много бъдещи поколения." 
						Американският президент Барак Обама също оцени високо ролята на Хавел в борбата срещу комунизма не само в собствената му страна, а и в целия бивш съветски блок. 
						"Неговата мирна съпротива разклати основите на една империя, изложи на показ празнотата на репресивната идеология и доказа, че моралното водачество е по-могъщо от всяко оръжие," каза той. 
						Лех Валенса, основателят на полското антикомунистическо движение "Солидарност", също бе опечален от смъртта на Хавел, както и лидерите и представителите на други страни от Централна и Източна Европа. 
						"Гласът му извънредно много ще липсва на Европа. Моля се за мир на душата му," каза Валенса. 
						Изказвайки съжаление за смъртта на Хавел, бившият румънски президент Йон Илиеску и бившият премиер Петре Роман възхвалиха чешкият борец за свобода като "една от най-изтъкнатите политически фигури" в световната история. 
						Бившият български президент Желю Желев и настоящият премиер Бойко Борисов също изразиха съжаление във връзка със смъртта на Хавел. 
						"Току-що загубих човек, който ми е много, много скъп," каза Желев, първият посткомунистически президент на България. "След като вече не бяхме президенти, сме се срещали най-малко 20 пъти на международни форуми. Събираше ни общото ни виждане за мирен преход, но също и интересите ни към философията, културата и изкуствата." 
						Борисов определи Хавел като "велик европеец" в съболезнователното писмо, което изпрати в неделя до Прага. 
						"Всички носим дълбоко в себе си европейския дух, въплътен в смелите слова и мислене на президента Хавел," писа българският премиер. 
						Възхвалявайки покойния чешки президент за смелостта му в борбата срещу комунизма, върховният представител за външната политика на ЕС Катрин Аштън каза, че името на Хавел ще остане завинаги "синоним на успешната борба за свобода в Централна и Източна Европа и обединяването на Европа". 
						"Неговото наследство ще живее чрез трудовете му, но най-вече чрез изключителната история на жизнения му път, която ще вдъхновява всички ни далеч в бъдещето," каза Аштън.

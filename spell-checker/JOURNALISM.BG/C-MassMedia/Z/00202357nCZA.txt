Опасни наводнения и свлачища след обилния сняг
					15/02/2012
					Обилните снеговалежи парализираха БиХ и други страни в региона, но освен това насърчиха сътрудничеството.
					От Бедрана Калетович за Southeast European Times от Тузла – 14/02/12
 
					 
						
Полицията помага на хората да спасят личните си вещи по време на наводненията на 2 декември 2010 г. в Горажде, на 80 км от Сараево. [Ройтерс]
						Властите на Балканите обсъждат координиране на усилията си в подготовката за вероятни сериозни наводнения и свлачища в Босна и Херцеговина (БиХ), Сърбия, Хърватия и Черна гора след обилния снеговалеж, който в някои райони натрупа до 5 м сняг.
						Президентът на Република Сръбска Александър Джомбич предложи създаването на съвместен координационен орган, който да организира усилията за справяне с наводненията. Той отправи предложението си към президента на ФБиХ Нермин Никшич, сръбския премиер Мирко Цветкович, премиера на Черна гора Игор Лукшич и премиера на Хърватия Зоран Миланович.
						„Наясно сме с факта, че всички правим всичко възможно според наличните капацитети, но проблемите ни няма да изчезнат със спирането на снеговалежите”, заяви Джомбич в писмо до останалите лидери.
						Предложението за съвместни действия беше прието положително от много хора в региона.
						„Сърбия подкрепя тази инициатива, защото освен това се опитва да се превърне [в] регионална щабквартира в случай на природни бедствия. Това ще позволи на всяка държава в региона... да получи предварително организирана помощ от съседните й държави”, заяви за SETimes Миливое Михайлович, председател на сръбската служба за връзки с медиите.
						Никшич очаква властите да действат възможно най-бързо.
						„Смятам, че Съветът на министрите няма да възпрепятства по никакъв начин реализирането на тази междуправителствена инициатива и че възможно най-скоро ще предприеме конкретни действия", заяви Никшич.
						
Жител на Сараево чисти снега от колата си на 4 февруари. [Ройтерс]
						Регионът е податлив на наводнения, а някои хора все още се възстановяват от наводненията преди две години в района на Семберия в Република Сръбска. 
						„Тогава къщата ми се наводни и семейството ми беше евакуирано. Това се случи през декември 2010 г. Все още живеем при роднини, защото домът ни е разрушен и обещанията, че ще бъде ремонтиран, не бяха спазени”, каза за SETimes Йован Маркович, жител на Дворови.
						Очаква се температурите да останат под нулата още няколко дни, заявиха от Федералния институт по хидрология и метеорология.
						Необходимостта от съвместни действия във връзка с коригирането на речните корита и построяването на стени за предпазване от наводнения, е нещо много важно, както и снабдяването с машини, които да разбиват леда в реките. Хърватия взе назаем от Унгария такива машини, а опасността от плаващия лед заплашва и Сърбия.
						"Опасност от ледени вълни заплашва и БиХ, а когато тя премине, следва периодът на топене на леда и снега. Това ще предизвика големи наводнения и нови проблеми, особено в БиХ, Сърбия и Хърватия”, заяви за SETimes Йерко Иванкович, началник на Федералния щаб на гражданската защита.
						Освен наводненията, тежки последствия от топенето на снега ще бъдат свлачищата. Хазим Хърватинович, председател на Федералната дирекция по геология, заяви, че цялата държава се наблюдава внимателно.
						„Свлачищата се наблюдават, определяме приоритетите за действия спрямо най-опасните и се опитваме да сведем до минимум възможните последствия", каза Хърватинович за SETimes.

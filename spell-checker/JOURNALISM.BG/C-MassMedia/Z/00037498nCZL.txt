ЕК призова България и Румъния да насочат усилията си върху реформите в съдебната система
					20/02/2011
					 
						БРЮКСЕЛ, Белгия - Европейската комисия (ЕК) публикува доклади в петък (18 февруари) за временния напредък на България и Румъния в областта на правосъдието и вътрешните работи в рамките на т.н. Механизъм за сътрудничество и верификация. Изводът в докладите е, че двете страни са постигнали напредък в реформите в съдебната система и в борбата срещу корупцията, но трябва да положат още усилия, за да изпълнят критериите. 
						ЕК похвали усилията на България за реформиране на съдебната система, агенция "Митници" и полицията, и призова страната да поддържа инерцията. Докладът препоръча на българските власти да се съсредоточат върху приемането на ефективен закон за конфискуване на незаконно придобитите активи, създаването на институция, която да решава проблемите, свързани с конфликта на интереси и да продължи борбата с корупцията по високите етажи на властта. В доклада също се оценява високо неотдавнашното решение да се започне осъществяването на мащабен антикорупционен проект. Колкото до неотдавнашния скандал с подслушаните разговори, който засегна високопоставени представители на правителството, ЕК призова за по-стриктно спазване на върховенството на закона, когато се използват специални разузнавателни средства.
						В доклада за Румъния ЕК разкритикува бавните съдебни процеси по дела, свързани с корупция по високите етажи на властта и призова за консолидиране на антикорупционните мерки. Тя също призова Румъния да започне независим преглед на съдебната система и да засили общите антикорупционни стратегии. Комисията отбелязва още, че Румъния е реагирала конструктивно на препоръките в предишния доклад. Следващата оценка на ЕС се очаква през лятото. (Дневник, БНР, Дарик, Meдиафакс, Aгерпрес, Уебсайт на ЕК - 18/02/11)

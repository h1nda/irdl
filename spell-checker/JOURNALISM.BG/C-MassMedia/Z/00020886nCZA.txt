ЕК призова Хърватия да ускори темпа на реформите
					07/12/2006
					Корупцията и съдебната реформа остават най-големите предизвикателства пред Хърватия по пътя й към членство в ЕС.
					От Наташа Радич за Southeast European Times от Загреб -- 07/12/06
 
					 
						
Еврокомисарят по разшияряването Оли Рен (вляво) се срещна миналата седмица с хърватския премиер Иво Санадер, за да обсъди последния мониторингов доклад на Европейската комисия. [Гети Имиджис]
						Последният доклад на Европейската комисия (ЕК) за напредъка на Хърватия, публикуван миналия месец, даде висока оценка на страната за изпълнението на реформите. Макар че ЕС остава разделен относно точната дата на присъединяването, хърватският премиер Иво Санадер каза, че докладът вдъхва надежда, че процесът може да приключи до 2009 г. 
						Във вторник (5 декември), след среща с хърватския президент Стипе Месич, председателят на Европейския парламент Жозеп Борел също заяви, че 2009 г. трябва да се разглежда като възможна година за присъединяването. 
						След март 2002 г. ЕК докладва редовно за напредъка на страните от Западните Балкани. Последният доклад за Хърватия следва структурата от миналите години. Това обаче е първият доклад, който обхваща периода след официалното откриване на преговорите между Хърватия и Съюза. 
						Съдебната реформа е област на особена загриженост. Макар и докладът да признава напредъка на процеса, той предупреждава, че темпът е бавен и че препятствията остават. Броят на висящите дела е основна спънка и е необходимо да се работи още за намаляване на продължителността на съдебните производства и подобряването на управлението на делата, посочи ЕК. 
						В Хърватия все още не може да се говори за независима, безпристрастна, прозрачна и ефективна съдебна система, се казва в доклада. Изграждането на такава система се смята за важен показател за готовността на Хърватия за евентуално членство и е предпоставка за приемането на европейското законодателство.
						Програмата за борба с корупцията, която бе приета през март, също среща пречки. "Корупцията остава сериозен проблем. Много обвинения в корупция остават неразследвани и корупционните практики обикновено остават ненаказани. Нужно е пълно прилагане на програмата и силна политическа воля за повече усилия, особено по отношение на корупцията на високо ниво," се казва в доклада. 
						Бяха изготвени редица планове за действие, а министърът на правосъдието бе номиниран за координатор на програмата. Високопоставени политици все по-често посочват колко е важно страната да се справи с корупцията. 
						И двата проблема - съдебната реформа и борбата с корупцията - остават първостепенни приоритети за правителството в Загреб, каза Санадер след публикуването на доклада. Той заяви, че тези реформи трябва да бъдат осъществени не само заради присъединяването към ЕС, но и в интерес на страната.

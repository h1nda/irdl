Македония бе домакин на среща на Пакта за стабилност
					21/11/2004
					 
						СКОПИЕ, Македония -- Редовните, провеждани два пъти годишно срещи "Регионална маса" и "Работна маса" в рамките на Пакта за стабилност в Югоизточна Европа, завършиха в петък (19 ноември) в Скопие. Присъстваха министрите на външните работи на страните в региона и представители на ЕС, САЩ, Швейцария, Норвегия, Япония, ОССЕ и гражданската администрация на Косово. Те изразиха общото мнение, че Пактът за стабилност е съдействал за засилване на регионалното сътрудничество, което от своя страна е ускорило процеса на евро-атлантическа интеграция. Координаторът на Пакта за стабилност Ерхард Бусек каза, че Хърватия и Македония, които се приближават до входа в ЕС, са позитивни примери за останалите в региона. Македонският министър на външните работи Илинка Митрева каза, че Скопие се надява да започне присъединителните преговори с ЕС през 2006 г. (MИA, ХИНА, ATA, Македонско радио - 19/11/04)

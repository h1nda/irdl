Словения събаря мостове по границата с Хърватия
		14/08/2007
		Словения започна да затваря гранични КПП, за да изпълни условията за влизане в Шенгенската зона, предаде всекидневник от Любляна.
		(ХИНА, Б92 - 13/08/07; Словенски правителствени уебсайтове)
 
		 
			
Словенка носи знамето на ЕС. Според съобщенията Словения е започнала да събаря десетки мостове по протежение на границата си с Хърватия, за да изпълни изискванията на Шенген. [Гети Имиджис]
			Словения вече е разрушила два от множеството мостове по границата си с Хърватия и смята да събори стотици други до края на септември, писа в понеделник (13 август) люблянският всекидневник "Дело". 
			Инициативата е част от усилията на Словения за изпълнение на изискванията за членство в Шенгенската зона до края на тази година. До 30 септември ще бъдат затворени общо 115 контролно-пропускателни пункта по границата на страната с Хърватия, включително мостове и пътища. В края на кампанията, провеждана от словенското министерство на публичната администрация, по протежението на 670-километровата граница между двете страни ще останат да работят 60 ГКПП. 
			"Мостовете, които се събарят, няма да засегнат интересите на никой от гражданите, живеещи близо до границата с Хърватия," е заявил пред в. "Дело" Драго Менегалия, говорител на люблянската полиция, цитиран от белградското Радио Б92. 
			В коментар за разрушаването на мостове в селата Добовац и Бистрица - и двете на р. Сутла - той настоя, че кампанията ще бъде насочена само към онези контролно-пропускателни пунктове, които не се използват много често и с които се злоупотребява с престъпна цел и опити за незаконна миграция. 
			Хората, които населяват районите от двете страни на границата, обаче се оплакват, че предприетите стъпки ще направят живота им по-труден. За много жители на Добовац и Бистрица например се знае, че притежават земи на отсрещната страна на реката. 
			Други казват, че ги смущава перспективата от засилено полицейско присъствие в резултат на новите мерки. Някои твърдят, че разрушаването на мостовете няма да има голям ефект за спиране на незаконното преминаване, тъй като Сутла е достатъчно плитка на някои места и хората могат да я прегазват. 
			Словения стана член на ЕС през май 2004 г. заедно с още девет централно- и източноевропейски страни, с което стана първата бивша югославска република, присъединила се към блока. Хърватия е единствената страна, нечленуваща в ЕС, с която тя дели граница. 
			Като член на ЕС и участничка в Шенгенското споразумение Словения е задължена да приведе граничния си контролен режим в съответствие с изискванията на европейското законодателство по външните за блока граници. 
			Белгия, Франция, Германия, Люксембург и Холандия подписаха Шенгенското спораузмение през 1985 г., като поеха ангажимент постепенно да премахнат граничните пунктове по общите си граници и да въведат свобода на придвижването за всички граждани на страните членки, подписали споразумението, други страни членки или трети страни. Специфичните условия и предпазни клаузи за прилагане на свободата на придвижване са изложени в Шенгенската конвенция, подписана от пет страни през 1990 г. и влязла в сила около пет години по-късно. 
			След присъединяването си към ЕС Словения започна частичното прилагане на шенгенските разпоредби за визова политика и предотвратяване на незаконната имиграция. Тя засили и двустранното си сътрудничество със съседните страни, членки на ЕС - Австрия, Унгария и Италия. 
			Страната се надява да влезе в Шенгенската зона до края на годината. Междувременно тя очаква на 1 септември данните й да бъдат въведени в Шенгенската информационна система.

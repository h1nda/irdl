Черна Гора се стреми да насърчи риболовната промишленост 
					08/11/2004
					Морски биолози считат, че Черна Гора може да лови цели 30,000 тона лефер годишно, при положение че републиката изгради съответна инфраструктура и капацитет за консервиране. Рибарите обаче определят тази цифра като нереалистична. 
					От Антонела Кръстович за Southeast European Times в Подгорица - 08/11/04
 
					 
						
Високите регистрационни такси за лодките и липсата на ремонтни съоръжения препятстват експорта на риба от Черна Гора. [Архив]
						От 1 януари Черна Гора има право свободно да изнася риба в държавите-членки на ЕС. До този момент обаче само малки количества риба са били уловени и изнесени. Освен това съществуват големи разногласия относно капацитета на тази промишленост. Докато морските биолози настояват, че Черна Гора може да експортира риба на стойност 1.5 млн. евро, много рибари сочат, че тази цифра е нереалистична. 
						Експерти от Института за морска биология в Которо, работещи с техни колеги от Анкона, Италия, изчисляват, че в териториалните води на Черна Гора има около 130,000 тона лефер. Според Сретен Мандич, директор на института, това означава възможен годишен улов от 30,000 тона. Тазгодишната квота е 29,000 тона, което се равнява на 36 разрешителни. Действителното количество обаче на уловената риба остава много по-малко от тази цифра. 
						Според експерти от Черна Гора и Италия изследванията показват, че възможностите за риболов надвишават многократно настоящия капацитет за консервиране. За да се справи с този проблем, консервната фабрика Ribarstvo планира серия от проекти, насочени към десеткратно увеличение на този капацитет. Сред проектите е и изграждане на ферма за развъждане на лефер. Първоначално там ще работят около 300 души, като тази цифра ще се увеличи на 1,200 в течение на три или четири години. 
						Черногорското Министерство на селското стопанство междувременно е заделило 97,000 евро за развитие на риболова през тази година. 
						Основният проблем е липсата на стратегия за развитие, посочва президентът на Асоциацията на професионалните рибари Мако Кисе. Според него понастоящем Черна Гора просто не е в състояние да спечели 1.5 млн. евро годишно от износ на риба и някои рибари купуват скъпи лодки, за да констатират след това, че наличното количество риба не може да им донесе печалба. Кисе допълни, че освен това черногорските рибари са изправени пред препятствия като високите регистрационни такси и липсата на ремонтни съоръжения. 
						Дори и да е възможно да се уловят 30,000 тона лефер годишно, представителите на риболовната промишленост предупреждават, че тази цифра може да граничи с опасната зона на прекомерния улов на този вид риба. Освен това Черна Гора трябва да локализира съответните пазари. Макар че Италия може да бъде достигната за един ден, рибарите, които са се опитвали да навлязат на белградския пазар, се тормозят от транспортни проблеми - понякога са нужни цели 48 часа, за да достигне рибата до столицата. 
						Тъй като износът на черногорска риба е все още в ранната си фаза, всички занитересовани страни са съгласни, че изследванията и експерименталните проекти са нужни, за да се оцени потенциалът на тази промишленост и да се развият начини за неговото оползотворяване.

Зимата в балканските страни е богата на обичаи и традиции
					24/12/2007
					В регион, известен с обичаите и фолклора си, зимният сезон е особено богат на събития. 
					От Пол Чиочоиу за Southeast European Times в Букурещ – 24/12/07
 
					 
						
Традициите и обичаите доминират в отбелязването на празниците в региона. [Габриел Петреску]
						Със своята многообразна и бурна история, Балканите са едно малкото места, които привличат етнолозите в Европа. В този регион, човек може да наблюдава огромно разнообразие на уникални обичаи, датиращи от незапомнени времена. От всички сезони, зимата е особена богата в това отношение. Много зимни обичаи в Румъния например водят началото си от римско време. Така например в някои коледни песни се споменава Траян, римският император, покорил Дакия през 106-108 г. от н.е. Други преставят хора "Леру-Л Доамне, лер", чието име идва от старолатинските думи "Алелуя Домине". 
						Също свързана с римската епоха е "козята традиция". Заобиколена от деца и зяпачи, гравирана дървена маска на коза се носи на дълъг прът. Човекът, който я носи, умели движи пръта, за да отваря и затваря устата на маската, докато танцува под акомпанимента на флейта. Тази традиция, която има много варианти, свързани с различни животни, напомня на езически тържества. 
						В първия ден от Новата година децата славят бога на растителността, като благославят членовете на семейството и съседите си с букет, известен като "Сорчова", символ на плодородието и просперитета. В замяна на това, децата получават сладкиши, пари и други подаръци. 
						
Български танцьори се готвят да изпълнят традиционния танц "Коледуване" в центъра на София на Игнажден. [Гети Имиджис]
						В същия ден младежи се обличат като орачи и се присъединяват към процесия с украсено рало. Този обичай отново датира от римско време и произхожда от ритуал, целящ гарантиране на защитата на посевите. Тези и други ритуали показват как римляните са интегрирали много древни обичаи в ортодоксалната християнска култура. 
						В България Игнажден, или Денят на Св. Игнатий, се празнува на 20 декември и отбелязва началото на коледните и новогодишните празненства. Според известно поверие, денят също се смята за началото на новата година. В този смисъл, важно е първият човек, който влезе в къщата на този ден, да е добър. Това ще гарантира, че следващите 12 месеца ще бъдат благоприятни за семейството. На този ден нищо не се дава назаем, за да бъдат запазени семейните богатства през новата година. 
						Ключов елемент от коледните празненства е ритуалът коледуване. Преоблечени като "коледари" и пеейки коледни песни, момчета и млади мъже, които изпълняват ритуала, ходят от къща на къща и пожелават здраве, късмет, просперитет и плодородие на главите на домакинствата, на техните семейства, на техните животни, земи и т.н. После идват сурвакарите, които са ключови участници в новогодишните тържества. Те ходят от къща на къща, сурвакат хората с дрянови клончета, украсени с панделки, прежда, пуканки и сушени плодове, като им пожелават здраве, дълголетие и успех. 
						Но кукерите безспорно са най-колоритните изпълнители на този уникален български традиционен ритуал. Облечени в костюми и с големи, страховити дървени маски, те изпълняват своя магически танц, докато обикалят из селото. Многобройните медни и бронзови звънци с различни размери, които са вързани за коланите на кукерите, дрънчат силно, за да прогонят злото и болестите. Ритуалът, който има тракийски произход, се изпълнява изключително от мъже около Нова година и преди Великите пости. Той цели да прогони злите духове, за да може селото да има богата реколта, здраве и щастие през годината.
						Подготовката за Коледа в Македония започва на 5 януари, когато хората се събират около т.н. коледни огньове, пият гореща ракия или вино и пеят. Пита с пара се разчупва на парчета и който получи парата в своето парче, се провъзгласява за кум на коледната вечер. Той после подрежда трапезата с храна. 
						Рано сутринта на следващия ден децата ходят от врата на врата, пеят коледни песни и съобщават за раждането на Христос. Те получават орехи, ябълки, сладки и монети от домакините. 
						Денят се нарича Бъдник. Домовете се украсяват с бели дъбови клонки и семейството се събира около трапезата. Отново се разчупва пита с пара. Смята се, че който получи парата, ще има късмет през цялата година. 
						Главното празненство за Бъдник се провежда пред катедралната църква "Св. Климент Охридски" в Скопие, където получилият парата от питата, раздава гореща ракия и дъбови клонки. Коледа се празнува на следващия ден, 7 януари. Младите посещават по-възрастни роднини и приятели, за да им пожелаят всичко хубаво за празниците. 
						В Хърватия, която е предимно католическа страна, националните традиции са тясно свързани с християнския фолклор и празненства. Тържествата започват през първата седмица на декември, когато се честват двама светии - Св. Никола и Св. Лучия. 
						
Подготовката за Коледа в Македония започва на 5 януари. [Томислав Георгиев]
						Свети Никола, който се чества на 6 декември, носи подаръци на децата и ги оставя в червени чорапи. Добрите деца получават шоколади, докато онези, които не са били послушни, получават предупредителни пръчки, които им носи неговият помощник Крампус. На 13 декември, когато се отбелязва деня на Св. Лучия, жена облечена като светицата, обикаля квартала и предлага смокини, бадеми, орехи и ябълка. 
						По домовете семействата започват да празнуват Коледа като засаждат семена, които са символ на живота и плодородието. До Коледа семената поникват и се слагат като централно украшение на коледната трапеза. В основата им се връзва червена панделка, а в средата се поставят ябълка и свещ. 
						След Коледа кълновете се дават на птиците тъй като не трябва да се изхвърлят. Според стари поверия, нищо от коледната трапеза не трябва да се изхвърля, а трябва да се раздаде на други живи същества. 
						
						Светла Димитрова, Мария Лазарова и Наташа Радич участваха в изготвянето на материала.

Бизнес: Кипър оглавява списъка на ЕС за използване на слънчева енергия
					03/04/2009
					Кипър заема водеща позиция в ЕС по използване на слънчева енергия. Още в деловите новини: в Белград бе открит най-големият търговски център на Балканите; най-голямата стоманодобивна компания в БиХ освободи 75 % от своите служители.
					 
						
Кипър е лидер в използването на слънчевата енергия в ЕС. [Гети Имиджис]
						
						Кипър се нарежда на първо място сред страните от ЕС по използване на слънчева енергия, съобщи кипърският министър на търговията, промишлеността и туризма Антонис Пасхалидес на 27 март, цитирайки официални статистически данни на ЕС. Около 90 % от домакинствата и 50 % от хотелите в Кипър имат слънчеви системи за затопляне на вода, обясни министърът. 
						*** 
						Във вторник (31 март) в Белград бе открит най-големият търговски център на Балканите “Ушче”. Сръбската компания “Ем Пи Си Пропъртис” вложи 150 млн. евро за изпълнението на проекта, който е с обща площ от 130 000 кв. м и ще създаде 1 200 нови работни места. 
						*** 
						Най-голямото стоманодобивно дружество в Босна и Херцеговина, “АрселорМитал Зеница", съобщи във вторник (31 март), че заради икономическата криза ще освободи за неопределен период от време до 75 % от работниците си. “АрселорМитал” съжалява, че трябваше да вземе това решение, и ще продължи да работи в тясно сътрудничество със синдикатите," заяви дружеството. То ще плати на освободените работници 55 % от тяхната заплата. 
						*** 
						
						Косовското международно летище в Прищина обяви в неделя (29 март) решението си да премине на 24-часов режим на работа, за да отговори на търсенето от страна на авиокомпаниите. Решението е било взето след задълбочен анализ. 
						*** 
						Във вторник (31 март) в Брюксел бе подписан протокол за разширяване на споразумението в областта на морския транспорт между Китай и ЕС, така че то да обхване България и Румъния. Споразумението от 2002 г. вече важи по отношение на всичките 27 държави, членки на ЕС. На подписването на протокола присъстваха китайският министър на транспорта Ли Шенглин, чешкият министър на вътрешните работи Иван Лангер от името на председателството на ЕС, както и комисарят на ЕС по транспорта Антонио Таяни. 
						*** 
						Паричните преводи от живеещите в чужбина албанци са намалели със 150 млн. евро през 2008 г. в сравнение с предходната година, съобщи във вторник (31 март) Централната банка на Албания. Миналата година албанските емигранти са изпратили в родината около 800 млн. евро, което се равнява на 9,2 % от БВП на страната, в сравнение с 950 млн. евро през 2007 г. 
						
						(Различни източници - 27/03/09-03/04/09)

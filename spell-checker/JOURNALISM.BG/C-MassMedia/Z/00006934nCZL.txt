Организаторите на Олимпиада 2004 започнаха световна кампания за продажба на билети
14/05/2003
В първия ден от продажбите на билети за летните олимпийски игри през 2004 година бе надхвърлен броят на продадени билети през първия ден от кампанията преди Олимпиадата в Сидни през 2000 година.
(Ройтърс, АП, АФП - 13/05/03; Вашингтон Пост, Гласът на Америка, АП, Ройтърс - 12/05/03)
 
 
Билетите за летните Олимпийски игри в Атина бяха пуснати за продажба в понеделник (12 май) и организаторите заявиха, че търсенето е голямо в първия ден на кампанията, която ще продължи цял месец. Три милиона билета са заделени за публиката и организаторите съветват да се правят резервации отрано и да не се чака последният ден 12 юни.
"Все още е твърде рано да се каже, но може да бъдете сигурни, че ще има голямо търсене, така че е по-добре да се действа сега и да се запазят билети отрано," каза говорителят на гръцкото правителство Телемахос Хитирис.
Макар че все още не са представени конкретни данни за продажбите от понеделник, директорката по продажбите на билети Мари Манолопулу заяви, че исканията от националните олимпийски комитети, които продават билети на съответната местна публика, надхвърлят първоначалните заявки за Лятната олимпиада през 2000 година в Сидни.
Жителите на държави, които не членуват в ЕС, могат да закупят билети чрез националните си олимпийски комитети и чрез оторизиран дилър, докато тези, които живеят в която и да е държава от ЕС, могат да направят това чрез уеб-сайта на Олимпиада 2004 ,по телефона или чрез клона на базираната в Гърция Алфа Банк. Тримата лицензирани американски представители - Картан, Джет Сет Спортс и КоСпорт- вече са осигурили около 150,000 билети, но очакват търсенето да увеличи тази цифра на повече от 170,000.
Освен трите милиона билети за публиката, 2.3 милиона са били запазени за официални лица от Международния Олимпийски комитет (МОК), спонсори, притежатели на телевизионни права, както и за други лица, които са свързани с игрите.Организаторите казаха, че тези билети са вече закупени.
За да направи билетите достъпни за гърците, Атинският олимпийски комитет (АТХОК) е решил да продаде билети на цени, които са средно с 34% по-ниски от тези по време на игрите в Сидни. Около две-трети от 5.3-те млн. билети струват между 11 и 33 щатски долара. Най-високата цена за единична спортна проява е 327 щ.д., докато пакетът "олимпийски опит" ще струва почти 82,000 щ.д. Онези, които искат да наблюдават церемонията по откриването на Олимпийския стадион, ще трябва да платят между 109 и 1,035 щ.д. за един билет.
Според Вашингтон Пост най-големият разпространител на билети в САЩ ще предложи някои екстри, включително пътешествия с кораб и ваканционни пакети, застраховка срещу тероризъм и места за спане с висока защитеност. Твърди се, че Картан например предлага шестдневно пътешествие с презокеански кораб на цена между 6,700 и 13,800 щ.д.
Не са били запазвани специални квоти от билети за гърци. Манолопулу заяви, че това до този момент не е създало проблеми за АТХОК.
Билети ще се разпространяват и чрез лотария в средата на лятото, като всички непродадени билети ще бъдат предложени на вторична разпродажба през септември. Гърция се надява да генерира около 200 млн. щ.д. само от продажба на билети, което се равнява на 9% от очакваните общи приходи от 17-дневните игри, които се откриват на 13 август 2004 година.
Атина обаче е обезпокоена от "участието на състезатели от азиатски държави, които са засегнати от атипичната пневмония," заяви гръцкият министър на културата Евангелос Венизелос в понеделник след среща на ръководството на организационния комитет на игрите с представители на правителството под ръководството на премиера Костас Симитис.
Като изразиха надежда, че кризата ще бъде преодоляна преди началото на игрите, официални представители казаха, че очакват решение на МОК за възможни мерки след среща в петък в Мадрид.
Във вторник гръцкото Министерство на здравеопазването съобщи за първия случай на предполагаемо заболяване от атипична пневмония в страната- чуждестранна стюардеса, която е била наскоро в Хонг Конг.

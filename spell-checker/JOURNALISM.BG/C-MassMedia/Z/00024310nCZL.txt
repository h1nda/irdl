САЩ и Великобритания ще започнат тристранна инициатива срещу ПКК
					23/10/2007
					 
						ВАШИНГТОН, Съединени щати -- САЩ и Великобритания се договориха в понеделник (22 октомври) да организират следващия месец тристранна среща между САЩ, Турция и Ирак с цел да се сложи край на нападенията на бунтовниците от Кюрдската работническа партия (ПКК) срещу Турция. На среща във Вашингтон държавният секретар на САЩ Кондолиза Райс и гостуващият в страната британски външен министър Дейвид Милибанд казаха, че се надяват министри от трите страни да се съгласят да присъстват на среща по време на конференция в Истанбул в края на следващата седмица.
Междувременно турският външен министър Али Бабаджан посети Багдад във вторник и каза, че е решен да намери дипломатическо решение на кризата, която накара правителството му да започне да планира трансгранична операция. "Би Би Си" съобщи, че е възможно да се постигне пробив в това начинание, като цитира думите на иракския външен министър Хошиар Зебари, че страната му активно ще помогне на Турция да се справи със "заплахата" от ПКК. 
В понеделник ПКК предложи да обяви примирие, ако турската армия се откаже от плановете си за нахлуване в Ирак. Решението за нахлуването бе взето след нападение на ПКК в неделя, при което близо до границата загинаха най-малко 12 турски войника. (Заман, Би Би Си, Лос Анджелис Таймс, Ню Йорк Таймс, АФП, Ройтерс, АП - 23/10/07; АФП, ДПА, Ройтерс, Гласът на Америка - 22/10/07)

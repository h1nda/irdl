ЮЛЕКС пое контролa над два митнически пункта в Северно Косово
					02/02/2009
					 
						ПРИЩИНА, Косово -- Персонал на ЮЛЕКС пое в неделя (1 февруари) контрола над два митнически пункта в населеното предимно със сърби Северно Косово, предизвиквайки яростта на сръбските националисти. Двата пункта бяха сцена на сериозни сблъсъци преди около година, когато Косово обяви своята независимост. „От днес започнахме да регистрираме търговските стоки, пристигащи на входни пунктове 1 и 31,” заяви в неделя говорителката на ЮЛЕКС Карин Лимдал. Сръбските националисти определиха решението като „неприемливо и провокаторско” и заявиха, че очакват силна реакция от Белград.
						Други новини -- Косовски сърби от селата в района на Гниляне организираха в неделя едночасова блокада на местно шосе в знак на протест срещу спиранията на тока в района. Местна компания отказа да отстрани повреда от електропровод, ако жителите не подпишат договори, гарантиращи плащането на консумираната електроенергия, оставяйки без ток около 700 семейства през последните осем дни. За справяне със ситуацията бе създаден извънреден екип.
						Също в неделя американският посланик в Сърбия Камерън Мънтър каза, че преговорите за статута на Косово са завършили и че възобновяването им е нереалистично. В интервю за белградския всекидневник „Политика” Мънтър каза, че лидерите на Сърбия и Косово „трябва да разговарят като добри съседи и да решават проблемите си по най-добрия възможен начин”. Помолен да коменира отношенията между Сърбия и САЩ, Мънтър ги определи като „многостранни и успешни”, освен по въпроса за статута на Косово. (Б92, Ройтерс, Танюг, Политика - 01/02/09)

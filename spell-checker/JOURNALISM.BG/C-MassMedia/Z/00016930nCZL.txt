Премиерът на БиХ Терзич каза, че Младич и Караджич се укриват в Сърбия и Черна гора 
					13/12/2005
					 
						САРАЕВО, Босна и Херцеговина (БиХ) -- В понеделник (12 декември) премиерът на БиХ Аднан Терзич каза, че издирваните основни обвиняеми във военни престъпления Радован Караджич и Ратко Младич са на територията на Сърбия и Черна гора, като се позова на информация от източници на разузнаването на БиХ. Той добави, че с цел засилване на сътрудничеството с трибунала за военни престъпления кабинетът ще обсъди проектозакон за конфискуване на авоарите на укриващите се обвиняеми. Върховният представител Пади Ашдаун е предупредил, че на Белград и Баня Лука могат да бъдат наложени санкции, ако те не осигурят конкретен напредък в сътрудничеството по въпросите на военните престъпления. 
						Междувременно в Париж френският президент Жак Ширак призова БиХ да залови Караджич и Младич. По време на среща с членовете на тристранното председателство на БиХ в понеделник Ширак призова също за укрепване на демократичните институции в БиХ. (Независне новине - 13/12/05; Фена, РТРС, ХИНА - 12/12/05)

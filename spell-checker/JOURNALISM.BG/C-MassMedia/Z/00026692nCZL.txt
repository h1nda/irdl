В Македония ще се проведе прегласуване в 193 избирателни секции
					08/06/2008
					 
						СКОПИЕ, Македония -- Държавната избирателна комисия (ДИК) съобщи в събота (7 юни), че ще проведе прегласуване на 15 юни в 193 избирателни секции (от общо 2976), в които са били установени големи нарушения по време на изборите на 1 юни. Нарушенията включват манипулация с бюлетини, заплашване на гласоподаватели и насилия, при които загина един човек и десетина други бяха ранени. Около 170 000 избиратели имат право да гласуват. Прегласуването вероятно ще определи коя от двете етнически албански партии (Демократическият съюз за интеграция и Демократическата партия на албанците) ще участва в управляващата коалиция. 
						Въпреки че ВМРО-ДПМНЕ спечели достатъчно места, за да управлява самостоятелно, управляващите коалиции обикновено включват партия, представляваща етническите албанци в Македония, които съставляват около една четвърт от населението. Ако Конституционният съд одобри решението на ДИК, гласуването ще се повтори на 15 юни. (A1, AФП, Maкфакс, AП, Б92 - 07/06/08)

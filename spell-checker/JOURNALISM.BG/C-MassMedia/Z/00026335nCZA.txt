ЮНМИК ще "коригира присъствието си" в Косово
					05/05/2008
					ЮНМИК ще остане в Косово в съответствие с Резолюция 1244 на ООН, но ще преосмисли компетенциите си след влизането в сила на новата конституция, заяви шефът на ООН по мироопазващите операции Жан-Мари Гено.
					От Блерта Фоничи-Кабаши за Southeast European Times в Прищина -- 05/05/08
 
					 
						
Шефът на ООН по мироопазващите операции Жан-Мари Гено пристигна в Косово в събота (3 май). [Гети Имиджис]
						Заместник-генералният секретар на ООН по мироопазващите операции Жан-Мари Гено пристигна в събота (3 май) в Косово на проучвателно посещение. Той се срещна с лидерите на албанците и на косовските сърби в етнически разделения град Митровица и призова за спазване на закона. 
						 "Насилието не е инструмент за решаване на проблеми", каза той след среща с кмета на Митровица Байрам Реджепи. "Престъпните деяния трябва да бъдат наказвани без оглед на техния инициатор." 
						Той също каза, че ЮНМИК ще коригира присъствието си в Косово след 15 юни, когато влезе в сила Конституцията на Косово, макар че отказа да навлезе в подробности. "ЮНМИК иска да се развива, тоест да се изправи пред новите обстоятелства", каза той, но настоя, че мисията трябва да остане в Косово в съответствие с Резолюция 1244 на ООН. 
						Компетенциите на ЮНМИК ще бъдат коригирани в съответствие с обстоятелствата, каза той. "Виждали сме промени и трансформации, които се случват много бързо. Ние обаче трябва да се съобразяваме с Резолюция 1244 и с нейните отговорности", заяви той. 
						По време на посещението си Гено проведе разговори с президента на Косово Фатмир Сейдиу, с премиера Хашим Тачи и с ръководителя на мисията на ООН Йахим Рюкер. В центъра на разговорите бяха перспективите за международно цивилно присъствие и безредиците на 17 март в Северна Митровица. 
						"Не трябва да има вакуум в положението със сигурността и не трябва да има ситуация, при която хората не спазват законите", каза той. 
						Лидерите на косовските сърби обаче му казаха, че насилието в Митровица, което включваше и нападения над служители на ЮНМИК, е било провокирано от международната общност. 
						Безредиците бяха предизвикани от "опит на международната общност и ЮНМИК да създадат институции на независимо Косово" и да ги наложат на етническите сърби в Митровица, заяви кметът на Зубин Поток Славиша Ристич, цитиран от съобщения в медиите.

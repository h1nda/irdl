Американски дипломат: „В Албания трябва да бъде направено повече”
					06/08/2010
					 
						ТИРАНА, Албания -- Бъдещият посланик на САЩ в Албания Александър Арвизу каза в четвъртък (5 август) по време на изслушването му в Сената на САЩ, че Албания е пример за успех, но политиците в Тирана трябва да погледнат по-далеч от своето съперничество и да се фокусират върху интересите на страната. Дипломатът каза, че ще работи за подобряване на отношенията между Съединените щати и Албания. Албания като членка на НАТО трябва да следва висшите принципи на Алианса и да демонстрира уважение към върховенството на закона и независимите институции, каза Арвизу. Той говори също за трудния 20-годишен преход на Албания и за нейните ангажименти в Афганистан редом с американските военнослужещи, както и за ролята й на Балканите. Арвизу беше номиниран миналия месец от президента на САЩ Барак Обама да замести сегашния посланик Джон Уидърс, чийто мандат изтича. (Гласът на Америка, Би Би Си, Balkan Web, Топ Ченъл, Телеграфи, Лаймифундит - 05/08/10)

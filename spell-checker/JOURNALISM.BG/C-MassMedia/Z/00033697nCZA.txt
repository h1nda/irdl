Гръцкият премиер Папандреу призовава за по-строги правила за хедж фондовете
					09/03/2010
					Пазарните спекулации трябва да бъдат обуздани, ако искаме да избегнем бъдеща световна икономическа криза, каза премиерът Георгиос Папандреу по време на среща с държавния секретар на САЩ.
					(Ройтерс, Би Би Си - 09/03/10; AП, АФП, Ройтерс, Гласът на Америка, EurActiv, AНA-MПA, Държавен департамент на САЩ - 08/03/10)
 
					 
						
Държавният секретар Хилари Клинтън (вдясно) и гръцкият премиер Георгиос Папандреу се ръкуват след среща в Държавния департамент на САЩ в понеделник (8 март). [Гети Имиджис]
						Гърция търси политическа, а не икономическа подкрепа, каза гръцкият премиер Георгиос Папандреу в понеделник (8 март), призовавайки страните от Г20 да наложат по-строги правила за хедж фондовете. 
						 "Ние не молим за пари. Не молим за правителствени помощи," каза лидерът на гръцката лява партия ПАСОК след разговори с американския държавен секретар Хилари Клинтън в първия ден от четиридневното си посещение във Вашингтон. 
						Малко след като встъпи в длъжност през октомври, правителството на Папандреу оповести, че бюджетният дефицит на страната за 2009 г. ще бъде далеч по-голям от предишните прогнози и ще достигне 12,7 % от БВП, над четири пъти повече от позволения таван на ЕС от 3 %. 
						 Социалистите наследиха също така огромен държавен дълг, който тази година се очаква да достигне близо 300 милиарда евро, или над 120 % от БВП. 
						Оттогава Гърция обеща да намали бюджетния си дефицит за 2010 г. с 4 % от БВП и наложи редица болезнени мерки за преодоляване на финансовата криза. Безпокойството от огромния държавен дълг на страната обаче стана причина за повишаване на лихвите по заемите, които Гърция получава на международните финансови пазари, както и на цената на застраховане на гръцкия дълг срещу неплащане. 
						Предвид мерките, които страната му наложи, Папандреу каза в понеделник, че тя иска само да бъде третирана като "равноправен партньор" и да има възможността да получава заеми на международните пазари при лихвите, които се предлагат на другите членки на ЕС и еврозоната. 
						 "Ако продължим да бъдем кредитирани при много високи лихви... двукратно по-големи от тези за Германия, например, това би било непосилно при наличието на обща валута," каза той на съвместна пресконференция с Клинтън. 
						Обвинявайки пазарните спекуланти, че допълнително утежняват проблемите на страната му с дълга, той предупреди също, че ако техните действия не бъдат обуздани, това може да предизвика нова глобална финансова криза. 
						 "Продължаващата криза на еврото би могла да причини ефекта на доминото, като повиши цената на кредитирането за други страни с голям дефицит и причини нестабилност на цените на държавните облигации и валутните курсове в целия свят," каза Папандреу, призовавайки за по-строго регулиране на хедж фондовете и валутните търговци. 
						 Клинтън каза, че Вашингтон подкрепя реакцията на гръцкото правителство срещу финансовата криза. 
						 "Знам, че за Гърция това са трудни времена, но искам да поздравя премиера за лидерството му в посрещането на предизвикателството, срещу което бе изправен, когато встъпи в длъжност," подчерта тя. "Ние подкрепяме Гърция и трудните икономически мерки, които тя предприема, за да се справи с този проблем." 
						Освен финансите, Папандреу и Клинтън обсъдиха също така Кипър, отношенията между Гърция и Турция и интеграцията на балканските страни в ЕС. Клинтън поздрави Папандреу за дипломатическите му усилия за укрепване на връзките между Атина и Анкара и изрази подкрепа за гръцката инициатива, призоваваща за евроинтеграция на всички западнобалкански страни до 2014 г. 
						Тя похвали преговорите под егидата на ООН за прекратяване на разделението на о. Кипър, позовавайки се на "усилената работа" на лидерите на кипърските гърци и кипърските турци. 
						Папандреу трябва да се срещне във вторник с американския президент Барак Обама.

Хилядолетни кораби бяха открити в БиХ
					29/03/2007
					Останките на два илирийски пиратски кораба са открити на около 8 метра под водата в блата близо до Мостар, съобщиха археолози.
					От Денис Джидич за Southeast European Times от Сараево – 29/03/07
 
					 
						
Босненският водолаз Есад Хумо снима под водата предполагаемите останки на два илирийски кораба, които са потънали в Хутово блато близо до Мостар преди около 2200 години. [Гети Имиджис]
						За древните илирийци, чиято цивилизация се е развила в Западните Балкани преди хиляди години, се смята, че са били отлични корабостроители, моряци и -- най-вероятно -- пирати, но доказателства за това не бяха намирани. Поне досега. 
						В едно от най-сензационните археологически открития на Балканите през последните години професор от Сараевския университет и нейният екип смятат, че са открили потъналите останки на два илирийски кораба. 
						"Това са първите открити илирийски кораба от тази епоха," каза д-р Снежана Васил. 
						Те бяха намерени на около 8 метра под водата в Хутово блато близо до южния босненски град Мостар и се предполага, че са били използвани за пиратство или търговия, или може би и за двете цели. Характеристики на конструкцията им сочат за техния илирийски произход, каза Васил. 
						"Всеизвестен факт е, че илирийците са били пирати," каза тя. "Те са обирали римски и гръцки кораби и са използвали точно такъв тип кораби. Можем да предполагаме, че илирийците са били преследвани и са се укрили тук. Вероятно са били открити и потопени." 
						Освен корабите екипът на Васил е открил и над 70 предмета, както и римско копие. Наблизо са били открити и седем гробници на илирийско племе, познато под името даори, както и предполагаема илирийска хижа. 
						"Предметите, които намерихме, вероятно са плячка," смята професорът. Макар разкопките в момента да се ограничават до корабите, тя каза, че екипът смята в бъдеще да проучи и по-широк район. 
						След като бе съобщено за откритието, полицаи от местното управление бяха повикани да охраняват обекта, който вероятно е бил ограбван през последните няколко години. Районът "трябва да бъде поставен под държавна защита незабавно", каза Есад Хумо, член на археологическия екип. 
						Подобно предложение в момента е в процес на изготвяне, каза председателят на Комисията за защита на националните паметници на Босна и Херцеговина Дубравко Ловренович. 
						Находката в Хутово блато е "забележително и изключително рядко откритие", казва Предраг Новакович, генерален секретар на Европейската асоциация на археолозите. 
						"Исторически документи посочват, че през първото хилядолетие пр. Хр. лодки и кораби вече се използват в източната част на Адриатическо море, но изключително рядко се откриват плавателни съдове от този период; затова всеки кораб е истински бисер," каза той пред информационната агенция ФЕНА. 
						Илирийците са били номадски племена, обитавали части от Балканите от времето на желязната епоха до началото на новата ера. След римското нашествие те са били разпръснати или асимилирани и почти са били изчезнали, когато славянските племена пристигат в района през 5-и и 6-и век. 
						Много учени смятат, че днешните албанци са техни потомци, а албанският език -- който представлява отделен, самостоятелен клон в семейството на индоевропейските езици -- произхожда от древния илирийски език. Други обаче оспорват тази теория, като намират връзка между албанците и древните траки или даки.

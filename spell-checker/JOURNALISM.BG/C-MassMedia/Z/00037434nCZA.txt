Министрите от еврозоната постигнаха съгласие за спасителен фонд
					15/02/2011
					Министрите на финансите на 17-те държави от ЕС, които използват еврото, постигнаха съгласие за постоянен механизъм за помощ.
					(Блумбърг, Ройтерс, Euobserver, Дойче Веле, Бостън Глоуб - 15/02/11; АФП, ФТ, Уол Стрийт Джърнъл, MarketWatch, Би Би Си - 14/02/11)
 
					 
						
Спасителният фонд от 500 млрд. евро трябва да помогне за преодоляване на дълговата криза. [Ройтерс]
						Министрите на финансите от еврозоната се споразумяха в понеделник (14 февруари) през 2013 г. да бъде създаден постоянен спасителен фонд от 500 млрд. евро за групата от 17 държави. 
						Европейският механизъм за стабилност (ЕМС), както ще се нарича новата система за оказване на помощ на държавите членки в затруднено финансово положение, ще замени тригодишния Европейски механизъм за финансова стабилност (ЕМФС), който влезе в сила през юни 2010 г. 
						Официалният размер на ЕМФС е 440 млрд. евро, но обемът на кредитите, които реално могат да бъдат отпуснати, е ограничен до около 250 млрд. евро, тъй като останалата част от сумата трябва да бъде задържана, за да не се промени кредитният рейтинг AAA на механизма и да се гарантира запазването на ниските лихви по заеми. 
						В момента страните от еврозоната могат също да получат подкрепа от Европейския механизъм за финансово стабилизиране (ЕМФС) от 60 млрд. евро, който се гарантира от бюджета на ЕС. 
						В изявление след срещата на финансовите министри в Брюксел в понеделник премиерът на Люксембург Жан-Клод Юнкер, който е председател на еврозоната, заяви пред репортери, че цялата договорена по време на разговорите сума ще може да бъде използвана за кредитиране на държави членки в затруднено положение. 
						„Вече постигнахме съгласие относно обема на кредитния капацитет на ЕМС", посочи той, като обясни, че сумата ще бъде „преразглеждана редовно, най-малко веднъж на две години." 
						Юнкер също така изрази увереност, че ресурсът от 500 млрд. евро ще бъде достатъчен, за да се помогне на нарастващия брой икономики от еврозоната, които може да се нуждаят от помощ. 
						„Мисля, че това ще бъде достатъчно”, заяви той. 
						Освен от страните от еврозоната, ЕМС ще получи финансиране и от МВФ, както и вероятно от доброволни вноски от други държави, членки на ЕС, които все още не са се присъединили към страните, които използват еврото. 
						Еврокомисарят по икономическите и финансовите въпроси Оли Рен отбеляза, че все още не са водени разговори с МВФ за вноската на организацията към новия спасителен фонд, но въпреки това допусна, че повече от 250 млрд. евро може да бъдат получени от базираната във Вашингтон финансова институция. 
						„Неписаната договореност с МВФ е, че може да бъдат предоставени по 50 цента за всяко евро от вноската на европейците за такива операции, както например в случаите с Гърция и Ирландия", заяви Рен. 
						Юнкер обаче ясно заяви, че постигнатото в понеделник споразумение не е окончателно, тъй като са необходими по-нататъшни разговори за по-сериозни икономически реформи в еврозоната. Държавите членки също така ще трябва да обсъдят предложението за „пакт за конкурентоспособност", което Франция и Германия направиха по-рано този месец в замяна на своята подкрепа за инструмента за финансиране ЕМС. 
						„Нищо не е договорено, докато не бъде договорено всичко", подчерта Юнкер. 
						Неотдавнашната идея на Франция и Германия предвижда поставяне на таван на заплатите и разходите, хармонизиране на счетоводните политики за корпоративните данъци и увеличаване на възрастта за пенсиониране. Тя предизвика критики от други членове на еврозоната. 
						 „Почти всички подкрепят подобряването на конкурентоспособността, но как може да се постигне това?", каза в понеделник финландският министър на финансите Юрки Катайнен. „Не съм сигурен, че френско-германското предложение е най-добрият начин." 
						Очаква се пактът да бъде публикуван на специална среща на високо равнище на лидерите на 17-те държави от еврозоната на 11 март. Тя може да бъде последвана от среща на министрите на финансите десет дни по-късно, в навечерието на пролетната среща на върха на ЕС на 24 и 25 март, когато се очаква да бъде постигнато окончателно споразумение за цялостния пакет.

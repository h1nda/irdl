Западните Балкани и Турция ще получат 4,5 милиарда евро помощ от ЕС до 2011 г.
					20/10/2008
					Европейската комисия одобри план за осигуряване на предприсъединителна помощ на стойност 4,5 милиарда евро за седем страни от Западните Балкани и Турция до 2010 г. 
					(EС - 10/10/08; AФП - 09/10/08; EMпортал - 30/09/08; Европейска комисия, Ройтерс, Хина, Maкфакс, Б92 - 29/09/08)
 
					 
						
"Пътят към ЕС е придружен с реформи, целящи подобряване живота на гражданите и съобразяване със стриктните критерии за присъединяване към ЕС", заявява ЕК. [Гети Имиджис]
						Европейската комисия (ЕК) прие стратегия в края на септември, определяйки приоритетите за финансовата помощ на стойност близо 4,5 милиара евро, които ЕС отпуска за осем страни от Югоизточна Европа (ЮИЕ) от 2008 до 2010 г. 
						Целта на финансирането е да се ускори развитието на тези страни, както и да се подпомогнат усилията им за изпълнението на политическите и икономическите критерии за членство в блока на 27-те страни и да се постави законодателството им в съответствие със стандартите и нормите на ЕС. 
						Осигурено по програмата "Инструмент за предприсъединителна помощ" (ИПП), финансирането е определено за официалните страни-кандидатки за членство в ЕС Хърватия, Македония и Турция и за потенциалните кандидатки Албания, Босна и Херцеговина (БиХ), Косово, Черна гора и Сърбия. 
						Финансирането, отпуснато за специфични програми на страните, възлиза на около 4,013 милиарда евро. Допълнителни 458,4 милиона евро са определени по благотворителна програма за оказване на подкрепа за съвместни проекти на няколко партньори в области като икономическото и социално развитие и развитието на гражданското общество, за административната и съдебна реформа и за борбата срещу организираната престъпност и корупцията. 
						"Пътят към ЕС е придружен с реформи, целящи подобряване живота на гражданите и съобразяване със стриктните критерии за присъединяване към ЕС", се казва в изявление на ЕК от 29 септември, с което се съобщава за приемането на плана. "Напредъкът по този път изисква не само голяма политическа воля и издържливост, но и значителни финансови усилия." 
						Предприсъединителната помощ за всяка от трите страни-кандидатки за членство в ЕС е предназначена за пет компонента на ИПП: помощ за преходния период и институционално изграждане; трансгранично сътрудничество, регионално развитие, развитие на човешките ресурси и на селските райони. 
						Планираната помощ за Хърватия, която се очаква да приключи присъединителните си преговори с ЕС следващата година, възлиза на над 451 милиона евро, включително 154 милиона евро за регионално развитие, 131 милиона евро за институционално изграждане и 77 милиона евро за развитие на селските райони. Финансирането, предназначено за инициативи на трансграничното сътрудничество възлиза на 47 милиона евро, а за развитието на човешките ресурси - 43 милиона евро. Планираната финансова помощ на ЕС за Турция за тригодишния период възлиза на около 1,759 милиарда евро, включително 539 милиона евро за 2008 г., около 566 милиона евро за 2009 г. и 654 милиона евро за 2010 г.. 
						
Делът за подкрепа на дейности, свързани с трансграничното сътрудничество между всяка от потенциалните кандидатки за членство в ЕС и съседните страни, е между 3% и 14% от общото финанасиране. [Архив]
						 "Помощта на ЕС за Турция е предназначена за подкрепа за стабилността на институциите, за да се гарантират основните права и свободи, демокрацията и върховенството на закона, човешките права и зачитането и защитата на малцинствата и ускоряването на диалога между гражданското общество в ЕС и Турция", се казва в изявлението на ЕК. 
						Общо 695 милиона евро или повече от една трета от общата предприсъединителна помощ, която Турция трябва да получи до 2011 г., е определена за дейности, свързани с компонента за институционално изграждане. Други 595 милиона евро са за подпомагане на инициативи в областта на регионалното развитие. Финансирането на ЕС за развитие на селските райони в Турция ще възлезе на 270 милиона евро, за развитие на човешките ресурси - 172 милиона евро и за трансгранично сътрудничество - до 28 милиона евро. 
						Македония, която официално бе призната за страна-кандидатка за членство в ЕС през декември 2005 г., но все още очаква да получи дата за започване на преговорите за членство със Съюза, трябва да получи общо 244 милиона евро предприсъединителна помощ от блока на 27-те страни за периода 2008-2010 г. Около 114 милиона евро, или почти половината от определената финансова помощ, са за подпомагане на дейности в областта на институционалното изграждане, включително осъществяване на секторни реформи и приемането и осъществяването на acquis. 
						Около 63 милиона евро ще бъдат изразходвани за регионално развитие и 29 милиона евро за подпомагане на подготовката на Македония за участие в кохезионната политика на ЕС и в инструментите за развитие на селските райони. Страната също трябва да получи около 22 милиона евро за развитие на човешките ресури и още 17 милиона евро за инициативи на трансграничното сътрудничество, целящи създаването на по-близки връзки между граничните региони, подкрепа на съвместни дейности за защита на околната среда и подобряване на възможностите за туризъм. 
						Като потенциални кандидатки за членство в ЕС Албания, БиХ, Косово, Черна гора и Сърбия могат да се възползват само от първите два компонента на ИПП: помощ за периода на преход и институционално изграждане и трансгранично сътрудничество. 
						Голямата част от финансирането, определено за страните от Западните Балкани, е предназначено за подпомагане на дейности в областта на институционалното изграждане и най-вече за "подобряване на управлението и върховенството на закона, подкрепа за икономическото и социално развитие и помощ за приемане на закони в съответствие с тези на ЕС и изграждане на капацитет за прилагане на тези закони", се казва в изявлението на ЕК. 
						Делът на помощта за трансгранично сътрудничество между всяка от потенциалните страни-кандидатки за членство в ЕС и техните съседи, както и със страните-членки на блока, варира между 3% и 14% от общото финансиране, предвидено в техните индивидуални национални програми. 
						
"Помощта на ЕС за Турция е предназначена за подкрепа за стабилността на институциите, за да се гарантират основните права и свободи, демокрацията и върховенството на закона, човешките права и зачитането и защитата на малцинствата…," се казва в изявлението на ЕК. [Гети Имиджис]
						Сърбия трябва да получи 584 милиона евро за тригодишния период, включително 548 евро в подкрепа на усилията й за изпълнение на политическите и икономически критерии на ЕС и за подобряване на способността си да поеме задълженията на членството и 36 милиона евро за трансгранично сътрудничество. 
						Планираното финансиране за БиХ възлиза на 270 милиона евро, от които 255 милиона евро за институционално изграждане и 15 милиона евро за трансгранично сътрудничество. Страната е постигнала само "ограничен напредък" в осъществяване на реформите, необходими за членство в ЕС, се казва в документа за многогодишно индикативно планиране 2008-2010 г. за БиХ. Балканската страна трябва да увеличи ефективността на изпълнителните и законодателните си органи, да подобри координаацията между държавата и областите и да постигне съгласие за реформите на полицейската си структура, отбелязва Комисията. 
						Предприсъединителната помощ, която Албания ще получи, възлиза на 245 милиона евро, от които 215 милиона евро са определени за институционално изграждане, и по-специално за реформите в съдебната система и в държавната администрация, както и за борбата срещу организираната престъпност и корупцията. Останалите 30 милиона евро ще подпомогнат инициативите на трансграничното сътрудничество. 
						Черна гора ще получи общо 100 милиона евро, от които 86 милиона евро за институционално изграждане и 14 милиона евро за трансгранично сътрудничество. 
						Планираното финансиране за Косово, което обяви независимост от Сърбия през февруари, е 258 милиона евро - 125 милиона евро за 2008 г., 66 милиона евро за 2009 г. и 67 милиона евро за 2010 г. 250 милиона евро, определени за институционално изграждане, ще бъдат изразходвани по-специално за развитие на гражданското общество, защита на сръбските и други малцинства и укрепване на върховенството на закона. Средствата, определени за трансгранично сътрудничество за тригодишния период са 8 милиона евро. Косово също ще получи допълнително 100 милиона евро, обещани на страната на международната донорска конференция през юли. "Предназначението на тези средства ще бъде определено от бюджетните органи", се казва в изявлението на ЕК.

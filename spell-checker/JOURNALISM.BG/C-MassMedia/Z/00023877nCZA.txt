Белград организира дипломатическа офанзива
					13/09/2007
					Лидерите на Сърбия посетиха тази седмица най-важните европейски столици, за да защитят позициите си по въпроса за Косово.
					От Игор Йованович за Southeast European Times в Белград -13/09/07
 
					 
						
Председателят на Европейската комисия Жозе Мануел Барозу (вдясно) и сръбският премиер Воислав Кощуница дадоха съвместна пресконференция в сряда (12 септември) в Брюксел. [Гети Имиджис]
						Президентът и премиерът на Сърбия бяха тази седмица на обиколка, за да защитят позициите на Сърбия за Косово и по други въпроси. Докато премиерът Воислав Кощуница пътува до Брюксел, за да се срещне с представители на ЕС, президентът Борис Тадич бе в Португалия, която понастоящем е ротационен председател на ЕС. 
						Кощуница, който проведе разговори с председателя на Европейската комисия Жозе Манул Барозу и с еврокомисаря по разширяването Оли Рен, заяви, че иска ЕС да помогне, за да не се позволи на Косово да се отдели от Сърбия без резолюция на Съвета за сигурност на ООН. Въпросът за статута трябва да бъде решен в рамките на международната законова рамка, каза той. 
						Сърбия възприема заплахата за едностранно обявяване на независимост от Косово много сериозно, каза премиерът. "Надяваме се, че това ще бъде предотвратено и това е причината да сме в Брюксел," добави той. 
						Той отрече твърденията в репортаж на прищинския всекидневник, издаван на албански език, "Коха Диторе", че сръбски държавни представители в разговори със свои чуждестранни колеги са подхвърлили идеята за разделяне на провинцията. Това е "просто лъжа", каза Кощуница. "Сърбия никога не е мислила за разделяне. Сърбия е против разделянето на Сърбия, следователно против разделянето на Косово." 
						Той отхвърли и възможността Сърбия да се откаже от Косово за сметка на по-бърза интеграция в ЕС. "Сърбия не обмисля никакви сделки, защото Косово не може да бъде търгувано. Това е наша принципна позиция," каза той. 
						Кощуница обрисува също така в мрачни тонове условията в провинцията, заявявайки, че малцинствата там нямат свобода на придвижване и че процесът на завръщане на бежанците е напълно замрял. Той каза, че Белград ще препоръча на местните сърби да не гласуват на местните и парламентарните избори там на 17 ноември. 
						Представители на ЕС отвърнаха с призиви към двете страни да играят конструктивна роля в последния кръг от преговорите, ръководени от "тройката" на ЕС, Русия и САЩ. 
						"Искрено вярваме, че през идните няколко месеца може да се постигне осезаем напредък, така че приканваме и двете страни да демонстрират гъвкавост," каза Барозу. 
						В Лисабон Тадич потвърди, че Белград няма да насърчи косовските сърби да гласуват на ноемврийските избори. Наистина, добави той, е неподходящо изборите да се провеждат, докато преговорите за статута са в ход. "Сърбия призовава за отлагане на тези избори заради продължаващите преговори," каза той. 
						Представителят на ЕС Солана не се съгласи с тази позиция. В свое изказване в Брюксел той каза, че би било по-добре, ако косовските сърби участват в изборите.

В Македония рамазанът завършва с празненства
					30/08/2011
					Празненствата в чест на края на мюсюлманския свещен месец са официален държавен празник в балканската държава. 
					От Биляна Лаймановска за Southeast European Times от Скопие - 30.08.2011 г.
 
					 
						
Рамазан е време за молитва и размисъл. [Томислав Георгиев/SETimes]
						Преди четири години македонското правителство обяви Рамазан Байрам - тридневен традиционен ислямски обичай, слагащ край на продължаващия един месец пост за рамазан - за държавен празник. 
						„Това е празник, през който не се работи, празник за всички за пръв път от първата четвърт на 20-и век, включително за християни и атеисти”, заяви пред SETimes мюфтията на Битоля Плуми Велиу. 
						В област Река, по течението на р. Радика в западната част на страната, мюсюлманската общност отбелязва празника, както го е правила векове наред. 
						Той започва със сутрешна молитва, последвана от посещение на гробовете на предшествениците. Членовете на общността почитат най-възрастните, като им целуват ръка. Разменят се поздравления. 
						Тридневният празник включва посещения на приятели и роднини, като младите ходят на гости на по-старите. Сервират се вкусни блюда, включително традиционния „байрам курбан” (от агнешко месо), баклава и валангии, листовиден сладкиш.
						В Битоля хората си ходят на гости по време на Рамазан Байрама. У дома, освен посещенията на роднини и приятели, често съм посещаван и от християни, които идват да ме поздравят по случай празника”, каза Велиу. 
						Бившият велик мюфтия на ислямската общност в Македония Якуп Селимовски каза, че етническите македонци - въпреки че са преобладаващо православни християни и са много предани на Македонската православна църква - все повече се запознават с мюсюлманската вяра и нейните празници. 
						Македонските политици, добави той, сега започнаха да следват примера на своите западни колеги, като организират церемониални вечери „ифтар”, за да почетат мюсюлманската общност. 
						„Има дори група интелектуалци, които са заинтересувани от сериозното изучаване на исляма”, заяви Селимовски пред SETimes. 
						Ислямската общност, добави той, увеличава усилията си да достигне до хората от други вероизповедания. „По време на свещения месец ние организирахме вечери „ифтар” и канихме на тях и немюсюлмани”, каза Селимовски. 
						Решението на Македония да признае Рамазан Байрам обаче не беше прието добре от всички. Някои твърдят, че не е работа на държавата да отбелязва религиозни събития и че подобни празненства разделят обществото, а не го сплотяват. 
						„Религиозните празници са празненства за една група от граждани. …Ние трябва да празнуваме тези дни, които означават нещо за всички нас”, заяви социологът Илия Ачески за SETimes. 
						Мнозина обаче не са съгласни с това. Те твърдят, че признаването на Рамазан Байрама работи в подкрепа на възвръщането на отдавнашна балканска традиция, според която такива големи празници като Коледа и Рамазан Байрам са време на весело празнуване от всички. 
						„Днес, на 30 август, практически цялата държава живее в духа на Байрама”, каза Велиу.

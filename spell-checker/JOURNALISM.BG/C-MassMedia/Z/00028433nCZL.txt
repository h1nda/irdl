Сърбия продължава да издирва Младич, докато по доклада на Брамерц няма яснота
					19/11/2008
					 
						БЕЛГРАД, Сърбия -- Правителството продължава да издирва заподозрения във военни престъпления Ратко Младич, увериха във вторник (18 ноември) главния прокурор на Трибунала на ООН за военни престъпления Серж Брамерц президентът Борис Тадич и министър-председателят Мирко Цветкович по време на среща в Белград. Брамерц беше в Сърбия, за да подготви своя редовен полугодишен доклад до Съвета за сигурност на ООН. ЕС също ще използва доклада, за да реши дали да одобри ратифицирането на предприсъединителното споразумение със Сърбия от страните, членки на ЕС. Расим Ляич, ръководител на националния съвет за връзки с Трибунала в Хага, каза, че докато Младич остава на свобода, той не очаква докладът на Брамерц да бъде положителен. Арестът на Младич "няма да стане днес или утре", каза Ляич.
						Други новини -- "Бета" съобщава, че парламентът ще обсъди искането за вот на недоверие срещу правителството в четвъртък. Опозиционните Сръбска демократическа партия, "Нова Сърбия" и Сръбската радикална партия внесоха искането във връзка с подозрения, че кабинетът преговаря с ЕС по въпроса за мисията ЮЛЕКС в Косово. Критиците твърдят, че преговорите са първа стъпка по посока на признаването на независимостта на Косово от Сърбия. (Блиц - 19/11/08; Б92, Бета - 18/11/08)

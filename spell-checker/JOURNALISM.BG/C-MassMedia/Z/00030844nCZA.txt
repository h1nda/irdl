Двама кметове в Мостар?
					07/07/2009
					Местното предложение за управлението на етнически разделения град може би не е толкова необичайно.
					От Иво Шчепанович за Southeast European Times от Мостар – 07/07/09
 
					 
						
"Старият мост" над река Неретва в Мостар е известна туристическа атракция. [Иво Шчепанович/SETimes]
						От местните избори на 5 октомври общинският съвет на гр. Мостар е имал 13 заседания за избор на кмет на града. Девет месеца по-късно градът в Босна и Херцеговина (БиХ) все още няма кмет. 
						При последното гласуване през юни двама кандидати - хърватинът Любо Бешлич и мюсюлманинът Суад Хасандедич - получават равен брой гласове. Тъй като никой не успява да спечели мнозинството, един от жителите предлага двамата да се редуват при изпълнението на ежедневните задължения на кметския пост, като така градът ще има не един, а двама кметове. 
						"Можем да се окажем уникална туристическа атракция, ако кметовете на града се сменят през ден," казва Марин Топич, жител на Мостар, за “Дневни Лист”. Предложението на Топич кметският пост да бъде заеман един ден от босненския хърватин Бешлич, а на следващия ден кмет да бъде босненският мюсюлманин Хасандедич, може да се хареса на туристите. 
						Топич предлага също да има караул - като този пред Бъкингамския дворец в Лондон, който да се сменя по време на ежедневната церемония по смяната на кметовете. 
						"По религиозни съображения трябва да направим така, че мюсюлманският кандидат да не е кмет в петък, а хърватинът в неделя," казва Топич, допълвайки, че етническото многообразие в Мостар ще засили привлекателността на града. 
						Все още няма официална реакция на предложението на Топич, което не е необичайно, тъй като в града протичат резки промени. Стотици служители от градската управа и администрация стачкуват, включително много от пожарникарите в Мостар. Градският театър е в икономическа криза заради липсата на финансиране. 
						Зам.-председателят на Общинския съвет на Мостар Мурат Чорич заяви, че липсата на кмет ще забави вземането на сериозни решения. "Кметът прави всички предложения, взема официалните решения и изпълнява бюджета. Кметът отговаря също за предлагането на назначаване и освобождаване от работа", посочи Чорич, като подчерта спешната необходимост от заемане на длъжността. 
						Всяка година около един милион туристи посещават Мостар, отчасти заради близостта му до мястото за поклонение на католиците Меджугоре. Най-известната забележителност на гр. Мостар е "Старият мост" над река Неретва. Мостът първоначално е построен през 16-и век, по време на османското владичество, унищожен е при конфликта от 1993 г., а по-късно е ремонтиран и възстановен с финансиране от Световната банка, ЮНЕСКО, Фондацията за култура "Ага Хан" и Международния фонд за опазване на исторически местности. Много държави - включително Италия, Холандия и Хърватия - също предоставиха финансиране. На церемонията по откриването на "Стария мост" през 2004 г. присъстваха много световноизвестни личности, включително британският принц Чарлз.

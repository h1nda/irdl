Русия ще продължи да подкрепя Сърбия по въпроса за Косово, каза посланикът 
					28/08/2008
					 
						БЕЛГРАД, Сърбия – Руският посланик в Белград Александър Конузин настоя в сряда (27 август), че признаването от страна на Москва на Южна Осетия и Абхазия няма да отслаби позицията на Сърбия относно Косово. Той каза, че Русия ще продължи да подкрепя позицията на Белград. “Що се отнася до Косово, аз не вярвам че нещо се е променило”, каза той. "Според Резолюция № 1244 на Съвета за сигурност на ООН тази територия е територия на Сърбия и насилственото й откъсване от останалата част на страната е неприемливо”, заяви Конузин, като добави, че Косово е създало прецедент чрез едностранното обявяване на независимост.
						Във вторник Русия призна двата отцепили се района в Грузия, седмици, след като проведе интервенция в отговор на усилията на Тбилиси за утвърждаване на грузинския контрол над тези територии. Териториалната цялост беше крайъгълен камък на сръбските аргументи срещу независимостта на Косово.
						Други новини – Руският посланик в Тирана Александър Пришчепов отхвърли съобщенията в медиите от сряда, в които Москва обвинява Албания в продажбата на оръжие на Грузия през 2006 г. “Русия … спомена редица държави, които са продавали оръжие на Грузия, и тя не вижда нищо нередно в тези действия; в противен случай ние бихме предприели дипломатически действия”, каза той. (Танюг, РТС, Б92, Алсат, Клан, BalkanWeb - 27/08/08)

ООН отговаря на обвиненията на кипърско-гръцки лидер 
					18/10/2004
					В отговор на твърдения от страна кипърско-гръцкия президент Тасос Пападопулос, че ООН е отпускала финансиране в подкрепа на положителен вот по плана за обединение на Кипър, световната организция посочва, че е била ангажирана десетилетия наред в усилията за постигане на помирение на разделения остров. 
					(Cyprus Media Net, Синхуа - 18/10/04; Cyprus News Agency - 17/10/04; UNFICYP, AФП, Aнадолска агенция, Cyprus Mail - 16/10/04)
 
					 
						
Президентът на кипърските гърци Тасос Пападопулос твърди, че ООН е отпуснала средства в подкрепа на положителен вот на референдума относно плана за обединение на острова. [AФП]
						В отговор на обвиненията от страна на кипърско-гръцкия президент Тасос Пападопулос Командването на мироопазващите сили на ООН (UNFICYP) подчерта в събота (16 октомври) своя дългосрочен ангажимент към усилия за постигане на помирение на разделения остров Кипър. 
						На връщане от посещение в Естония в четвъртък Пападопулос заяви, че ООН е отпускала средства в подкрепа за положителен вот на референдума от 24 април относно плана за обединението на острова, лансиран от генералния секретар Кофи Анан. Той освен това се позова на писмо, което е получил от специалния пратеник на ООН за Кипър Алваро де Сото, което според някои съобщения съдържало текст, потвърждаващ отпускането на средства преди вота. 
						"В писмо до мен де Сото се позовава на отпускане на средства за Кипър преди референдума, тъй като ООН и други фактори разглеждаха референдума като двуобщностна инициатива, чието приложение трябва да се подкрепи финансово," цитира АФП думите на кипърско-гръцкия лидер от четвъртък. 
						Противопоставяйки се срещу плана на Анан за преустановяване на 30-годишното разделение, Пападопулос бе начело на кампанията за отрицателен вот на референдума. 
						В крайна сметка 76 % от кипърските гърци отхвърлиха плана на Анан, докато 65 % от кипърските турци го одобриха. В резултат на това само международно признатата кипърско-гръцка част на острова се присъедини към ЕС на 1 май. 
						Позовавайки се на писмото на де Сото, UNFICYP заяви в събота, че публикуването на кореспонденция, обменяна в рамките на посредническите усилия на Анан, би противоречало на практиката на ООН. Подчертавайки, че ООН "няма какво да крие", говорителят на UNFICYP Брайън Кели посочи три основни пункта в писмото на де Сото. 
						"Органите на ООН участват от години в усилията да се постигне междуобщностно помирение и да се съдейства за създаване на среда за нормализация на ситуацията в Кипър," каза UNFICYP, подчертавайки, че всички усилия за по-нататъшна реализация на тези цели ще се радват на неотслабваща подкрепа. 
						UNFICYP и други органи на ООН винаги са съдействали за междуобщностните контакти и за срещи при поискване, независимо дали тези искания са идвали от организации или хора, подкрепящи или противопоставящи се срещу мирния план, се посочва в изявлението. 
						"Посредническата мисия предоставяше информация на организации на гражданското общество относно плана на Генералния секретар. Мисията правеше това на драго сърце по отношение на всяко лице или организация, независимо от тяхната позиция по въпроса," изтъква UNFICYP. "Отказът да се прави това би бил равносилен на дезертиране от отговорност."
						Междувременно се появиха съобщения, че въпросът е предизвикал скандал в Кипър между привържениците и противниците на плана на ООН. 
						Лидерът на Демократическия сбор Никос Анастасиадес каза, че обвиненията на Пападопулос принизяват политическия дебат и призова кипърско-гръцкия президент да спре да "провокира прояви на разделението. " 
						"Трябва да оставим въпросите "да" или "не" зад гърба си и да се движим напред," посочи Анастасиадес. 
						Други призоваха за разследване на начините, по които са били изразходвани средствата от лагерите на противниците и привържениците на плана по време на кампаниите преди референдума, както и да се направи проверка на източниците и бенефициентите на фондовете.

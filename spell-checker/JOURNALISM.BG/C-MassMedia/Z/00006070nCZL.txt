Очаква се решението на Трибунала на ООН по случая Плавшич
23/02/2003
 
ХАГА, Холандия -- Очаква се Международният наказателен трибунал за бивша Югославия (ICTY) да произнесе присъдата на бившия президент на Република Сръбска (РС) Биляна Плавшич на 27 февруари, заяви говорителят на трибунала Кристиан Шартие в петък (21 февруари). Прокурорите са поискали между 5 и 25 години затвор за 72-годишната Плавшич, която миналия декември се призна за виновна за преследване на лица от несръбски произход по време на войната през 1992-1995 г. в Босна и Херцеговина (БиХ).
В други новини, Сръбската радикална партия (СРП) реши Воислав Шешел да остане лидер на партията и след заминаването му за Хага, въпреки че неговите функции ще бъдат поети от заместник-председателя Томислав Николич. Очаква се Шешел да отпътува за Хага на 24 февруари, където ще бъде съден за военни престъпления, извършени срещу лица от несръбски произход в Славония, Босна и Херцеговина и Войводина през войната от 1991-1995 г. (Танюг, НТВ Хаят, Източници на СВП - 21/02/03; Танюг, ХИНА, РТРС, НТВ Хаят - 22/02/03)

Турция и Ирак се споразумяха да разширят връзките си по време на историческото посещение на Ердоган в Багдад
					11/07/2008
					 
						БАГДАД, Ирак -- Премиерът Нури ал Малики и турският му колега Реджеп Тайип Ердоган се договориха в четвъртък (10 юли) да засилят двустранните си политически и икономически отношения по време на еднодневното посещение на Ердоган в Багдад – първа визита на турски премиер за 18 години. По време на пресконференция след срещата Ердоган призова региона да положи по-големи усилия в подкрепа на иракското правителство при възстановяването на страната след годините на война. Той заяви, че и двете страни искат да установят "зона на сигурност", за да се справят с терористичните заплахи в региона. Иракското правителство обеща своята подкрепа за борбата на Турция срещу терористичната Кюрдска работническа партия (ПКК), която използва бази в Северен Ирак за организиране на нападенията срещу Турция. Двамата премиери обявиха и учредяването на турско-иракски съвет за стратегическо сътрудничество, включващ министрите на сигурността, енергетиката, търговията, инвестициите и водоизточниците на двете страни. (Сабах, Заман, Търкиш Прес - 11/07/08, Хюриет, АП, Ройтерс - 10/07/08)

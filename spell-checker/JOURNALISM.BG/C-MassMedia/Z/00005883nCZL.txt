Хърватските лидери ще подпишат молба за членство в ЕС на 17 февруари
04/02/2003
 
ЗАГРЕБ, Хърватска -- Източници на хърватското правителство съобщиха в понеделник (3 февруари), че президентът Стипе Месич, премиерът Ивица Рачан и председателят на парламента Златко Томчич ще подпишат официалната молба за присъединяване към ЕС на 17 февруари. На следващия ден Рачан ще посети Атина и ще връчи молбата на гръцкото председателство на ЕС. Междувременно посланиците на Хърватска във всички страни-членки на ЕС ще представят необходимите документи, удостоверяващи официалната кандидатура на страната за ЕС.
В Страсбург хърватският посланик към Съвета на Европа Невен Мадей представи в понеделник протоколи, показващи, че страната е приела и ратифицирала две международни конвенции - за правата на човека и основните свободи. Според хърватския външен министър документите са от голяма важност за изпълнението на разпоредбите на Съвета на Европа по отношение на законодателството. (ХИНА, ХРТ - 03/02/03).

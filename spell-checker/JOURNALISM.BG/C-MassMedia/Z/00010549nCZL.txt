Напрежението нараства с наближаване на референдумите за обединението на Кипър
22/04/2004
Датата за двата референдума за мирния план на ООН за Кипър бързо наближава и международното внимание е насочено към резултата от тях.
От Димитрис Аграфиотис за Southeast European Times от Атина - 22/04/04
 
 
Кипърски гръцки студенти минават покрай автобусна спирка в Никозия, на която е залепен плакат с надпис 'НЕ', а на друг плакат на заден план се чете 'ДА'. Референдумите за плана на ООН за обединението на Кипър ще се проведат в събота (24 април). [АФП]
Генералният секретар на ООН Кофи Анан каза на гражданите на Кипър в телевизионно обръщение в сряда (21 април), че предложеният от ООН план за обединение на острова е единственият предвидим път към мира. "Не може да се намери някакъв вълшебен начин за постигане на максималните искания на едната страна, като в същото време се постигнат максималните искания и на другата страна. Това е", каза той.
Кипърските турци и гърци ще се отправят към урните в събота (24 април), за да гласуват на двата паралелни референдума за приемането на плана. Според проучванията на общественото мнение кипърските гърци са по-склонни да отхвърлят плана, докато се очаква кипърските турци да го одобрят.
В понеделник координаторът по хармонизацията с ЕС от кипърската гръцка страна Такис Хаджидеметриу подаде оставка заради отрицателната позиция на президента на кипърските гърци Тасос Пападопулос по отношение на плана на ООН. Хаджидеметриу каза, че в страната е създадена популярна платформа от кипърски гърци и турци, на базата на която планът може да бъде подкрепен.
"Поради положителното ми отношение трябваше да избирам между мълчанието и публичното изразяване на позицията си. Аз поех обществената си отговорност и произтичащите от нея последици", каза той. "Разрешаването на проблема и присъединяването към ЕС предлагат на Кипър една историческа възможност и ново начало."
Междувременно турското правителство каза, че ако мирният план не бъде одобрен, напълно възможно е признаването де факто на северната част на Кипър като независима държава. Може да се вдигне дългогодишното ембарго, наложено срещу северната част на Кипър. ЕС заяви, че ще предприеме мерки за преодоляване на изолацията и икономическите несгоди на кипърските турци.
Сега международното внимание е насочено към резултата от референдумите. И ЕС, и Съединените щати изразиха готовността си да помогнат на двете общности при уреждане на въпроса. Президентът на САЩ Джордж У. Буш призова към постигане на споразумение, което ще създаде стабилна среда в Източното Средиземноморие. Междувременно Европейската комисия каза, че иска да види положителен резултат от референдумите, който да даде възможност на един обединен Кипър да влезе в съюза на 1 май.

Футболни запалянковци застрашават кандидатурата на Хърватия за домакин на Европейския шампионат през 2012 г.
					13/09/2006
					Хърватия може да изгуби правото на съвместна кандидатура за домакинство на Европейския шампионат през 2012 г. заради поведението на запалянковци по време на приятелски мач между Хърватия и Италия миналия месец.
					От Наташа Радич за Southeast European Times от Загреб -- 13/09/06
 
					 
						
ФИФА обмисля дали да наложи дисциплинарни мерки заради поведението на хърватски футболни фенове по време на мач с Италия през август. [Гети Имиджис]
						На Хърватската футболна федерация могат да бъдат наложени дисциплинарни мерки заради инцидент по време на мач срещу Италия в средата на август, при който според твърденията хърватски фенове са демонстрирали расистко поведение. Разследването на инцидента, което предприе Международната футболна федерация ФИФА, може да се отрази на кандидатурата на Хърватия за домакин на Европейския шампионат през 2012 г. 
						Хърватите спечелиха приятелския мач с 2:0. Но когато 250 хърватски фенове образуваха свастика с телата си и отправиха нацистки поздрав, отношението далеч не изглеждаше приятелско. "Това накара дисциплинарната комисия на ФИФА да проучи по-подробно случая, който би могъл да представлява нарушение на Дисциплинарния кодекс на ФИФА по отношение на расизма," се казва в декларация на ФИФА. 
						ФИФА съобщи, че в момента се води подробно разследване. Организацията събира доказателства и писмени доклади от хърватското и италианското футболно ръководство за инцидента, който е станал в 30-ата минута от мача. Телевизионните камери са го уловили и включили в прякото предаване на мача. 
						В отговор на разследването хърватски фенове публикуваха отворено писмо, в което заявиха, че са били провокирани от италианците. В анонимното писмо, публикувано на уеб сайт за хърватски футболни фенове, се посочва, че италианците са развявали старото знаме на Югославия и са крещели по време на хърватския национален химн. 
						Фенове на хърватския футболен клуб "Армада" заявиха, че те са виновни за инцидента. "Нацисткият кръст беше нашият отговор на провокациите [на италианските фенове], които развяваха югославското знаме и комунистически символи," е казал фен на "Армада" пред "Ютарни Лист". 
						Генералният секретар на Хърватската национална федерация (ХНФ) Зорислав Сребрич каза, че ХНФ е изпратила до ФИФА писмен доклад за инцидента. На пресконференция след мача Сребрич каза, че федерацията не е разбрала мотивите на феновете за това недопустимо поведение. 
						Сега федерацията очаква резултатите от разследването на ФИФА. Някои се опасяват, че резултатите могат да повлияят на съвместната кандидатура на Хърватия и Унгария за домакинство на Европейския шампионат през 2012 г. Ако няма други санкции, при решение на ФИФА срещу Хърватия футболната федерация може да бъде глобена с 10000 евро и да бъде принудена да изиграе наново мача пред празни трибуни. 
						"Този инцидент трябва да се разглежда строго. Няма съмнение, че както ФИФА, така и (Европейската футболна федерация) УЕФА ще го осъдят. Ние призоваваме феновете да ни помогнат да намерим извършителите, за да може полицията да им забрани да идват на стадионите," каза главният отговорник за сигурността в ХНФ Зоран Чвърк пред всекидневника "Вечерни Лист". 
						Неотдавна УЕФА съобщи, че има осем кандидатури за Евро 2012. Има шест самостоятелни кандидатки -- Азербайджан, Гърция, Италия, Румъния, Русия и Турция, както и две съвместни кандидатури -- на Хърватия и Унгария и на Полша и Украйна. УЕФА ще обяви тримата финалисти през ноември, а окончателното решение ще бъде взето в началото на декември.

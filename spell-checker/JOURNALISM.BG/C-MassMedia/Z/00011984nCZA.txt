Представител на СВП призовава политиците от БиХ да променят подхода си 
					15/09/2004
					Висш представител на международната общност в Босна и Херцеговина призовава местните политици да променят цялостния си подход, така че проектът за трансформиране на страната да бъде изпълнен успешно.
					(Служба на върховния представител, Фена - 14/09/04)
 
					 
						
"Политическите лидери в БиХ в по-голямата си част все още нямат ясна визия за типа страна, който се опитват да изградят," посочи първият-заместник Върховен представител Доналд Хейз. [ОХР]
						Висш представител на международната общност призова политиците в Босна и Херцеговина (БиХ) във вторник (14 септември) да променят цялостния си подход с оглед посрещане на предизвикателствата пред трансформацията на страната им. 
						Според Доналд Хейз, първи-заместник на Върховния представител на международната общност в БиХ Пади Ашдаун, успехът на проекта за трансформация зависи от личности, които имат визия, план за нейното постигане и способност да комуникират ефективно с онези, които ще играят роля в този процес. 
						Такива "фактори на промяната" са жизнено важни за извършване на трудните, но необходими реформи, които ще гарантират по-добро бъдеще за страната, посочи Хейз на конференция в Сараево. 
						 "Политическите лидери в БиХ в по-голямата си част все още нямат ясна визия за типа страна, който се опитват да изградят," каза той. " Не съществува и лесно разбираем план относно стратегия за изграждане на такава визия; логично е, че те нямат успех до ден днешен в ефективното комуникиране на своята визия и стратегия. "
						Хейз отбеляза, че политиците в БиХ са проявявали в миналото неохота да прокарват реформи, опасявайки се, че ще загубят популярност. "В други страни на прехода такива успешни реформатори са били сваляни от власт след избори, за да могат техните критици да се облагодетелстват, когато реформите започнат да дават положителни резултати," изтъкна той. 
						Обаче, допълни той, болезненото прилагане на критично важни реформи се компенсира от измерими придобивки. Ако промяната води до видимо по-добър живот, тогава факторите за промяната могат да следват своя реформаторски дневен ред без да изразходват политическия си капитал, каза Хейз. 
						Накратко казано, нуждаем се от политическа класа, която е уверена в себе си, а не грижеща се за своите интереси или изпадаща във вечни полемики. Смятам, че преживяваме именно такава промяна в характера на политиците в БиХ," посочи Хейз. "Придвижвайки се от натиска, упражнен в Дейтън, към притегателната сила на Брюксел, виждаме, че много от проблемите на прехода, които бяха затъмнени от войната и следвоенния период, проблеми на тягостната, но необходима икономическа адаптация, въпроси на европейската конвергенция и глобализация, изискват нови идеи и нови лица. Можем да видим резултата от това на следващите избори." 
						За БиХ целта е Европа и тя може да мотивира хората да направят необходимата саможертва, каза Хейз. " Европа означава стабилност, безвизово пътуване, напълно реалната перспектива за просперитет, както и най-добри гаранции за бъдещето," допълни той.

Съдиите от ООН одобриха нов обвинителен акт срещу Караджич
					18/02/2009
					Съдиите от Трибунала на ООН за военни престъпления в Хага одобриха изменен обвинителен акт срещу бившия босненски сръбски лидер Радован Караджич, който включва две обвинения в геноцид вместо първоначалното едно.
					(Б92 - 17/02/09; Ройтерс, АП, АФП, АГИ, Международен наказателен съд за бивша Югославия - 16/02/09; Агенция Сенс Нюз - 23/09/08)
 
					 
						
Новият обвинителен акт подвежда Радован Караджич под отговорност за военни престъпления, извършени в Босна и Херцеговина през 1992 и 1995 г. [Гети Имиджис]
						Прокурорите от Международния наказателен съд за бивша Югославия (МНСБЮ) внесоха в сряда (18 февруари) нов изменен обвинителен акт срещу бившия босненски сръбски лидер Радован Караджич, който включва две обвинения в геноцид вместо първоначалното едно. 
						В понеделник тричленен съдебен състав на Трибунала на ООН одобри тяхното предложение за изменение на сегашния обвинителен акт от 11 точки, който бе в сила по времето на ареста на Караджич и прехвърлянето му в Хага миналия юли. Съдебната камара обаче нареди на прокуратурата да снеме обвиненията по три случая на предполагаеми убийства, упоменати в проектодокумента, представен през септември, защото не били „адекватно подкрепени с доказателства”. 
						Обвиненията отразяват настоящата съдебната практика, основана на прецеденти, и вземат под внимание доказателствата, събирани през последните осем години, както и факти, установени в предишни процеси за военни престъпления, водени в Хага. 
						Съкратеният нов обвинителен акт би трябвало „да допринесе за по-ефективно и експедитивно излагане на аргументите на прокуратурата,” заяви главният прокурор на ООН за военни престъпления Серж Брамерц при внасянето на актуализираната версия през септември. 
						Документът, одобрен в понеделник, също съдържа 11 обвинения, но включва по-малък брой местопрестъпления – 27 общини в Босна и Херцеговина (БиХ) спрямо първоначалните 41. 
						Една от основните промени е, че прокуратурата е разделила обвинението в геноцид от действащия обвинителен акт на две отделни обвинения, като всяко е отнесено към различен период от конфликта през 1992-1995 г. в БиХ. Първото се отнася до зверствата, извършени в няколко босненски общини между 31 март и 31 декември 1992 г. Второто обвинение в геноцид се отнася само до клането в Сребреница през юли 1995 г. на близо 8 000 мъже и момчета, босненски мюсюлмани. 
						Друга основна разлика между двата документа е премахването на две обвинения от по-ранния обвинителен акт – тези за съучастие в геноцид и за тежки нарушения на Женевската конвенция – и прибавянето на две нови. 
						В понеделник съдебната камара отхвърли също искането на Караджич за намаляване на обвиненията в обвинителния акт срещу него. 
						Той ще се произнесе по всяко от обвиненията в новия обвинителен акт на предварително заседание в петък. 
						При първоначалното си явяване в Хага на 31 юли Караджич отказа да се произнесе по което и да е от обвиненията в действащия обвинителен акт, като каза, че все още го проучва. На следващото съдебно заседание, около месец по-късно, той отново отказа да се произнесе по вината си, поради което председателят на съдебния състав внесе от негово име заявление, че пледира за невинност. 
						Бившият босненски сръбски лидер бе обвинен за първи път във военни престъпления през юли 1995 г. съгласно общ обвинителен акт, издаден срещу него и военновременния му военен командир Ратко Младич.

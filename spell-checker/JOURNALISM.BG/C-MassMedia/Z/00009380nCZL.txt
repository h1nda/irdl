Албания и Черна гора обсъждат съвместен инфраструктурен проект
18/12/2003
 
ТИРАНА, Албания -- Външният министър Луан Хайдарага и черногорският му колега Драгиша Бурзан разискваха изпълнението на съвместни инфраструктурни и икономически проекти в сряда (17 декември). Основен приоритет са шосето Сараево - Подгорица - Тирана и електропреносната линия Подгорица - Елбасан. Двамата министри подчертаха значимостта на ускоряването на изпълнението на проектите в областта на икономиката, инфраструктурата, околната среда и преноса на електроенергия. Това може да бъде постигнато чрез двустранни споразумения. Хайдарага и Бурзан обсъдиха и двустранното сътрудничество в борбата срещу организираната престъпност и усилията за евроатлантическа интеграция.
Други новини: Лидерът на Албанската партия за национално единство, Идает Бекири, бе задържан в Германия. Според съобщения в медиите в сряда той е бил арестуван при опит за влизане в Швейцария пеш. Съобщава се, че той е бил върнат в Германия, където очаква в ареста екстрадиране в Албания. Бекири е издирван за подстрекателство на етническа омраза и участие в терористичната групировка Албанска национална армия. (Албейниън дейли нюз - 18/12/03; ATA - 17/12/03)

Делова хроника
					27/01/2006
					Преглед на деловите и икономическите новини от Балканите след 20 януари.
					(Различни източници – 20/01/06 - 27/01/06)
 
					 
						
Британският външен министър Джак Стро (в средата отляво) получи наградата за европейско разбирателство "Босфор" на Асоциацията на турските индустриалци и бизнесмени (АТИБ) от турския си колега Абдула Гюл (в средата отдясно) в сряда (25 януари). Сред присъстващите бяха председателят на висшия консултативен съвет на АТИБ Мустафа Коч (вдясно) и председателят на борда Омер Сабанджъ. [AФП]
						
България постигна споразумение с мисията на МВФ в София по стендбай споразумение на стойност 50,7 млн. долара. Според финансовия министър Пламен Орешарски двете страни са се договорили за по-гъвкав подход към фискалната политика през 2006 г., както и за определяне на общия излишък в държавния бюджетен на 3 % от БВП тази година. 
						*** 
						Третата годишна среща на централните банки от Евро-средиземноморския регион се проведе в Гърция на 25 януари. Проявата, организирана съвместно от Гръцката централна банка и Европейската централна банка, събра представители на всички средиземноморски страни партньорки както от еврозоната, така и извън нея. 
						*** 
						Парламентът на Федерация БиХ (ФБиХ) отхвърли плана на правителството на независимата област за продажба на 67 % дял в петролната компания "Енергопетрол" на хърватско-унгарския консорциум ИНА-МОЛ. Критикувайки решението на депутатите, премиерът на ФБиХ Ахмет Хаджипашич посочи, че преговорите с ИНА-МОЛ ще продължат. Консорциумът е предложил 5,2 млн. евро за силно задлъжнялата фирма, наред с което обещава 25,5 млн. евро бъдещи инвестиции. 
						*** 
						Международната рейтингова агенция "Mуудис" понижи кредитния рейтинг на водещата хранително-вкусова компания "Агрокор" от Хърватия с един пункт на B2. Решението бе обосновано с дълг на "Агрокор" в размер на 230 млн. евро, чийто падеж настъпва тази година. 
						*** 
						Цената за централно отопление в Mакедония се повиши с 2 % по решение на държавната комисия за енергийно регулиране. Ценовият скок бе въведен по искане на топлоразпределителната фирма "Топлофикация". Регулаторният орган обаче изпълни само частично искането на фирмата, което бе за увеличение от 26 %. 
						*** 
						Пивоварният завод "Ефес Брюърс Интърнешънъл", филиал на водещата турска пивоварна "Анадолу Ефес", придоби дял от 93,4 % в руския пивоварен завод "Красний Восток". Цената на сделката е 360 млн. долара. 
						*** 
						Приходите на сръбските митници възлязоха на 2 милиарда евро през 2005 г., с което бе регистрирано повече от трикратно увеличение спрямо предходната година, по думите на началника на сръбската митническа администрация Драган Йеринич. Той се позова на значителното подобряване на ефективността на администрацията.

Анан е на посещение на Балканите във връзка с подготовката ООН за изпращането на две мисии там
18/11/2002
В неделя (17 ноември), Генералният секретар на ООН Кофи Анан започна обиколка на Балканите с двудневно посещение в Босна и Херцеговина (БиХ). Очаква се обиколката да бъде последната на Анан в региона преди пристигането на две мисии на ООН през следващия месец.
(Блумберг, Ройтерс - 18/11/02; АП, АФП, ВОА, Информационната служба на ООН - 17/11/02; РФЕ/РЛ - 15/11/02)
 
 
Генералният секретар на ООН Кофи Анан започна обиколка на Балканите в неделя (17 ноември) с двудневно посещение в Босна и Херцеговина (БиХ). Обиколката му вероятно ще бъде последната в региона преди пристигането на двете мисии на ООН следващия месец. По време на четиридневната си обиколка, Генералният секретар на ООН ще посети също Косово, Сърбия и Хърватска.
Основното послание на Анан ще бъде да се подкрепят помирението и умереността, казаха официални представители на ООН преди обиколката. Очаква се също така той да насърчи местните власти да си сътрудничат по-пълно с Трибунала на ООН за военни престъпления.
На церемония в Сараево, на която присъстваха официални лица от БиХ, Анан откри паметник на 275 служители и войници на ООН, които са загинали в Балканските конфликти през последното десетилетие.
Той каза, че паметникът ще "затвърди нашата собствена решимост - като пазители на мира, граждани и членове на човешкото общество - да построим по-добър живот за следващите поколения". Той призова хората от БиХ да запазят мира и търпимостта и да изградят общество, основано на принципите на закона, справедливостта и демократичните институции. "Това е единственият начин да се гарантира, че [Босненците] ще бъдат здраво интегрирани в Европейското семейство", каза Анан. ''Така ще разберем, че саможертвата на нашите миротворци не е била напразна".
През януари мисията на ООН в БиХ (МОНБХ) ще прехвърли пълномощията си на първата чуждестранна полицейска мисия, организирана от ООН. След края на войната през 1995 г., МОНБХ наблюдаваше реструктурирането и реформите на местната полиция и подпомагаше усилията на страната да възстанови закона и реда. В БиХ служат около 1 500 полицаи от 43 страни .
Другата мисия на ООН, която се очаква да бъде изпратена следващия месец, е група военни наблюдатели в спорния полуостров Превлака, на границата между Югославия и Хърватска. Очаква се Анан да обсъди все още неразрешения спор с висши югославски и хърватски дипломати по време на посещенията си в Белград и Загреб.
Преди Сърбия и Хърватска, той ще посети Косово, където ще апелира към помирение и мирно съвместно съществуване между всички общности. Очаквайки визитата на Анан в понеделник, Върховният представител Михаел Щайнер осъди двата инцидента през уикенда в западната част на областта, където беше разрушена една православна църква, а друга беше силно повредена от експлозии. Щайнер охарактеризира атаките като акт на вандализъм, който има за цел омаловажаването на постигнатия напредък в Косово в навечерието на визитата на лидера на ООН. Министър-председателят на Косово Байрам Реджепи също осъди инцидентите и заяви, че властите в областта ще сътрудничат тясно на МОНК и КФОР, за да изправят виновните пред правосъдието. Той обеща щетите да бъдат възстановени.

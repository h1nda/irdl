Новият кмет иска да промени облика на Букурещ 
					11/04/2005
					Новият кмет на Букурещ обещава да превърне града в огромна строителна площадка през следващите три години. Около 1 млрд. евро ще се похарчат за решаване на някои от най-сериозните проблеми на града. 
					От Разван Амарией за Southeast European Times в Букурещ – 11/04/05
 
					 
						
Новият кмет на Букурещ планира да трансформира из основи облика на града. [AFP]
						Когато вали дъжд, само гумените ботуши им помагат да преминават през дебелия слой кал, който покрива улиците. Водата за пиене и пране идва от кладенци и след като се използва, отива директно в почвата, тъй като като в района няма водоканална система. През зимата печки с дърва отопляват домовете. 
						Тази картина на живота, характерна за отдалечен селски район, е нормата, установила се в предградията на Букурещ. Много хора от двумилионното население на столицата все още живеят в почти същите условия както и преди 100 години - единствено електричеството ги отличава от техните предшественици. 
						Около една трета от сегашните 5 300 улици нямат едно от следните неща: течаща вода, водоканална система, газоснабдителна мрежа или асфалт. Новият кмет на Букурещ Адреан Видеану декларира, че ще промени всичко това. Кметът разчита на десетките проекти, които неговият предшественик Траян Басеску бе подготвил, преди да напусне поста за да стане президент на Румъния. 
						"Имаме проект, който предвижда павирането на 1 850 второстепенни улици, както и разширяването и модернизирането на 300 км водоснабдителни тръби и 270 км водоканални проводи.Този проект ще струва 475 млн.евро., като повечето от парите ще дойдат от външен заем," каза Видеану. Цел на проекта са и главните пътища, като 60 млн. евро ще бъдат похарчени за капитален ремонт през тази година. 
						От 1989 г. броят на колите, регистрирани в града, е нараснал петкратно. За да стане кошмарният трафик по-проходим, 21 млн. евро ще се инвестират в автоматична система за управление на този трафик. Най-задръстените кръстовища ще се контролират от специалисти. Още 90 млн. евро ще се използват за изграждане на мост над основната ж.п. линия на Букурещ, както и за голям подземен паркинг. 
						Трябва да настъпят промени и в публичния транспорт. Видеану обеща да приключи с рехабилитацията на трамвайните линии и да закупи 500 нови автобуси. Пътната и подземната инфраструктура в историческия център също ще получи пари. Властите се надяват да трансформират тази разрушена част на града в забележителност за туристи и инвеститори до следващата година.

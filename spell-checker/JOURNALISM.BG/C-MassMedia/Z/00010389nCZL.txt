Шестима босненски хървати ще се изправят пред Трибунала на ООН
06/04/2004
Шестима бивши представители на босненските хървати ще се явят за първи път пред Трибунала на ООН в Хага във вторник (6 април). Те са обвинени за предполагаемата им роля в убийството, преследването, малтретирането и други зверства спрямо босненски мюсюлмани през 90-те години на миналия век.
(АФП, AП, Би Би Си, Служба на върховния представител, Международен наказателен трибунал за бивша Югославия - 05/04/04; Би Би Си - 02/04/04)
 
 
Шестима представители на босненските хървати ще се явят за първи път пред съдиите от Международния наказателен трибунал за бивша Югославия (МНТБЮ) в Хага във вторник (6 април). Лицата са обвинени в участие в извършването на военни престъпления в периода 1992-1995 г. по време на конфликта в Босна и Херцеговина (БиХ). Шестимата са се предали в понеделник, твърдейки, че са невинни.
"Заминавам с чиста съвест," заяви Ядранко Прълич, преди да се качи на самолета от Загреб за Амстердам. "Няма причина да доказвам невинността си - съдът ще определи дали съм виновен."
Прълич, който бе премиер на самопровъзгласилата се "Хърватска република Херцег-Босна" през 1993 г. е най-високопоставеният член на групата. Другите петима включват Бруно Стоич, военен министър на "републиката", генералите от запаса Слободан Праляк и Миливой Петкович, които са командвали въоръжените сили на Херцег-Босна, бившият полицейски началник Валентин Чорич и Берислав Пушич, който е бил начело на комисията за размяна на пленници.
В обвинителния акт, съдържащ 26 пункта, предявен от главния прокурор на МНТБЮ Карла дел Понте и издаден през март, се казва, че шестимата са извършили престъпления срещу човечеството, тежки нарушения на женевските конвенции и на законите или обичаите за водене на война. В понеделник канцеларията на дел Понте оцени високо решението на хърватското правителство да прехвърли шестимата обвинени в Хага, но допълни, че трибуналът очаква укриващия се обвиняем генерал Анте Готовина да бъде задържан и също така изпратен в холандската столица.
Обвинението твърди, че шестимата са били участници в кампания за етническо прочистване, проведена от края на 1991 г. до април 1994 г. и целяща да прогони босненските мюсюлмани и други "нехървати" от части на югоизточна БиХ. Според МНТБЮ планът е бил насочен към създаване на хърватско политическо и демографско надмощие в тези територии, след което те да се присъединят към "Велика Хърватия".
Един от архитектите на плана, според обвинението, е бил покойният президент на Хърватия Франьо Туджман.
През по-голямата част на войната в БиХ в периода 1992-1995 г. босненските хървати и мюсюлмани бяха съюзници. Те обаче воюваха помежду си в продължение на 11 месеца през 1993-1994 г.
Хърватия призна БиХ за независима държава през 1992 г. Твърди се обаче, че Туджман е издал секретна заповед за изпращане на войски в съседната страна, за да защитават етническите хървати, когато босненските сърби обявиха въстание през 1993 г. в отговор на отделянето на републиката от Югославия.
Други новини: върховният представител на международната общност в БиХ Пади Ашдаун призова босненските сърби в понеделник да предадат укриващи се на тяхна територия престъпници, вкл. Радован Караджич. Миналата седмица Ашдаун замрази всички плащания от държавния бюджет за Сръбската демократическа партия, подчертавайки, че тя продължава да подпомага финансово Караджич.
"Би било просто безотговорно от моя страна да позволя прехвърлянето на обществени фондове към партия, която може би продължава да подпомага финансово лица, обвинени във военни престъпления, вкл. своя основател Радован Караджич," цитира АП думите на Ашдаун, произнесени в Баня Лука.

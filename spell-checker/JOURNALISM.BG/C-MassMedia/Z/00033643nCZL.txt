В Белгия бяха арестувани кюрди за връзки с ПКК
					04/03/2010
					 
						БРЮКСЕЛ, Белгия -- Около 30 кюрди, включително бивши депутати и видни активисти, бяха арестувани в Белгия в четвъртък (4 март) като част от полицейска операция срещу терористичната група, наречена Кюрдска работническа партия (ПКК). Според съобщенията международната телевизионна мрежа на кюрдски език „Рой ТВ” е спряла излъчванията си след полицейска акция срещу студиото й в северния град Дендерлеув. 
						Около 300 полицаи са участвали в операцията в различни градове на Белгия, включително Брюксел, Шарлероа и Антверпен, съобщиха медиите. Акцията е част от общоевропейска офанзива срещу дейността на ПКК и е проведена ден след като Франция съобщи, че е повдигнала обвинения в тероризъм срещу девет кюрди, арестувани миналата седмица по подозрения, че набират членове на ПКК. Италия започна подобна операция в края на февруари.
						Сред задържаните в Белгия според съобщенията са Ремзи Картал и Зубеир Айдар, смятани за централни фигури в дейността на ПКК в Европа. И двамата са бивши депутати от турския парламент. Айдар е включен и в списък на САЩ на контрабандистите на наркотици и се смята, че е набирал средства за ПКК посредством контрабанда на наркотици. Групата води насилствена кампания за независимост на кюрдите от 1984 г., довела до смъртта на около 45 000 души. 
						В свой коментар в четвъртък турският министър на външните работи Ахмет Давутоглу каза, че операцията е отправила „ясен сигнал към онези, които предоставят ресурси за терористични актове”. 
						”Ние наистина оценяваме отговорната и решителна позиция на белгийските власти. Надяваме се, че терористите няма да намерят подходящ терен за дейността си в Европа”, каза министърът. (АФП, Хюриет, Заман -- 04/03/10)

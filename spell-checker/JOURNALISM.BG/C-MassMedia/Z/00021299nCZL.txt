Американски генерал заяви, че не се очакват прояви на насилие в Косово 
					18/01/2007
					 
						ПРИЩИНА, Косово, Сърбия -- В сряда (17 януари) командващият на американските части в Косово с численост 1 500 военнослужещи каза, че не очаква прояви на насилие, след като пратеникът на ООН Марти Ахтисаари представи плана си за провинцията. "Гражданите са направили много лични инвестиции в тази провинция и всички тези инвестиции ще бъдат изгубени, ако хората изберат насилието", обясни бригаден генерал Дъглас Иърхарт. Той добави, че може да се очаква известно напрежение, тъй като хората ще са доволни от някои части на плана на Ахтисаари, но недоволни от други. 
						Междувременно ЮНМИК и КФОР заявиха в сряда, че не разполагат с информация за съществуването на военизирани сили в Косово. Те казаха това по повод на неотдавнашните твърдения, че сръбски екстремистки елементи действат в Северно Косово, което може да доведе до дестабилизация, след като Ахтисаари представи предложението си. Високопоставен косовски сръбски политик, Оливер Иванович, в сряда също отрече съществуването на военизирани групи. 
						Също в сряда временното правителство на Косово заяви, че прилагането на международно определените стандарти върви по план. Кабинетът прие също план за европейска интеграция и партньорство, с който на различните министерства и отдели се възлагат конкретни задачи. (AП, ЮПИ, KosovaLive, Танюг, Бета - 17/01/07)

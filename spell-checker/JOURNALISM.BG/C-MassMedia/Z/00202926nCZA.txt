Косово не премахна разпоредбите, които криминализират клеветата
					25/06/2012
					Два спорни члена от наказателния кодекс на Косово предизвикаха спорове между политици и журналисти.
					От Сафет Кабашай за Southeast European Times от Прищина – 25/06/12
 
					 
						
Някои медии отказаха да отразяват събития, свързани с държавни институции, в продължение на един ден през май в знак на протест срещу промени в наказателния кодекс, които криминализират клеветата. [Сафет Кабашай/SETimes]
						Медийната свобода в Косово претърпя поражение в петък (22 юни), когато парламентът отхвърли предложението за изменение на два члена от наказателния кодекс, които криминализират клеветата и допускат журналисти да бъдат осъдени на лишаване на свобода, ако не разкрият своите източници. 
						Осем народни представители от мнозинството и от опозицията гласуваха „против“ или се въздържаха при вота, като по този начин попречиха в парламента да бъдат събрани необходимите 61 гласа за премахването на членовете от законодателния акт. 
						„За съжаление някои примитивни хора, които не разбират значението на медийната свобода, са все още силни и заемат отговорни постове“, заяви за SETimes Арбен Ахмети, председател на Асоциацията на професионалните журналисти в Косово. 
						Непосредствено след гласуването вицепремиерът и министър на правосъдието Хайредин Кучи подаде оставка. Той обеща пред журналисти да подаде оставка, ако законът, който е подготвен от неговото министерство, влезе в сила. 
						„Подадох оставка, защото искам да мога да погледна в очите всеки журналист и не искам да бъда този, който подкопава свободата на медиите“, каза Кучи. 
						Парламентът прие кодекса през април, но след протести на журналисти и организации за защита на свободата на словото президентът Атифете Яхяга върна законопроекта в парламента за преразглеждане и промени. 
						Тя определи предложението като противоречащо на конституцията на Косово. „Тези [членове] подкопават свободата на медиите и противоречат на усилията на косовските институции за установяване на демократичен ред“, заяви Яхяга след гласуването в петък. 
						На извънредно заседание на правителството премиерът Хашим Тачи изрази своята неудовлетвореност от гласуването. „Срамувам се от това решение, което беше взето с гласовете на някои членове на нашата партия ДПК.“ 
						Той също така поиска правителството да предприеме инициатива за преразглеждане на кодекса, за да бъдат премахнати двата спорни члена. „Като премиер никога няма да се съглася със законите, които подкопават свободата на пресата“, заяви той. 
						Адем Грабовци, депутат от ДПК, осигури един от гласовете против заличаването на двата члена от наказателния кодекс. Той заяви пред журналисти, че парламентът подкрепя формулирането по различен начин на спорните членове, но не и премахването им. 
						Самуел Жбогар, ръководител на Службата на ЕС в Косово, предупреди, че решението на парламента да запази двата члена води до изоставане на страната от останалата част от региона. Почти всички съседни държави са премахнали разпоредбите, които наказват медиите за това, че изпълняват своите задължения. 
						Последно това стана в Македония, която по-рано тази година декриминализира клеветата. 
						„Буди съжаление фактът, че решението беше взето въпреки постоянните предупреждения от ЕС, че тези членове са в противоречие с установената практика [на Съюза] и достиженията на правото на Общността, които защитават свободата на словото и свободата на медиите“, заяви Жбогар. 
						Ахмети посочи, че неговата асоциация ще се бори срещу закона – с протести и искане омбудсманът да заведе дело в Конституционния съд. 
						„Косовските журналисти няма да спрат своите усилия за постигане на напредък в областта на медийната свобода, демократизиране на обществото и борба с примитивизма“, заяви Ахмети. 
					
				
			
					 
					
 
 

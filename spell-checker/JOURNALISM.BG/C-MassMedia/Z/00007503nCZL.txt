Къде е Миряна Маркович?
03/07/2003
Съпругата на Слободан Милошевич напусна Сърбия по-рано тази година и се предполага, че е в Русия. От време на време тя се появява в Холандия, за да посети съпруга си; извън това, нейното местонахождение остава мистерия.
От Давор Конджикушич за Southeast European Times от Белград - 03/07/03
 
 
На 21 февруари Миряна Маркович, председател на Югославската лява политическа партия и съпруга на Слободан Милошевич, замина за Русия. Оттогава е имало малко или никаква информация за нейното местонахождение, въпреки че тя се появява от време на време в Шевенинген, Хага, за да посети съпруга си.
Преди атентата сръбският премиер Зоран Джинджич предупреди Маркович, че може да бъде арестувана: тя дълго време бе свързана с бивши служители в нейната и на мъжа й партии, които бяха обвинени в незаконно раздаване на апартаменти от жилищния фонд на правителството на Сърбия.
По-специално срещу Маркович е повдигнато обвинението за подбудителство на Живка Кнежевич Чича, бивш главен секретар на сръбското правителство, която е играла главна роля в раздаването на апартаменти и вили на приятели и роднини на семейство Милошевич от фонда на компанията за дипломатически жилища. Същите тези вили и апартаменти по-късно са били закупени на смешно ниски цени.
След заминаването й от страната Маркович получи съдебни призовки, но не се яви нито веднъж пред съда. Нейният адвокат Зденко Томанович, каза че делото ще бъде отложено дотогава, докато тя не се яви пред съда. Малко вероятно е, че някоя страна ще я екстрадира, тъй като Сърбия я обвинява само в подбудителство. Поради огромните разходи, свързани с предаването на обвиняеми лица, международни заповеди за арест се издават само за най-тежките престъпления. Ако бъде осъдена, Маркович ще получи максимум 5 години затвор.
Според белградското ежеседмично издание ВРЕМЕ Маркович живее в Русия със своя син Марко Милошевич, който в момента е издирван с международна заповед за арест. Няколко сърби, живеещи в Русия, също потвърдиха, че тя е там. Сръбските власти междувременно започнаха живо да се интересуват от Маркович след убийството на Джинджич и полицията свързва нея и съпруга й с убийството на бившия сръбски президент Иван Стамболич. Според полицията мотивите за убийството на Стамболич са изцяло политически, а Милошевич е обвинен в неговото поръчване.
Въпреки подозренията на сръбската полиция, че Маркович е в Москва, руският министър на вътрешните работи Константин Тарасов каза, че при него не е постъпвало искане за арест. Без официална молба от Белград руските власти нямат намерение да предприемат издирване на Маркович в страната, заяви Тарасов.

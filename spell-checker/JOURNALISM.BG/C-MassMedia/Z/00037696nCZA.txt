Сърбия преструктурира правителството си
					08/03/2011
					Анализатори твърдят, че промените са козметични и няма ще намалят разходите, нито ще увеличат икономиите или ще подобрят икономическата активност.
					От Биляна Пекушич за Southeast European Times от Белград – 08/03/11
 
					 
						
Сръбският премиер Мирко Цветкович. [Ройтерс]
						Дългоочакваното преструктуриране на правителството стана реалност в неделя (6 март), когато премиерът Мирко Цветкович обяви, че ще намали със седем броя на министрите до 21. 
						"Не става дума [само] за персонални промени, но и за структурни промени в правителството," каза Цветкович. 
						Известен брой министерства се сливат, за да се намали броят им. Това значи, че кабинетът няма да има вече отделни министри на търговията, минното дело и енергетиката, далекосъобщенията, науката, правата на човека и малцинствата, религията и националния инвестиционен план. 
						Цветкович ще поеме и задълженията на финансов министър освен оглавяването на кабинета. 
						Правителството, каза Цветкович, ще работи, за да държи Сърбия на правилния път към евроинтеграцията и да привлича нови чужди инвестиции. То има за цел и да създаде по-голяма заетост и по-добри жизнени стандарти, добави той. 
						Една от първите мерки, обявени от новото правителство, е облекчаване на кредитите. 
						"Всички, които имат кредити със срок на изплащане над една година, ще могат да получат гратисен период от една до две години," каза Цветкович. "До две години хората ще печелят по-добре и изплащането на заемите ще бъде по-лесно." 
						Критиците са скептично настроени, заявявайки че промените в кабинета са най-вече козметични, защото седемте министерства не са премахнати, а просто комбинирани с други. Например търговският ресор сега е прикачен към министерството на земеделието, а министерството на науката стана част от министерството на образованието. 
						Така правителството остава тромаво, дори и да изглежда по-малко на хартия, казват противниците на мярката. 
						"Намаляването на броя на министерствата не може да доведе до истинска рационализация и икономии. Намаляването на разходите се изразява само в сумата на министерските заплати. Това е абсолютно незначителна икономия," каза за "Данас" икономическият анализатор Бранко Павлович. 
						Александър Стеванович от Центъра за свободен пазар е съгласен. "Разбира се, това няма да доведе до рационализация, икономии или повишено качество на работата в икономическия сектор. Това значи само, че две лоши министерства ще се слеят в едно лошо министерство, което ще продължи слабата си работа," каза той. 
						Цеткович не е съгласен, обещавайки, че промените ще доведат до по-ефективно и консолидирано управление. 
						Сръбското правителство продължава да бъде най-голямото в региона. Въпреки ремонта държавната администрация ще продължи да поддържа 28 000 служители, близо четири пъти повече отколкото през 2000 г. 
						Правителството съобщава за потенциални промени от края на миналата година, но коалиционните партии дълго време не можаха да се споразумеят за прилагането им. Това се дължи до голяма степен на партийното разпределение на министерствата, като всеки член на коалицията се стреми да запази територията си.

Извинението на Тадич към хърватите предизвика различни реакции в Загреб и Белград
					25/06/2007
					 
						ЗАГРЕБ, Хърватия – Извинението на сръбския президент Борис Тадич към хърватите за свързаните с войната страдания предизвика различни реакции в Хърватия и Сърбия, съобщават местните медии. Извинението, поднесено по време на телевизионно интервю през уикенда в Загреб, където Тадич присъства на регионална среща на високо равнище по въпросите на енергетиката, е първото от страна на висш сръбски ръководител. Хърватският президент Стипе Месич каза, че то е особено важно, като се има предвид, че бившият сръбски режим на Слободан Милошевич причини най-големи загуби на всички [в бивша Югославия], включително и на сърбите. Зоран Миланович, лидер на главната опозиционна Социалдемократическа партия, също приветства изявлението на Тадич като доказателство за наличието на ново ръководство в Сърбия. 
						В Белград извинението бе остро критикувано от ултранационалистическата Сръбска радикална партия и от Социалистическата партия на Сърбия на Милошевич. В същото време обаче партията "Г 17 Плюс" го приветства и каза, че то ще помогне за засилването на двустранните връзки и за преодоляване на миналото. (Политика - 25/06/07; ХРТ, Танюг, Б92 - 24/06/07)

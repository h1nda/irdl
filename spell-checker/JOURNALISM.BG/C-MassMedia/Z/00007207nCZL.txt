Солана на посещение в Косово и Македония преди срещата на върха на ЕС
06/06/2003
По време на посещението си на Балканите шефът по външната политика на ЕС призова за диалог между лидерите на косовските албанци и сръбските власти. Той остро осъди бруталния инцидент, който стана няколко часа преди пристигането му.
(ЮрАктив - 06/06/03; АФП, Ройтерс, Информационен център на ООН, МИА, Макфакс, Радио Б92 - 05/06/03)
 
 
Шефът по външната политика на ЕС Хавиер Солана призова лидерите на косовските албанци да се срещнат с представители на сръбското правителство по време на срещата на върха на ЕС в Солун на 21 юни. Солана пристигна в Прищина в сряда (4 юни), за да осигури подкрепа за преговорите.
"Срещата на върха в Солун е за това как да се приближат хората от региона до ЕС, а също така как взаимно да се сближат хората от региона", заяви той в четвъртък на съвместна пресконференция с ръководителя на ЮНМИК Михаел Щайнер.
Посещението на Солана обаче бе помрачено от инцидент в село Обилич в централно Косово, при който бе убито тричленно сръбско семейство, а къщата му бе запалена. Осъждайки инцидента, Солана призова за прекратяване на подобни актове на насилие.
Щайнер обяви възнаграждение от 50000 евро за всяка информация, която би довела до залавяне на убийците. Той заяви, че тези убийства няма да спрат усилията за диалог. "Напротив, те засилват нашата решителност да продължим да работим за многоетническо общество в Косово", каза ръководителят на ЮНМИК.
Солана се срещна с представители на властите в Косово в четвъртък, включително с президента Ибрахим Рогова и премиера Байрам Реджепи, за да обсъдят сегашното положение в провинцията и срещата на върха в Солун. Той похвали ръководителите на Косово за тяхното "конструктивно отношение" към усилията на ЮНМИК да изглади разногласията между етническите албанци и сърби в провинцията, съобщава доклад на АФП.
След това той замина в Скопие, където се срещна с македонския президент Борис Трайковски и премиера Бранко Цървенковски.
Трайковски призова шефа по външната политика на ЕС да подкрепи по-бързото приемане на неговата страна в ЕС и заяви, че доброто сътрудничество между мисията на ЕС и правителството е показател за македонския принос в изграждането на обща политика по европейската сигурност.
"По-голямата част от гражданите, независимо от етническата им принадлежност, желаят мир, сигурност и европейска перспектива", каза Трайковски.
В срещата си със Солана Цървенковски отбеляза, че Македония би предпочела военната мисия на ЕС в страната, наречена "Конкордия", да се трансформира в гражданска. Той призова за провеждането на ежемесечен анализ на развитието на ситуацията, за да се покаже на международната общност, че Македония може да се справи с въпросите на своята стабилност и сигурност. Солана изрази голямото си задоволство от работата на първата в историята умиротворителна мисия на ЕС и добави, че вижда значителен прогрес в развитието на положението в Македония.
Солана също се срещна с лидера на Демократическия съюз за интеграция Али Ахмети. След като прекара три часа в Македония, той продължи за Белград.

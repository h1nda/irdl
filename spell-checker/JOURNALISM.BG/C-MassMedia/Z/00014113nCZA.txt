Според доклад Караджич е присвоил милиони 
					04/04/2005
					Според някои съобщения изтъкнат опозиционен лидер е заявил миналата седмица, че бившият ръководител на босненските сърби Радован Караджич е присвоил равностойността на 18 млн евро, Присвоените средства вероятно са помогнали на укриващия се обвиняем във военни престъпления да финансира съществуването си години наред. 
					От Давор Коникушич за Southeast European Times в Белград -- 04/04/05 
 
					 
						
Прокурорът на ООН за военни престъпления Карла дел Понте счита, че арестуването на укриващите се обвиняеми във военни престъпления е "въпрос на политическа воля". [AФП]
						Появиха се твърдения, съгласно които Караджич е присвоил около 36 милиона конвертируеми марки (над 18 млн. евро) от бившата Национална барка на Република Сръбска (РС), пари, които вероятно са му помогнали да финансира своето укриване през следващите години. Караджич е един от тримата най-издирвани обвиняеми от Трибунала на ООН за военни престъпления и изправянето му пред съда се разглежда като предпоставка за по-нататъшния напредък на БиХ по пътя към членството в ЕС и НАТО. 
						Миналата седмица всекидневникът от Босна и Херцеговина Dnevni Avaz публикува изявление на лидера на основната опозиционна партия в РС Милорад Додик, според когото Караджич е отнесъл парите през пролетта на 1997 г. и съществуват документи, доказващи това твърдение. 
						В реч пред медиите в Черна Гора братът на Караджич, Лука, отхвърли твърденията, определяйки ги като "абсурдни". Доклад в броя на всекидневника от Баня Лука Nevasine Novine от понеделник (4април) също повдига въпроса за измамата, цитирайки изявление от миналия ноември на бившия министър на правосъдието на РС Момчило Мандич. Според Мандич Караджич е манипулирал бюджета на автономната област РС, за да се осигури финансово, което му е позволило впоследствие да премине в нелегалност. 
						Властите в РС интензифицираха усилията си за залавяне на Караджич и други обвиняеми във военни престъпления, за да избегнат опасността от ново отхвърляне на кандидатурата им за членство в Програмата на НАТО "Партньорство за мир". Реклама, която се излъчва от трите най-гледани босненско-сръбски телевизии, показва образите на Караджич, генерал Ратко Младич и други, докато глас зад кадър обявява, че "или те ще отидат в Хага, или ние ще идем по дяволите." Междувременно из цяла РС се разлепват плакати, в които се изписани имената на издирваните обвиняеми и телефон за подаване на информация за тях. 
						НАТО вече двукратно отхвърли кандидатурата на БиХ за присъединяване към ПзМ, което би било първата стъпка към пълноправното членство в Алианса. Трети път отрицателен отговор би означавал край на шансовете на БиХ да влезе в програмата. 
						Сръбският премиер Воислав Кощуница междувременна намекна, че както Караджич, така и Младич могат да се озоват в Хага в много скоро време. Той заяви пред журналисти през март, че предстоят още прехвърляния на обвиняеми и кимна утвърдително в отговор на въпрос дали в този списък са и двамата най-важни бегълци. 
						Главният прокурор на ООН Карла дел Понте заяви, че Белград знае точното местонахождение на Младич и може да го арестува за няколко часа, ако пожелае. 
						"Става дума единствено за политическа воля," каза дел Понте в интервю пред Ройтърс миналия месец.

Доклад: "Българският наркотрафик финансира основни терористични групи”
					10/04/2008
					Българска парламентарна комисия прие в сряда доклад, в който се посочва, че част от финансирането на операции на терористични организации като „Хизбула” и „Ислямски джихад” идва от наркотрафика през България.
					(Таймс, ФТ - 10/04/08; Ройтерс, АП, ДПА, Balkan Insight, СНА, Дневник, Медиапул - 09/04/08; Ройтерс, Медиапул - 08/04/08)
 
					 
						
Доклад посочва, че печалбите от търговията с наркотици в България е подпомагала финансирането на терористични организации в Близкия изток, като „Хизбула” и „Ислямски джихад”. [Гети Имиджис]
						Част от огромните печалби от търговията с наркотици през България са се озовавали в касите на терористични групировки, базирани в Близкия изток, се посочва в доклад, приет от българска парламентарна комисия в сряда (9 април). 
						Българските престъпни мрежи, участващи в трафика на синтетични наркотици, понякога си сътрудничат с арабски граждани, имащи връзки с терористични организации, и прибират значителни печалби от контрабанда през територията на балканската държава, заявиха депутатите. 
						"Можем да направим заключението, че част от парите, натрупани от наркотрафик, се използват за финансиране на операциите на терористични организации, като „Хизбула”, „Ислямски джихад” и християнските милиции, твърди 27-членната парламентарна Комисия по вътрешна сигурност и обществен ред. 
						„Хизбула” е ливанска шиитска партизанска организация, а „Ислямски джихад” е палестинска въоръжена група, действаща в палестинските територии и по-специално в ивицата Газа. И двете са определени от ЕС и Съединените щати като терористични организации. 
						Разположена на един от основните маршрути на наркотрафика през Балканите, България „е транзитна страна, както и производител на забранени наркотици," заяви през февруари американският Държавен департамент. 
						Докладът на парламентарната комисия се спира основно на производството и продажбата на синтетични наркотици и на проблемите в работата на българското вътрешно министерство. Въз основа на информацията, предоставена от Държавната агенция за национална сигурност, комисията е отбелязала значителен спад в броя на лабораториите за амфетамини, затворени от полицията през 2006 г. и 2007 г. Правоприлагащите агенции са закрили девет подобни лаборатории през 2004 г. и други четири през 2005 г. Тази бройка е намаляла само на две през 2006 г. и една през миналата година. 
						Количеството на незаконните наркотици, конфискувани от полицията, също е намаляло значително, отбелязващо рязък спад от 1 018 кг през 2005 г. на едва 169 кг през 2007 г. 
						Депутатите отдават този спад на „тревожната практика” на вътрешното министерство да изпуска класифицирана информация към разследвани престъпници. 
						Те се заеха с въпроса на фона на бушуващия скандал около съмнителните връзки между представители на сенчестия бизнес и високопоставени членове на министерството. Арестувани бяха двама висши служители на полицията. 
						Стана ясно още, че вътрешният министър Румен Петков се е срещал с предполагаеми босове от подземния свят, което предизвика призиви за оставката или уволнението му. Той отказва да се оттегли, а премиерът Сергей Станишев го подкрепя. 
						Минчо Спасов, председател на парламентарната комисия по вътрешни работи, заяви пред репортери в сряда, че действията на Петков са осъдителни. „На негово място аз бих напуснал,” каза той. 
						Миналата седмица опозиционните партии в парламента внесоха своя пети вот на недоверие срещу правителството във връзка със случая. Очаква се той да бъде гласуван в петък. 
						ЕС, който многократно критикува България за неефективната й кампания срещу организираната престъпност и корупцията на високото ниво, призова тази седмица София да предприеме незабавни действия, особено след убийствата на две известни личности. Борислав Георгиев, изпълнителен директор на „Атоменергоремонт” ЕАД, и Георги Стоев, автор на няколко книги за българската мафия, бяха застреляни в разстояние на 24 часа. 
						"Показните убийства са редовно явление през последните две години, а разследването им е безуспешно,” каза говорителят на Европейската комисия (ЕК) Марк Грей. „Нужни са неотложни действия”. 
						Експерти от ЕС трябва да посетят България идния месец във връзка с подготовката на доклада на ЕК за напредъка на страната в борбата с корупцията на високо равнище и поръчковите убийства, който ще излезе през юли. 
						Над 150 души са убитите от наемни убийци в България след 2001 г., за което не е осъден нито един заподозрян.

Наука и технологии: Албания получи дарение от компютри
					09/07/2007
					Китай дари на Албания компютърно оборудване, което ще спомогне за подобряване на образованието. Още в новините от областта на науката и технологиите от седмицата: български учени патентоваха нов продукт за ваксини срещу ЧПВ; в Македония се увеличава използването на Интернет. 
					 
						
Компютрите ще се използват в училищата. [Архив]
						
						Албания получи от Китай 1 360 компютъра и 68 принтера на стойност 1 млн. евро, които ще помогнат за засилване на развитието на образованието и използването на компютри в албанските училища. На 2 юли в Тирана се проведе церемония, на която присъстваха албанският премиер Сали Бериша и китайския посланик в Албания Тиан Чанг-чун. 
						*** 
						
						Български учени патентоваха нов биопродукт на основата на патешки клетки, които ще се използват в състава на ваксини срещу ЧПВ (човешкия папилома вирус), каза на 3 юли Иван Иванов от Института по експериментална патология и паразитология към Българската академия на науките. Иванов и колегата му Антон Крил работят над проекта от десет години. 
						 *** 
						
						България и Южна Корея работят по проект за писане на кирилица в интернетдомейни, съобщи Пламен Вачков, директор на българската Държавна агенция по информационни технологии и съобщения. Очаква се проектът да бъде завършен през 2010 г. 
						*** 
						"Майкрософт Хърватия" и водещата хърватска компания от хранително-вкусовата промишленост "Подравка" подписаха на 3 юли два договора за сътрудничество. Документите са свързани с използването на лицензирани платформени продукти на "Майкрософт" във всички дружества и филиали на групата "Подравка" в 18 страни. 
						*** 
						
						Сръбският министър на науката Ана Пешикан заяви, че нова система от критерии за научни изследвания, технологично развитие и предаване на знания и иновации е един от главните приоритети на нейното министерство. Тя каза, че за икономическия и търговски напредък на Сърбия е важно да се изпозлват резултатите от научноизследователски проекти. 
						*** 
						Използването на Интернет в Македония е достигнало 74 % през миналата година, според Стратегическото маркетингово и медийно проучване, проведено по проекта на USAID "Македония Конект". Представителят на "Македония Конект" Александър Билбилов заяви, че намаляването на цените за достъп до Интернет е било основният фактор, допринесъл за разширеното използване на мрежата. 
						*** 
						"Джи И Енерджи" обяви на 3 юли, че е спечелила проект за производство на 130 мегавата вятърна енергия в Югоизточна Турция, за който ще осигури своята последна технология за вятърни турбини -- 2.5 xl. "Джи И" ще предостави 52 от машините 2.5xl на "Зорлу Енерджи Електрик Уретим". 
						
						(Различни източници – 02/07/07-09/07/07)

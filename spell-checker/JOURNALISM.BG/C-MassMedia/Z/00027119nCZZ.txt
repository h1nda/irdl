Бизнес: В Букурещ бе открит офис на Гръцката национална туристическа организация
					18/07/2008
					Гръцката национална туристическа организация откри свой офис в Букурещ. Още новини от седмицата: преките чуждестранни инвестиции в Хърватия са намалели с 50 % спрямо същия период на миналата година; основен австрийски доставчик на електроенергия и негов турски партньор ще изграждат електроцентрали в Турция.
					 
						
Основната задача на офиса на ГНТО е да насърчава пътуванията в Гърция. [Гети Имиджис]
						
Гръцката национална туристическа организация (ГНТО) откри своя първи офис в Букурещ, съобщи министерството на туризма на Гърция в четвъртък (17 юли). Основната задача на офиса на ГНТО ще бъде да насърчава пътуванията в Гърция и да засили интереса на румънските туристи към страната, обяви министерството.
						*** 
						Заплатите в публичния сектор в Босна и Херцеговина (БиХ) са сравнително високи за региона, като така подкопават конкурентоспособността на частния сектор в страната, заяви във вторник (15 юли) Саняй Катурия, главен икономист в офиса на Световната банка в Сараево. Според него този фактор от своя страна засяга износа на БиХ и води до по-висок търговски дефицит.
						*** 
						Преките чуждестранни инвестиции (ПЧИ) в Хърватия през първото тримесечие на тази година са били 688 млн. евро, спад от 50 % спрямо същия период на миналата година, съобщи Националната банка на Хърватия в понеделник (14 юли). Общите ПЧИ за цялата 2008 г. се очаква да бъдат 2,5 млрд. евро, спрямо рекордните 3,9 млрд. евро, отчетени миналата година.
						*** 
						Германският производител на автомобилни части “Реум” и словенският “Грах” обявиха плановете си да построят завод в Ягодина, Сърбия. Официални представители на дружествата и на общината подписаха предварителен договор във вторник (15 юли). Двете дружества възнамеряват да инвестират общо 10 млн. евро в завода, който ще произвежда части за БМВ, “Фолксваген”, “Мерцедес” и “Ауди”.
						 *** 
						Водещият доставчик на електроенергия в Австрия “Фербунд” и неговият турски партньор “Сабанджъ Холдинг” планират да разширят своята дейност в Турция, като изградят електроцентрали и закупят разпределителни мрежи. Проектът е получил заем от 1 млрд. евро от Световната банка, турската “Акбанк” и германската банка “УестЛБ”.
						*** 
						
Румъния ще отпусне държавна помощ в размер на 25 млн. евро на дружества, които инвестират над 100 млн. евро и създадат най-малко 500 работни места, съобщиха източници от министерството на финансите. Правителството ще предоставя помощта само ако инвестициите в определения регион продължат най-малко пет години след приключаването на проекта.
						
(Различни източници – 11/07/08-18/07/08)

Турция стартира голям проект за изграждане на ж.п тунел
10/05/2004
Турция започна изграждането на ж.п. тунел под Босфора, свързващ европейската и азиатската част на Истанбул. Една десета от почти 14-километровия тунел ще бъде под вода. Проектът на стойност 2,1 млрд. евро, който следва да бъде завършен през 2008 г., цели да намали задръстванията на движението в най-големия турски град.
(Си Ен Ен - 10/05/04; AФП, Би Би Си , Анадолска агенция - 09/05/04; Turkish Daily News - 08/05/04; Ройтърс - 07/05/04)
 
 
"Този проект е важен не само за Турция. Той е и проектът на века," каза премиерът Таийп Реджеп Ердоган. [АФП]
Турция стартира изграждането на първия ж.п. тунел под Босфора, свързващ европейската и азиатската част на Истанбул. След години на забавяне, проектът на стойност 2,1 млрд. евро направи първата си крачка в неделя (9 май), а се очаква да бъде завършен през 2008 г.
"Този проект е важен не само за Турция. Това е и проектът на века," изтъкна премиерът Реджеп Таийп Ердоган по време на церемония, отбелязала старта на строителството.
Строителните работи по почти 14-километровия тунел, включващ подводен участък от 1,4 км при дълбочина до 60 м, се осъществяват от консорциум на турски и японски компании. Японската строителна компания Тайсей Корп обяви в петък, че е спечелила съответна поръчка на турското правителство за почти 790 млн. евро.
В опит да разсее страховете от възможното въздействие на земетресения върху съоръжението, турски официални представители обясняват, че поради факта, че тунелът се изграждане в двуметрова скала, той ще бъде в състояние да устои на земетресение със сила до девета степен по скалата на Рихтер.
Разположен между два големи тектонични пласта, Евразия и Африка/Арабиалис, Турция е податлива на чести и мощни земетръси. Два труса разлюляха страната през август 1999, причинявайки смъртта на повече от 17 000 души. Две земетресения в Бингьол през 1971 г. и през 2003 г. причиниха смъртта съответно на около 900 и 150 души.
Босфорът е 32-километров проток, свързващ Черно и Мраморно море. Той преминава през Истанбул и разделя града на европейска и азиатска част, преминавайки покрай древни палати, джамии, крепости и паркове.
За да изгради тунела, Турция използва заеми от Японската банка за международно развитие. Заем на стойност почти 600 млн. евро ще бъде използван за финансиране на изграждането на наземни градски транспортни връзки, съобщава турската Анадолска агенция.
Тунелът ще бъде свързан с разширяваща се метро-система и ще има четири метро станции. Целият проект включва и ремонта и модернизация на съществуващата ж.п. мрежа в Истанбул.
Тунелът, който ще има капацитет да превозва 150 000 пътници за част в двете посоки, се очаква да намали задръстването на движението. Той ще се превърне в третата връзка между европейската и азиатската част на Истанбул, която понастоящем се осигурява от два моста - първият с дължина 1 074 м, изграден през 1973 г. и друг, малко по-малък, изграден през 1988 г.
Обмисля се изграждането и на трети мост, макар че Ердоган бе изразявал по-рано възраженията си срещу такива планове поради възможните щети върху околната среда.
"Истанбул се нуждае от мост, а с течение на времето - и от още едни тунел. Те не са алтернативни едни на други," посочи миналата седмица транспортният министър Бинали Йълдъръм.

Бизнес: Турска компания се цели в Ню Йорк
					10/12/2010
					Турската фирма „Карсан” беше класирана сред потенциалните доставчици на бъдещите нюйоркски таксита. Още в деловите новини: Словения се надява да превърне Албания в основна дестинация за инвестиции; България и Китай ще си сътрудничат в железопътния сектор.
					 
						
Проектът В1 на „Карсан” е сред най-добрите три в конкурса. [Карсан]
						
						Турският автомобилопроизводител „Карсан” е сред тримата финалисти в конкурса за бъдещите таксита на Ню Йорк. Победителят в конкурса „Такси на утрешния ден” ще бъде изключителният производител на нюйоркските таксита в продължение на най-малко десет години и ще бъде обявен в началото на следващата година. Очаква се новите таксита да излязат на пътя в „Зелената ябълка” през 2014 г. 
						*** 
						Националната банка на Гърция (НБГ) ще получи заем от 350 млн. евро от Европейската банка за възстановяване и развитие (ЕБВР), който има за цел да подобри кредитния климат в България, Румъния и Сърбия. Според ЕБВР българското подразделение на НБГ, "Обединена българска банка", ще получи 150 млн. евро, а румънската „Банка Ромъняска” и сръбската „Войводинска Банка” - по 100 млн. евро. Кредитите трябва да осигурят непрекъснат поток от кредити за частните фирми, които извършват дейност в тези държави. 
						*** 
						Словенският премиер Борут Пахор заяви в сряда (8 декември), че неговата страна ще превърне Албания в една от своите основни инвестиционни дестинации в Европа. Пахор участва в конференция в Тирана заедно с повече от 100 словенски бизнесмени, като обяви, че 20 фирми ще започнат дейност в Албания в най-скоро време. 
						*** 
						
						Българският министър на транспорта Александър Цветков и китайският министър на железниците Лиу Джъдзюн подписаха във вторник (7 декември) меморандум за сътрудничество в областта на железопътния транспорт. Меморандумът предвижда високоскоростната пътническа железопътна линия Китай–Турция да бъде продължена до София. 
						*** 
						“Водафон” ще инвестира 500 млн. евро в румънския пазар през следващите пет години, съобщи в четвъртък (9 декември) за “Зиарул Финанчиар” главният изпълнителен директор на “Водафон Румъния” Инаки Бероета. Повечето от средствата ще бъдат вложени в сегмента на мобилните интернет услуги. 
						*** 
						
						Македония и МВФ са приключили успешно преговорите за отпускане на кредитна линия от 480 млн. евро, съобщи в сряда (8 декември) министърът на финансите Зоран Ставревски. Решението за двугодишното споразумение трябва да бъде потвърдено от изпълнителния съвет на МВФ. Македония е първата държава, която ще се възползва от новата предпазна кредитна линия, предназначена за страни със стабилна икономическа политика, които реално не се нуждаят от финансиране, но са изправени пред рискове, които може да породят такива нужди. 
						*** 
						
						Сръбското правителство подписа договор на стойност 260 млн. евро с „Чайна Нешънъл Машинъри енд Екуипмънт Импорт енд Експорт Корпорейшън” за извършването на основен ремонт и разширяването на 640-мегаватовата ТЕЦ „Костолац” близо до Белград. Заемът ще бъде предоставен от китайската „Експорт-Импорт Банк”. Договорът предвижда да бъдат реконструирани и модернизирани два блока на ТЕЦ „Костолац”, а капацитетът на близката въглищна мина „Дръмно” да бъде увеличен до 12 млн. тона годишно. 
						*** 
						Шведската мебелна верига ИКЕА планира да открие четири магазина в Сърбия, обяви в сряда (8 декември) оглавяващият търговския отдел в посолство на Швеция в Белград Димитрие Иванович. Планира се два от търговските центрове да бъдат в Белград, а другите два ще се намират в Нови Сад и Ниш. Ще бъдат създадени от 1 500 до 2 000 нови работни места. 
						
						(Различни източници – 03/12/10-10/12/10)

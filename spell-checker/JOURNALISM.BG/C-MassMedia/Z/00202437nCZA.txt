Гръцките корпорации се стремят да си върнат доверието на скептиците
					14/03/2012
					Нова рекламна кампания има за цел да възвърне имиджа на Гърция с цел да примами отново чуждестранни инвеститори.
					От Мария Паравантес за Southeast European Times от Атина -- 14/03/12
 
					 
						
Корпоративните спонсори се стараят да уверят чуждестранните инвеститори, че икономическата ситуация се е стабилизирала. [Ройтерс]
						"Дайте шанс на мира" може би е започнала като химн на американското антивоенно движение през 70-те години на миналия век. Промяната на една дума от заглавието на хита на Джон Ленън от 1969 г. обаче - превръщайки го в "Дайте шанс на Гърция" - е мотото на сегашната кампания "Гърция се променя", най-новата инициатива, подхваната от водещите компании в страната с цел да се преборят с международното мнение. 
						Общо 20 гръцки компании - включително Международното летище в Атина, "Хеленик Петролеум", "Джей енд Пи", "Кока Кола Хеленик", Гръцките авиолинии, Гръцката федерация на предприятията (СЕВ) и Асоциацията на гръцките туристически предприятия (СЕТЕ) - пускат поредици от реклами във влиятелните международни медии. Сред тях са "Уол Стрийт Джърнъл", "Интернешънал Хералд Трибюн", "Файненшъл Таймс", както и френски, германски, швейцарски и холандски вестници, с цел да възвърнат доверието в Гърция и да привлекат чуждестранни инвеститори. 
						Рекламите започнаха дни преди срещата на финансовите министри от еврозоната в края на миналия месец, която завърши с общо споразумение за втори спасителен заем от 130 млрд. евро. 
						"Гърция се променя" е творение на родения в Южна Африка брандинг стратег Питър Икономидис, който бе и в основата на кампанията на "Епъл" от 1997 г. "Мисли различно". Новата кампания се стреми да даде отново на Гърция съществена роля в Европа. 
						"Целият смисъл на рекламите беше да започне диалог и смятаме, че сме го постигнали, съдейки по реакцията на чуждестранната преса", каза Икономидис за SETimes. 
						
Пиар кампанията започна миналия месец, преди срещата на финансовите министри от ЕС. [greeceischanging.com]
						Икономидис, който смята, че сайтът на "Гърция се променя" работи като добър справочен инструмент, обясни, че еднократното пускане на рекламата е за привличане на вниманието към реалните факти и числа. "Имате основно публика от Северна Европа, хора, вземащи решения, които са скептични. Тези хора имат различен манталитет; те са възпитани по протестантската етика. Води се толкова много диалог за нас без наше участие. Всичко, което искаме, е да се присъединим към диалога по правилния начин", заяви той за SETimes. 
						Може ли обаче тази информационна кампания наистина да промени нещо, когато внезапните увеличения на данъците, намалените пенсии и заплати и покачващата се безработица, която в момента е 21 %, са вече сурова реалност? 
						Специалистите от туристическия бранш смятат, че трябва да се направи още. Те казват, че за да се ребрандира нещо, трябва да има ясно определен продукт. 
						"Първо трябва да разработим продукт, да определим политика на ценообразуване и да уточним целевата група", заяви за SETimes професорът от Университета в Борнмът Димитриос Бухалис, заместник-директор на Международния център за изследвания в туризма и настаняването (МЦИТН).
						"Гърция се нуждае от незабавни промени от нулата; няма нужда други да й дават шанс. Наистина няма смисъл да се иска подкрепа или специално отношение, ако не можем да направим очевидното и да продължим напред", каза той. 
						Бухалис не е единственият, който смята, че международната общност ще погледне на Гърция в нова светлина едва когато тя покаже, че се променя. Едва тогава чуждестранните инвеститори ще размислят отново. 
						"Имаме невероятни ресурси - култура, околна среда, кулинария - но не и завършени продукти. Ребрандирането в момента без цялостен продукт би било загуба на пари", добави той. 
						Андреас Андреадис, председател на СЕТЕ, е съгласен, че ребрандирането и развитието трябва да вървят ръка за ръка. "Гърция трябва да се ребрандира, но първо трябва да определи продукт и да създаде брандирани дестинации", заяви той за SETimes. 
					
				
			
					 
					
 
 

Расте употребата на алкохол сред младежите на Балканите
					17/12/2007
					Тийнейджърите в Македония, подобно но своите връстници в други страни в региона, пият повече от когато и да било преди. Натискът от страна на връстници и неприлагането на закона допринасят за влошаването на този проблем в региона. 
					От Димитър Бочевски за Southeast European Times в Скопие – 17/12/07
 
					 
						
Все повече тийнейджъри в региона пият алкохол. [Лаура Хасани]
						Пиенето на алкохол отдавна се смята за нормална част от живота в културата на Балканите, а мъжете, включително и малолетните, го смятат за "тест за мъжественост". И така, съвсем не е изненадващо, че алкохолизмът се увеличава сред младежите в Македония. 
						Оказва се, че дванайсетгодишни деца пият редовно, а едно тринайсетгодишно момче наскоро стана най-младият алкохолик, постъпил на лечение в рехабилитационен център в страната. Изчезва също и традиционната разлика между половете. Днес младите момичета често пият повече от момчетата. 
						През уикендите, някои от тези млади пиячи се озовават в токсикологичната клиника в Скопие. Директорът на клиниката Андон Чибишев е обезпокоен от случващото се. "Необратимо увреждане на централната нервна система и чернодробно увреждане са само някои от последиците от пиенето", казва той. "Родителите не съзнават, че вредите върху детското здраве са катастрофални. Ние ги стимулираме да потърсят психиатрична помощ, тъй като само след една година на редовно пиене, децата вече са пристрастени." 
						"Родителите често окуражават децата си да консумират алкохол и не смятат това за проблем", твърди д-р Омер Сюлеймани, детски психиатър в Детския психиатричен център в Битоля. "Когато ги питаме за това, те заявяват, че няма "нищо страшно" и че децата им поне не вземат наркотици". 
						Доктор Сашо Кочанковски, психотерапевт в същата институция, смята, че социалният стрес е ключовият допринасящ фактор за проблема. "Децата смятат, че като пият, ще бъдат приети по-лесно от техните връстници. Най-добре е с тях да се работи върху самочувствието, умението да отказват, както и да се справят с кризисни ситуации, за да успеят да преодолеят проблема." 
						Македонският закон забранява консумацията на алкохол от лица под 18 години, но често в кафенета, барове, дискотеки, супермаркети и магазини никой не проверява документите за самоличност. 
						 "Сътрудничеството между полицията и контролните органи по тези въпроси се смята за нормално, но резултатите са незначителни", твърди Владо Кочовски, директор на Държавния пазарен инспекторат. Предвидените санкции са леки, а македонските съдилища са пословично недостатъчъни. Резултатът е често пълната неспособност да се преследват нарушителите. 
						"Обикновено пием по две питиета, когато можем през седмицата и почти винаги през уикенда с приятели", признават 14-годишните близнаци Филип и Марко. "Пием бира, червено и бяло вино, но не се напиваме, а просто изпиваме три-четири чаши, за да поддържаме доброто си настроение. Тъй като за повечето от нашето поколение е скъпо да ходим в кафенета и барове, ние пием по парковете през лятото, а през зимата се събираме по мазетата в сградите. Понякога отиваме в апартамента на някого, чиито родители няма да се прибират вечерта. 
						"Рождените дни и други младежки събирания са местата, където обикновено се напиваме. Както и момичетата, но те внимават много повече, за да не ги видят възрастните, докато пият. Предпочитат шоколадови и ментови ликьори, червено вино, коктейли водка със сок и уиски с кока-кола." 
						
В кафенетата и баровете, по дискотеките, в супермаркетите и магазините рядко проверяват документите за самоличност. [Габриел Петреску]
						От няколко години законът също забранява и рекламирането на алкохолни напитки. Въпреки това малолетните са заобиколени от билбордове и телевизионни реклами, прокламиращи консумацията на алкохол. Досега не са предявени санкции на нито една компания. 
						 Македония едва ли е единствената страна на Балканите, когато става въпрос за консумация на алкохол сред младежите. Проблемът е не по-малко сериозен и другаде в региона. В Хърватия например проучване на Националния институт по здравеопазване е установило, че 38% от тийнджърите сред момчетата редовно консумират алкохол, както и 16% от момичетата. Както в Македония, младежите опитват алкохол от рано - на около 13 години. Освен това проучването показва, че алкохолът често се съчетава с други субстанции, особено с екстази. 
						Високият процент на млади хървати, които пият, поставя страната сред първите в световния списък, непосредствено след Литва, Словакия, Чешката република, Естония и Украйна. Не съществува национална стратегия за спиране на тази възходяща тенденция, така че превенцията съществува само в училище и в семейството. 
						Междувременно в Румъния несериозното прилагане на закона означава, че всяка непълнолетна личност, която желае да опита алкохол ще срещне малко пречки за това. Според доклад на организацията "Спасете децата" нерядко румънци изпращат децата си тийнейджъри да купуват алкохол. Девет от десет пъти те го правят без каквито и да било затруднения. 
						Почти половината от младите хора в Румъния между 11 и 14 години са опитвали алкохол поне веднъж, се казва в доклада. Въпреки това обичайната консумация в тази възрастова група остава относително ниска - само 4 % твърдят, че пият редовно или повече от веднъж седмично. Макар че традиционният културен модел се променя, момичетата все още пият по-нередовно от момчетата. Както и в други балкански страни обаче консумацията на алкохол отначало започва от семейството, а тенценцията да се пие се засилва на събирания и сред приятели. 
						Макар Румъния да е започнала кампании за предотвратяване на употребата на наркотици и за безопасен секс, не са предприети никакви кампании за превенция на употребата на алкохол сред младежта. Обществото като цяло все още изглежда неподготвено да погледне сериозно на проблема, а подобно отношение рефлектира и върху държавната политика. В дългосрочен план, предупреждават експертите, последиците и разходите могат да се окажат твърде големи. 
						
Наташа Радич и Алина Бандила също участваха в изготвянето на материала

Председателят на ОССЕ подчерта важността на европейското бъдеще на БиХ и призова да се сложи край на кризата с реформата в полицията 
					28/09/2005
					По време на посещението си в Сараево словенският външен министър и изпълняващ длъжността председател на ОССЕ Димитрий Рупел призова Босна и Херцеговина да преодолее препятствията пред евроатлантическата интеграция. 
					(Сутрешен брифинг на СВП - 28/09/05; ОССЕ, ФЕНА, АП, СЕЕ сикюрити монитор - 27/09/05)
 
					 
						
Председателят на ОССЕ, словенският външен министър Димитрий Рупел, отбеляза напредъка на Босна и Херцеговина в много области, най-вече в реформите в сектора на отбраната. [АФП]
						По време на посещение в Сараево във вторник (27 септември) изпълняващият длъжността председател на ОССЕ, словенският външен министър Димитрий Рупел, призова за реализиране на изключително важната реформа в полицията на Босна и Херцеговина (БиХ) и за пълно сътрудничество с трибунала в Хага. Той приветства напредъка, постигнат от БиХ в някои области и най-вече в реформите в сектора на отбраната, но призова страната да реши проблемите, които задържат напредъка й към евроатлантическа интеграция. 
						"ОССЕ признава постиженията и напредъка на Босна и Херцеговина по отношение на реформите в отбраната и спазването на политико-военните задължения към ОССЕ, но пред вас стоят още предизвикателства," каза Рупел. 
						Докато беше в Сараево, той се срещна с членове на тристранното председателство, с външния министър Младен Иванич и с други членове на министерския съвет на БиХ. Той разговаря и с върховния представител Пади Ашдаун, с ръководителя на делегацията на Европейската комисия, посланик Майкъл Хъмфрис, и с други високопоставени членове на международната общност. 
						Едно европейско бъдеще е единственото реалистично дългосрочно решение за БиХ и региона, каза Рупел, като изрази подкрепата на страната си за стремежите на западнобалканските страни да се присъединят към блока. 
						Словения, която пое 12-месечното председателство на ОССЕ от България на 1 януари, е единствената страна членка на НАТО и ЕС измежду бившите югославски републики. Що се отнася до останалите, Хърватия се надява скоро да започне преговори за членство с ЕС, Македония очаква да бъде призната за официална кандидатка за членство в ЕС, а Сърбия и Черна гора вероятно ще започне преговори по Споразумение за стабилизация и асоцииране (ССА) през близките седмици. 
						Така БиХ остава единствената бивша югославаска република, която все още не е направила първата официална стъпка към изграждане на по-тесни връзки със съюза. Страната очакваше да получи зелена улица за започване на преговорите по ССА през май, но процесът бе спрян, тъй като основните политически партии на БиХ не успяха да постигнат споразумение по реформата в полицията. Сръбската демократическа партия, водещата партия в босненската сръбска област на БиХ, Република Сръбска (РС), се противопостави на идеята за създаване на полицейски райони, които да пресичат границите на отделните автономни области, както изискват принципите за реформата в полицията, поддържани от ЕС. 
						След срещата си с Рупел Иванич, който оглавява друга политическа групировка на босненските сърби, Партията за демократичен прогрес, каза пред репортери, че иска кризата с полицейската реформа да се реши възможно най-скоро и е готов да предложи компромис. 
						В свое изказване във вторник главният заместник върховен представител Лари Батлър каза, че действията на РС по отношение на реформата в полицията ще бъдат решаващият фактор, който ще повлияе на позицията на ЕС за перспективите на БиХ за интеграция, като добави, че тази седмица е особено важна. Ако кризата бъде решена до 3 октомври, когато в Брюксел ще се проведе среща на външните министри на ЕС, може да се стигне до рязка промяна в позицията, каза той. 
						Батлър приветства неотдавнашните изявления, че кабинетът на РС работи по ново предложение за реформата в полицията. Той обаче подчерта, че всяко предложение, което не включва принципите на ЕС, ще бъде безсмислено и ще означава загуба на време.

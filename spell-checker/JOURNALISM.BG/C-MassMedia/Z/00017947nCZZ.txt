Делова хроника
					17/03/2006
					Преглед на деловите и икономическите новини от Балканите след 10 март.
					(Различни източници – 10/03/06 - 17/03/06)
 
					 
						
Водещата румънска петролна компания "Петром", собственост на "ОМВ Австрия", докладва оборот от 2,97 милиарда евро и печалба след облагането с данъци от 391 милиона евро за 2005 г. Според комюнике на фирмата резултатите, постигнати от "Петром", са допринесли значително за консолидираната печалба на ОМВ след облагането с данъци от 1,5 миларда евро, което представлява увеличение от 117 % в годишно изражение. ["Петром"]
						ЕС одобри програмата за стабилност и растеж на Гърция за 2005-2008 г. по време на среща на Съвета на финансовите министри от ЕС, която се състоя на 14 март в Брюксел. Според Хоакин Алмуня, комисар по валутните въпроси, документът показва видими подобрения в бюджетното състояние на страната. Програмата предвижда икономически растеж от 3,8 % -- един от най-високите в ЕС -- и бюджетен дефицит от 2,6 % от БВП. 
						*** 
						В споразумение, постигнато между хърватския и европейския преговарящ екип в Брюксел, хърватската квота за безмитен износ на захар за Съюза през 2007 г. бе определена на 180000 тона. Земеделският министър Петър Чобанкович изрази задоволство от споразумението. В началото на преговорите Хърватия настояваше за износна квота от 240000 тона, а ЕС искаше тя да бъде ограничена до 80000 тона. 
						*** 
						Съветът на Световната банка одобри заем от 15,4 млн. щатски долара за Aлбания, които да бъдат използвани за модернизация на здравната система на страната. Кредитът е за срок от 20 години и има 10-годишен гратисен период. 
						*** 
						
						Mакедонското правителство откри Гаранционен фонд за МСП. Той ще бъде съвместно управляван от македонската "Банка за насърчаване на развитието" и Македонската стопанска камара. Фондът започва дейността си с капитал от 4,5 млн. евро и ще гарантира дългосрочни инвестиционни заеми, отпускани на МСП в страната. 
						*** 
						
						Безработицата в Сръбия нарасна от 27,2 % през декември 2005 г. на 27,4 % през януари 2006 г., съгласно последните официални данни на сръбското Бюро по заетостта. През януари в страната е имало 2036930 работещи, а 994770 души са били без работа. 
						*** 
						Външнотърговският дефицит на Босна и Херцеговина (БиХ) остана на ниво 263,4 млн. евро през януари и февруари, регистрирайки 29,6 % спад в годишно изражение, съгласно официалните данни. Износът е нараснал с 39,6 %, а вносът е намалял с 2,4 % в годишно изражение. 
						*** 
						
						Българският външнотърговски дефицит е достигнал 342 млн. евро през януари 2006 г., което е увеличение със 73 % в годишно изражение, според последните данни на Държавния статистически институт. Дефицитът се дължи основно на вноса на енергоносители, следван от вноса на машини и оборудване.

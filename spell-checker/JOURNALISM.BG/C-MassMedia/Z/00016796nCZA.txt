Реформите са изключително важни за напредъка към членство в ЕС, каза в БиХ словашки лидер 
					01/12/2005
					Държавите, които се надяват да се присъединят към ЕС, са изправени пред трудни реформи, каза в сряда словашкият президент Иван Гаспарович. По време на посещението си в Босна и Херцеговина -- първото в страната на словашки държавен глава -- той предложи подкрепата на страната си в интерационния процес. 
					(AП, AФП, ФЕНA, Бюлетин на Европейската комисия по разширяването - 30/11/05)
 
					 
						
Словашкият президент Иван Гаспарович (вдясно) и председателят на босненското председателство Иво Миро Йович правят преглед на почетната гвардейска рота в сряда (30 ноември).
						Пътят на интеграция в ЕС е покрит с трудни реформи, но тяхното прилагане е изключително важно за успешното изпълнение на процеса на присъединяване, каза словашкият президент Иван Гаспарович в Сараево в сряда (30 ноември). Мерките, които една страна трябва да предприеме, за да стане членка на съюза, може да не донесат незабавани придобивки, предупреди още той, като предложи на Босна и Херцеговина (БиХ) помощта на Словакия по пътя й към членство в ЕС. 
						Словакия стана член на ЕС на 1 май 2004 г. заедно с други девет страни от Централна и Източна Европа, а БиХ започна преговорите си по Споразумението за стабилизация и асоцииране (ССА) -- първата стъпка към евентуално членство -- едва миналата седмица. 
						Гаспарович пристигна на двудневно посещение в БиХ в сряда и стана първият словашки президент, посетил тази балканска страна. Засилването на сътрудничеството със страните от Западните Балкани е един от приоритетите на Словакия, каза той. 
						В първия ден от посещението си Гаспарович се срещна с членове на тристранното председателство на БиХ, с премиера на БиХ Аднан Терзич и с други официални лица. 
						"Говорихме не само за успехите, но и за трудностите, които Словакия трябваше да преодолее по своя път", каза пред репортери Гаспарович след разговорите си с членовете на председателството. Бившите комунистически държави, като Словакия и БиХ, са изправени пред много предизвикателства по своя път, каза той. 
						"Ако изпълните политическите условия, Европа ще ви окаже всякакъв вид помощ, за да гарантира, че няма да изостанете по този път. С изпълнението на политическите условия в ръцете си ще имате всички основни елементи и в този случай само вие самите можете да бъдете пречка." 
						Според Европейската комисия подписването на ССА, което ще улесни търговията на БиХ с ЕС, а също така ще укрепи политическото и икономическо сътрудничество, ще насърчи и бъдещите реформи. "Работата на полицията, обществените радио и телевизия и пълното сътрудничество с Международния наказателен съд за бивша Югославия стоят начело в дневния ред," заявиха от комисията в последното издание на "Бюлетина за разширяването", публикуван в сряда. 
						Според Гаспарович стартирането на процеса по ССА е направило много по-ясни европейските перспективи на БиХ. "Ще бъдем заедно в ЕС, което значи, че в бъдеще ще споделяме общи ценности, ще имаме една и съща външна политика и политика на сигурност и ще бъдем част от едно общо икономическо пространство."

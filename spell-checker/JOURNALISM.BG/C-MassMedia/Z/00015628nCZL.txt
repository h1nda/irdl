Кюрдски политици в Турция призовават ПКК да обяви примирие 
					18/08/2005
					 
						АНКАРА, Турция -- В четвъртък (18 август) водещи кюрдски политици от страната призоваха екстремистите от Кюрдската работническа партия (ПКК) да обявят примирие и да положат усилия за мирно уреждане на въпроса. "Неотложни, съдбоносни и всеобщи са очакванията ПКК ... възможно най-скоро да вземе решение за сключване на примирие без условия и без срокове, за да се гарантира демократичната основа за обсъждане на [кюрдския] проблем в обстановка на ненасилие," се казва в призива на Движението за демократично общество (ДДО), формация, която обединява най-известните кюрдски политически активисти в Турция. В знаменателна реч миналата седмица турският премиер Реджеп Тайип Ердоган обеща кюрдският проблем да бъде решен с "повече демокрация". Той призна, че Анкара в миналото се е отнасяла зле с кюрдите в Турция и каза, че правителството му е отворено за диалог. (АФП - 18/08/05)

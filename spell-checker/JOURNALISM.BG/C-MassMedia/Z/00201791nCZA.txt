Сирийската опозиция се опитва да се обедини; Турция обещава допълнителна подкрепа 
					25/08/2011
					Раздробената опозиция в Сирия е на прага на сформирането на свое ръководство, докато безредиците в страната навлизат в своя шести месец.
					От Алакбар Рауфоглу за Southeast European Times - 25.08.2011 г.
 
					 
						
Демонстранти скандират лозунги срещу сирийския президент Башар Асад пред сирийското посолство в Анкара. [Ройтерс]
						Сирийската опозиция се събра в Истанбул по-рано тази седмица и създаде Национален съвет след тридневни заседания. Сто и двадесетте му членове ще бъдат определени след две седмици. 
						„Възможностите за режима на Асад се стесняват с всеки изминал ден, а опозицията става по-смела и осъзнава спешната необходимост да демонстрира, че е способна да отговори на въпроса какво ще стане след падането на режима на Асад”, казва Амр ал Азм, американски професор по история от сирийски произход. 
						Загиналите до момента са 2 200 души, според ООН. 
						Междувременно, добавя Ал Азм, опозицията не е в състояние да се обедини около един представителен орган, „който след това ще може да говори от свое собствено име и да формулира искания по единен и цялостен начин.”. 
						Това не е лесно „поради неустановените отношения между различните опозиционни групи и напрежението, съществуващо между тези, които са в страната, и диаспората”, заяви той пред SETimes. 
						„Страшно предизвикателство е да се направи опит да се помогне на сирийската опозиция да се обедини около представително тяло или съвет, в който Турция може да намери своя роля в идните дни и седмици”, добави той. 
						Едуард Дарк, активист от Халеб и редактор на уебсайта Syrialeaks, каза, че сирийците разглеждат Турция като модел, който те трябва да следват, „особено що се отнася до нейната светска политическа система на демокрация и силна икономика.”. 
						„Ние гледаме на Турция като на по-голям брат, който трябва да ни защитава в трудни за нас времена… Може би (нашите) очаквания са твърде високи и понякога нереалистични”, каза той пред SETimes. 
						Турция обаче се намира в трудно положение по въпроса за Сирия, докато се опитва да жонглира между своите отношения с режима и връзките си с народа. 
						„Поддържането на този баланс вече не е възможно”, казва Дарк. „Активистите настояват Турция да прекъсне връзките си с режима и да възприеме много твърда линия, със заплахи за военна намеса под чадъра на ООН или НАТО”. 
						Изглежда обаче, че представителите на Анкара не са сигурни за следващата стъпка в стратегията си. 
						„Нашата дипломация е тази на убеждаването”, заяви пред SETimes Джанан Калсън, заместник-председател на управляващата Партия на справедливостта и развитието (ПСР), като добави, че Турция ще продължи своите усилия да събере заедно двете страни за диалог. 
						„(Ердоган) предупреди миналата седмица, че безредиците в Сирия са част от вътрешните работи на Турция. Това означава, че нарастването на мощта на ПКК в Сирия е много чувствителен въпрос за нас”, добавя тя. 
						Ойтун Орхан, анализатор за Сирия в Центъра за близкоизточни стратегически проучвания, базиран в Анкара мозъчен тръст, обяснява, че някои в Турция хвърлят вината за неотдавнашната вълна от нападения на ПКК върху Сирия и вярват, че режимът на Асад мълчаливо подкрепя бунтовниците в отговор на обръщането на правителството на ПСР срещу бившия си съюзник. 
						„Регионалната картина е по-сложна”, каза той пред SETimes. „Сирия е ключов съюзник на Иран, който в последните седмици внезапно засили своите собствени нападения срещу ПСЖК, иранското крило на ПКК. Изглежда, че Иран също оказва влияние върху Турция по този въпрос.

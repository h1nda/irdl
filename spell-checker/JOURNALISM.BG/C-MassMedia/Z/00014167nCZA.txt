Румъния планира въвеждане на 12-класно задължително образование
					08/04/2005
					Само една година, след като удължиха задължителното образование от осми до десети клас, румънските власти обявиха плановете си да отидат и по-далеч, като повишат изискването до завършване на 12-и клас. Според властите този ход съответства на тенденциите и на други места в Европа. Но дали румънските училища ще могат да се справят с подобна промяна?
					От Разван Амариеи за Southeast European Times от Букурещ – 08/04/05
 
					 
						
Според новия план учениците трябва да ходят на училище 12 години. [АФП]
						Около 75 000 румънски деца напускат училище всяка година, а 10 % от учениците от всяко поколение изобщо не завършват първи клас. Висок е и процентът на отпадналите от гимназиите и средните училища -- около една пета от всички ученици напускат училище. Миналата година властите започнаха основно преструктуриране на системата, като направиха задължително образованието от първи до десети клас, вместо до осми, както бе по-рано. Новият министър на образованието, Мирча Микля, възнамерява да отиде и по-нататък, като увеличи задължителното образование до 12-и клас. 
						"Ще съдействам за тази промяна. Това е тенденция в много европейски страни и трябва да признаем, че уменията, необходими да живееш в общество, основано на знанието, не могат да се натрупат за десет години," цитира думите му румънският ежедневник "Адеварул". 
						Този ход има и своите критици. Някои образователни експерти смятат, че ако учениците бъдат принуждавани да прекарат още две години в училище, това ще намали, а няма да подобри качеството на образованието. Те дават за пример ситуацията по време на комунистическата епоха, когато учениците е трябвало да ходят на училище 12 години, независимо дали отговарят на изискванията или не - просто за да бъдат изпълнени директивите, спуснати от режима на Чаушеску. 
						Според критиците един по-дълъг образователен цикъл може да доведе до увеличение на и без това високия процент на отпадащите ученици. 
						"Идеята е добра, но вероятно министърът не е помислил за проблемите, с които се сблъсква образователната система, и за това, че за някои деца е много трудно да завършат дори десети клас," казва Зоя Ротару, инспектор на общообразователните училища в окръг Арад. "Не мисля, че тази инициатива може да бъде реализирана на практика при днешните икономически обстоятелства." 
						В момента в доуниверситетското образование в Румъния има около 3,6 млн. ученици и 260000 учители в около 18000 училища и детски градини. Около 1000 от тези училища са кирпичени постройки, в 2800 от тях няма вода, а 40 са без електричество. През последните четири години броят на училищата е намалял с 25 %. Всички тези фактори, заедно с бедността и липсата на интерес към образованието, допринасят за високия процент отпаднали ученици. 
						При последното увеличаване на срока на задължителното образование много ученици от селските райони бяха принудени да пътуват до най-близките градове -- често пеша -- за да ходят на училище в девети и десети клас. Внезапното повишаване на броя на учениците завари много училища неподготвени, твърдят експерти. 
						Правителството обаче смята, че дългосрочните ползи са по-важни от разходите. Според Микля броят на учениците в крайна сметка ще се нормализира поради демографския спад, който се очаква да засегне младежта на Румъния. 
						Много родители са склонни да подкрепят плановете на правителството. Проучване на общественото мнение, проведено от "Галъп Румъния" и "Метро медия Трансилвания" за центъра "Образование 2000+", установи, че 48 % от интервюираните подкрепят увеличаването на срока на задължителното образование до 12-и клас.

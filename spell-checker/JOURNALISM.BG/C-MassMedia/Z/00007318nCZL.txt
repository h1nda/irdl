БиХ очаква членство в ЕС в периода 2009 - 2012 година
16/06/2003
 
БАНЯ ЛУКА, Босна и Херцеговина (БиХ) -- Външният министър на БиХ Младен Иванич заяви в неделя (15 юни), че според него страната му ще стане член на ЕС в периода 2009-2012 година. По негово мнение, понастоящем БиХ изпълнява между 5 и 10 % от предприсъединителните критерии. БиХ подготвя изследване върху изпълнимостта на критериите, което ще търси отговори на 400 въпроса, изработени от ЕС по отношение на текущите реформи. Мисия на ЕК е направила преглед на първите два раздела с мерки за реформи, като проучването върху третата част от критериите ще продължи през следващите 15 дни. Министерският съвет на БиХ е определил 2009 година като целева дата за влизане в ЕС, посочвайки, че целта е да се ускорят реформите.
В други новини, Върховният представител Пади Ашдаун, председателят на Министерския съвет на БиХ Аднан Терзич, външният министър на БиХ Младен Иванич и управителят на Централната банка на БиХ Питър Никол заминаха за Вашингтон в събота.Те ще се срещнат там с представители на Световната банка и Международната финансова корпорация в понеделник, като ще фокусират разговорите върху споразуменията за финансиране във връзка с административните реформи. Делегацията ще потърси подкрепа от международните финансови институции и от властите в САЩ за разширяване на възможностите за делова дейност в БиХ. (Дневни Аваз, Дневни Лист - 16/06/03; СРНА, Би Би Си - 15/06/03)

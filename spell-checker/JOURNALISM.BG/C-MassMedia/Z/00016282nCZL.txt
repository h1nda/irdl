Румъния се бори да предотврати разпространението на вируса на птичия грип; съобщава се, че болестта е овладяна в Турция
					17/10/2005
					 
						БУКУРЕЩ, Румъния -- Властите унищожиха в неделя (16 октомври) хиляди домашни птици, опитвайки се да предотвратят епидемия от птичи грип. Ограничен е достъпът до две села, в които бяха намерени заразени птици. Властите наредиха на селските стопани да не позволяват на животните си да излизат на открито и обещаха да глобяват нарушителите. В британска лаборатория се изследват нови проби от мъртви птици, открити на друго място в Румъния, макар че досега не са установени нови случаи на заболяването. Румъния възнамерява да обсъди въпроса със съседките си -- особено с България и Украйна. Около 100000 души в засегнатите райони на Румъния бяха ваксинирани срещу вируса.
						Междувременно в Турция официални представители обявиха, че подобна епидемия е вече овладяна. Изследванията на 1000 птици, унищожени неотдавна, не доказаха наличието на болестта. (Ромпрес, Найн о'клок - 17/10/05; AП, Ройтерс, Turks.US, AФП - 16/10/05)

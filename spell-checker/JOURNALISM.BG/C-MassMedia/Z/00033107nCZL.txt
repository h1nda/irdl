Министрите на финансите от еврозоната дадоха зелена светлина за плана на Гърция
					20/01/2010
					 
						АТИНА, Гърция -- Във вторник (19 януари) министрите на финансите на страните, членки на еврозоната, подкрепиха антикризисния план на Гърция, но предупредиха, че тя трябва да вземе спешни мерки за намаляване на своя държавен дълг и бюджетния си дефицит. Министрите добавиха, че ако Гърция не действа бързо, може да се изправи пред първото в историята на ЕС наказание във връзка с бюджетната политика.
						Също във вторник рейтинговите агенции „Стандарт енд Пуърс” и „Муудис” се присъединиха към това мнение, заявявайки че е от решаващо значение Гърция да осъществи бързо своя план. Член на управата на „Стандарт енд Пуърс” заяви за "Ройтерс", че агенцията може да намали рейтинга на страната за дълга, ако правителството ореже своя план поради яростния обществен и политически натиск. „Муудис” обяви, че поддържа своята отрицателна прогноза за кредитния рейтинг на страната поради несигурността относно възможностите на властите да осъществят намаления на разходите.
						ГСЕЕ, един от най-големите профсъюзи в Гърция, обяви във вторник, че ще призове за 24-часова стачка следващия месец в знак на протест срещу строгите мерки за икономии, както направи и другият голям профсъюз, АДЕДИ. (Ройтерс, Capital.gr - 19/01/10)

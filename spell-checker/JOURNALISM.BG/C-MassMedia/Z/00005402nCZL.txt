Югославия и Албания са решени да превъзмогнат старите спорове
16/12/2002
 
ТИРАНА, Албания -- Според сръбския заместник министър-председател Небойша Кович и министъра по въпросите на етническите малцинства Расим Ляич, които посетиха Тирана в неделя (15 декември), правителствата на Югославия и Албания ще положат усилия да преодолеят старите си спорове. Те се срещнаха с външния министър Илир Мета и обсъдиха 12 двустранни споразумения за създаването на законова рамка за икономическо сътрудничество. Ляич заяви, че Югославия е готова да подпише споразумение за защита на националните малцинства, подобно на подписаното неотдавна с Румъния. По време на срещата министрите дискутираха и напредъка по отношение на стабилизацията и демократизацията в Косово и обещаха сътрудничество при решаването на останалите проблеми на провинцията. (ATA, Танюг - 15/12/02)

Анан смята, че определянето на статута на Косово може да се забави 
					05/11/2006
					 
						ЗАГРЕБ, Хърватия -- Решаването на проблема, свързан с бъдещия статут на Косово може да се забави и до определен момент през 2007 г., заяви Генералният секретар на ООН Кофи Анан в интервю за хърватския всекидневник "Виесник", публикувано в събота (4 ноември). "Вземайки предвид референдума, както и факта, че в Сърбия искат избори, трябва да бъдем внимателни, за да не бъде използван проблема за определяне на окончателния статут на Косово за предизборни цели", обясни той. "Можем да не се придържаме стриктно към крайните срокове, които определихме първоначално", каза Анан непосредствено след срещата си с пратеника на ООН Марти Ахтисаари.
						Други новини - Премиерът на Косово Агим Чеку заяви пред журналисти, че все още се надява бъдещият статут на провинцията да бъде определен преди края на годината. "Сигурен съм, че решението ще бъде независимост за Косово с всички гаранции за националните малцинства с помощта на международната общност", каза той. Чеку добави, че като премиер той се чувства отговорен за благосъстоянието на косовските сърби. Чеку бе на посещение в черногорската столица Подгорица за разговори с местни държавни ръководители. Посещението му предизвика критиката на държавните ръководители в Белград. Сръбският президент Борис Тадич го описа като "неприемливо и ненужно", тъй като преговорите за определяне на бъдещия статут на провинцията продължават. (Ройтерс, Бета, РТС, Виести, Побиеда, KosovaLive - 04/11/06; AФП, ЮПИ - 03/11/06)

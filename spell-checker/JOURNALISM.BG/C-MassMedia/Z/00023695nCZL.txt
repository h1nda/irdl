Македония съобщи, че Гърция е пренебрегнала предложение за помощ в борбата с горските пожари 
					28/08/2007
					 
						СКОПИЕ, Македония -- В понеделник (27 август) отряд от 60 македонски пожарникари се завърна от граничния пункт "Богородица-Евзони" на границата между Македония и Гърция, след като гръцките власти са им заявили, че страната не се нуждае от тяхната помощ в борбата с пожарите, които опустошават Гърция. "Аз не искам да повярвам, че тези действия са политически мотивирани", заяви пред местните медии директорът на македонския Център за управление на кризи Панде Лазаревски. 
						Късно следобед външното министерство получи официално писмо от Атина, в което гръцкото правителство изразява благодарността си към всички страни, които са помогнали в борбата с унищожителните пожари. В писмото се казва, че засега Гърция не се нуждае от допълнителна помощ. (Бета, A1, Канал 5 - 28/08/07)

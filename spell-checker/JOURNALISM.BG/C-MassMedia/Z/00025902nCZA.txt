Съседки на Сърбия признават Косово
					25/03/2008
					Сърбия реагира остро на решението на България, Хърватия и Унгария от миналата седмица. Всичко, от двустранните отношения до деловите връзки, може да бъде засегнато.
					От Наташа Радич за Southeast European Times от Загреб - 25/03/08
 
					 
						
Сръбският външен министър Вук Йеремич. [Гети Имиджис]
						Миналата седмица Хърватия, Унгария и България станаха първите съседни на Сърбия държави, признали независимостта на Косово. Хърватия и Унгария обвиха решението си за признаване в сряда (19 март), а България ги последва на другия ден. 
						Въпреки че повече от 30 страни – повечето от които членки на ЕС – вече са признали Косово, това са първите държави от Югоизточна Европа, които го правят. Реакцията на Белград бе още по-силна, отколкото в предишните случаи. 
						 Унгария и България са членки на ЕС, а Хърватия е кандидат-член. 
						Сърбия незабавно изрази недоволството си и отзова своите посланици. 
						Сръбският външен министър Вук Йеремич заяви пред Хърватската национална телевизия, че е „дълбоко разочарован от това решение,” добавяйки, че отношенията ще „преминат в нова, трудна фаза”. 
						„Държавите, които признаят Косово, не могат да имат добри отношения със Сърбия”, добави той. 
						Хърватският премиер Иво Санадер заяви на пресконференция, че се надява Хърватия и Сърбия да продължат да поддържат добри отношения. При вземане на решението си Хърватия следваше политиката на повечето страни от ЕС, каза той. 
						Хърватските представители твърдят, че няма да установят официални дипломатически отношения с Косово, докато най-младата държава в Европа не приеме своя конституция. 
						Хърватия, Унгария и България решиха да признаят Косово едновременно с надеждата да предотвратят силна ответна реакция на Сърбия. Кореспонденти в Белград предават, че полицейската охрана на хърватското, унгарското и българското посолство в града е по-очевидна от преди. Хърватски фирми изразиха тревога, че дейността им може да бъде засегната. 
						Междувременно представители на властите в Будапеща изразиха опасения от евентуални напрежения между сърбите и около 300 000 етнически унгарци, живеещи в провинция Войводина. 
						Според Йеремич двама външни министри – чиято самоличност и национална принадлежност той не пожела да разкрие – са му се обадили, за да се извинят, заявявайки, че страните им "трябвало да признаят Косово, защото повече не издържали на оказвания натиск". След като този цитат се появи в хърватския всекидневник „Вечерни лист”, хърватският външен министър Гордан Яндрокович веднага заяви, че не е контактувал със сръбския си колега. 
						Санадер бе подложен на напрежение в страната след решението за признаване на Косово. Коалиционният му партньор, Сръбската демократична независима партия (СДНП), му се противопостави, а вицепремиерът Слободан Ужелац, член на СДНП, подаде оставка. 
						"Разбираме неговото решение," каза Санадер, „но се надявам, че коалицията ще преодолее тази ситуация и ще продължи напред, защото имаме да вършим много работа. Искаме Сърбия да знае, че ние я подкрепяме по пътя й към ЕС.”

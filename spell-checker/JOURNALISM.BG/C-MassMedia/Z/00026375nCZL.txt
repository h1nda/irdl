ЮЛЕКС ще поеме всички отговорности в Косово на 15 юни
					08/05/2008
					 
						ПРИЩИНА, Косово -- Специалният пратеник на ЕС в Косово Питър Фейт заяви в сряда (7 май), че ЮЛЕКС, специалната полицейска и съдебна мисия на ЕС в Косово, ще поеме всички отговорности в бившата сръбска провинция на 15 юни, датата, на която конституцията на Косово ще влезе в сила. Фейт направи това изявление след срещата си с шведския министър на отбраната Стен Толгфорс в Прищина, по време на която той благодари на Стокхолм за подкрепата към ЮЛЕКС. 
						Междувременно идеята за регистриране на мисията на ЕС под чадъра на ООН изглежда придобива популярност сред официалните представители на международната общност и на Косово. Медиите в Косово, цитирайки неназовани източници от седалището на ООН в Ню Йорк, съобщиха в четвъртък, че това е единственото решение за избягване на юридическия вакуум след разполагането на ЮЛЕКС. Процедурните дискусии продължават между Департамента за мироопазващи операции на ООН и Брюксел. Съобщава се, че Прищина е потвърдила, че подобно решение няма да повлияе на суверенитета и функционалността на Косово. Съобщава се, че както Сърбия, така и Русия са подкрепили това "хибридно решение". (Koха Диторе, Зери, БолкънУеб - 08/05/08)

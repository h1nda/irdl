САЩ повтарят призива си за арестуването на Младич и Караджич
		08/12/2005
		 
			БЕЛГРАД, Сърбия-Черна гора -- Американският посланик в Сърбия-Черна гора Майкъл Полт отново призова за арестуването на укриващите се от правосъдието обвинени във военни престъпления Ратко Младич и Радован Караджич. В интервю в четвъртък (8 декември) за всекидневника "Блиц" Полт подчерта, че задържането на двамата обвиняеми е главното условие за включването на федералния съюз в програмата на НАТО "Партньорство за мир". 
			Бившият президент на босненските сърби Караджич и бившият главнокомандващ армията на босненските сърби Младич са най-издирваните заподозрени от трибунала на ООН за военни престъпления. Двамата носят отговорност за кампанията на етническо прочистване, проведена срещу босненските мюсюлмани и хървати по време на конфликта и особено за клането в Сребреница през 1995 г. В две отделни обвинения, издадени през 1995 г. Караджич и Младич се обвиняват в геноцид, престъпления срещу човечеството и нарушаване на законите или правилата на водене на война. И двамата са на свобода след падането на режима на бившия сръбски президент Слободан Милошевич през октомври 2000.
			Междувременно, главният прокурор на трибунала на ООН за военни престъпления Карла дел Понте е в Белград в четвъртък, една седмица преди да представи нов доклад на Съвета за сигурност на ООН, в който се оценява степента на сътрудничество на страната в областта на военните престъпления. Именно там тя съобщи за арестуването на хърватския генерал Анте Готовина, който е бил задържан на Канарските острови. Дел Понте ще се срещне със сръбския премиер Войслав Кощуница и с министъра за човешки права на Сърбия-Черна гора Расим Ляич, който е и председател на националния съвет за сътрудничество за военните престъпления. (Блиц - 08/12/05; Уеб-сайт на МНТБЮ, Б92, Танюг, РТС - 07/12/05)

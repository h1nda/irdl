Култура: Панагюрското съкровище се завърна в България
					22/07/2009
					След 18 месеца в чужбина българското Панагюрско съкровище се завърна от Япония. Още в културните новини: румънският женски отбор по фехтовка взе златото на Европейското първенство; албански отбор победи шотландския си противник в квалификациите за Лига Европа. 
					 
						
Панагюрското съкровище се завърна в София. [Гети Имиджис]
						
						
						Известното българско Панагюрско златно съкровище се завърна в Националния исторически музей в София след година и половина в Япония. Съкровището отново може да се види от гражданите, съобщиха от музея в четвъртък (16 юли). Колекцията се състои от фиал, амфора и седем ритона и тежи общо 6,164 кг 23-каратово злато. 
						*** 
						Златният медал на Европейското първенство по фехтовка бе присъден на румънския женски отбор. Състезанието се проведе в Пловдив, България, в събота (18 юли). На финала Румъния надделя над Полша с 36:34. 
						*** 
						Шест турски музея ще се състезават за наградата „Европейски музей на годината 2010”, предаде в сряда (15 юли) Анадолската информационна агенция. Европейският музеен форум провежда конкурса ежегодно под егидата на Съвета на Европа. Шестте турски кандидати са Археологическият музей в Синоп, Музеят в Чорум, Музеят „Тюркие Иш Банкасъ”, Музеят на гимнастическия клуб в Бешикташ, Музеят на съвременното изкуство Истанбул и Музеят на играчките в Сунай. 
						*** 
						Футболният отбор от Албания „Фламуртари” спечели в четвъртък (16 юли) мача във Вльора срещу шотландския „Мадъруел”. Албанците победиха с 1:0 в мача, който се игра в рамките на квалификациите за Лига Европа. В четвъртък „Мадъруел” ще играе срещу „Фламуртари” на собствен терен в реванша. 
						*** 
						
						Българката Мария Гроздева спечели в неделя (19 юли) своята девета европейска титла по спортна стрелба на Европейското първенство в Осиек, Хърватия, предадоха медиите в България. Гроздева излезе на първо място в дисциплината стрелба с пистолет на 25 м с общо 791 точки. 
						*** 
						
						Албанското министерство на културата реши да предложи свободен вход за общо 12 музея в страната в опит да привлече повече посетители, предоха местните медии в петък (17 юли). Посещенията в музеите ще бъдат безплатни за гражданите веднъж месечно и на национални празници. 
						*** 
						
						 
						Румъния отбеляза Деня на военновъздушните си сили в понеделник (20 юли), предаде „Медиафакс”. Военновъздушните сили на страната са готови да се справят с новите предизвикателства, свързани с членството на Румъния в НАТО и ЕС, заяви по време на официалните тържества президентът Траян Бъсеску. 
						
						(Различни източници – 15/07/09 - 22/07/09)

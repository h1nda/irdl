Проучвания подкрепят присъединяването на Турция към ЕС 
					30/09/2004
					Само дни преди Европейската комисия да публикува важния доклад за готовността на Турция за членство в ЕС нови анализи показват, че влизането на страната в блока ще бъде от полза и за двете страни. 
					(Ройтерс - 30/09/04; Дневник, Център за европейска политика - 29/09/04)
 
					 
						
Турският министър на външните работи Абдула Гюл (вляво, с генералния секретар на ООН Кофи Анан) бе оптимистично настроен в сряда (29 септември) по отношение на шансовете на страната да започне с ЕС преговори по присъединяването си към съюза. [АФП]
						Макар и изпълнено с предизивикателства, присъединяването на Турция към ЕС ще създаде големи възможности и за двете страни, съобщи "Ройтерс" в четвъртък (30 септември), като цитира ново проучване на Европейската комисия (ЕК). Присъединяването на страната ще доведе до икономически и политически ползи и за Турция, и за ЕС, се казва в заключенията на анализа. 
						Пет години след като Турция стана официален кандидат за членство в ЕС лидерите на 25-членния блок трябва да решат през декември дали да определят дата за започване на преговори по присъединяването на страната. Тяхното решение ще се базира на доклада, който ЕК трябва да публикува на 6 октомври, за изпълнението от Турция на критериите за членство в ЕС и готовността на страната за започване на преговори. 
						 "В общи линии присъединяването на Турция ще бъде от полза, макар и малка, за икономиката на страните членки на ЕС", цитира "Ройтерс" направеното проучване. "Ползата за Турция от присъединяването към ЕС ще е значителна." 
						Дори и преговорите за членство да започнат през януари 2005 г., не се очаква Турция реално да се присъедини към съюза преди 2014 г. 
						Като се имат предвид промените, които се очаква да настъпят както в ЕС, така и в самата Турция, по време на процеса на преговорите за присъединяване, проучването дава само хипотетични оценки за разходите по членството на страната. След 2025 г. се очаква разходите да варират от 16 милиарда евро до 28 милиарда евро на година, което представлява съответно 0,1 % и 0,17 % от БВП на съюза, съобщи "Ройтерс".
						Простираща се от Европа до Близкия Изток, Турция би могла "да помогне за осигуряване на по-добри маршрути за доставка на енергия за ЕС", казват експерти на ЕС. Европейският мозъчен тръст - Центърът за европейска политика (ЦЕП), стигна до подобно заключение в доклад, публикуван в сряда. 
						"Присъединяването на Турция може да доведе до значителен тласък в развитието на икономическите и търговски връзки между ЕС и съседите на Турция", се казва в доклада на ЦЕП. "Трябва да се подобрят транспортните връзки на Балканите, както и връзките с Кавказ и Централна Азия, като по този начин се улесни търговията и нарасне значението на Турция като централна държава в региона." 
						Експертите са единодушни, че членството на Турция ще бъде от полза и на политическата арена, включително и за външната политика на съюза. 
						"Турция е страна със стратегическо значение, чието членство в ЕС ще се отрази на външната политика в някои потенциално нестабилни съседни региони, като Средиземноморието, Близкия Изток, Кавказ и Централна Азия", се казва в проучването на ЕК. 
						Макар и да признава, че ще е необходимо време, преди реформите да намерят пълно отражение в практиката на изпълнителната и съдебната власт на всички нива в цяла Турция, европейският мозъчен тръст призова ЕС да даде зелена светлина на преговорите за присъединяване.

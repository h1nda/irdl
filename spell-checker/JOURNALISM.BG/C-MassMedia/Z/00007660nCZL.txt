Дългият и труден път на Албания към приватизацията
17/07/2003
Албанските власти търсят чуждестранни инвеститори за приватизацията на стратегическите сектори. Спестовна банка, ИНСИГ и Албтелеком остават важни приоритети на правителството.
От Арди Пулай за Southeast European Times от Тирана -- 17/07/03
 
 
Албанските власти се опитват да намерят инвеститори за приватизацията на стратегическите сектори в страната, но засега с частичен успех. Албанската спестовна банка, застрахователната компания ИНСИГ и телекомуникационният гигант Албтелеком са сред компаниите, очакващи нови собственици.
След три опита за приватизация, Спестовна банка е все още държавна собственост. Три чужди банки обаче са проявили интерес да закупят акции. Представители на американския банков консорциум Ситигруп, унгарската ОТП и австрийската Райфайзен Централбанк Йостерайх АГ проведоха неотдавна разговори в министъра на финансите Кастриот Ислами в Тирана. Според източници в министерството, представителите са изразили интерес към участие във всички фази на приватизацията. В миналото бе трудно за чуждестранните инвеститори да участват в този процес.
В момента в банката се извършва реорганизация. Тя заема около 75% от финансовия пазар; банката има най-голяма мрежа в страната и 400000 клиента. Отделни икономически експерти обаче считат, че приватизацията на банката е деликатен въпрос, тъй като новият инвеститор би могъл да влияе на лихвените проценти и по този начин да постави правителството в затруднително положение. Междувременно банката продължава да блокира процедурата за даване на заеми. Претърпя провал опитът за откриване на филиал в Косово.
В същото време албанското правителство, Международната финансова корпорация (МФК) и ЕБВР започнаха официални преговори за приватизация на държавната застрахователна компания ИНСИГ. Проведена бе среща на експертна група, която обсъди ценовите условия на ИНСИГ и процедурата на приватизацията. Албанското правителство обаче няма да оповести цената дотогава, докато МФК и ЕБВР не внесат техните оферти. Двете финансови институции могат да закупят до 40% от акциите на ИНСИГ.
Подлежи на приватизация и компанията за телефонни услуги Албтелеком, която ще стане третия мобилен оператор в страната. Нейната приватизация, след тази на първия и втория мобилен оператори Албейниън Мобил Кампани и Водафон, ще бъде нова важна стъпка в телекомуникационния сектор.
Правителството трябва още да реши въпросите около приватизацията на Албейниън Пауър Корпорейшън, железниците, главното пристанище в Дуръс, въгледобивната промишленост, водоснабдяването и държавната транспортна компания Албтранспорт.

Корупцията в Косово се увеличава 
					04/01/2011
					 
						ПРИЩИНА, Косово - Годината започва с високи нива на корупцията във всички институции, каза в понеделник (3 януари) директорът на Агенцията за борба с корупцията Хасан Претени. Той отбеляза, че корупцията е достигнала нива, предизвикващи тревога, въпреки обещания за борба с нея през 2010 г. „Ние се надявахме, че институциите ще направят повече в борбата с това явление, но останахме излъгани от техните обещания”, заяви Претени. Политическите партии бяха класирани като най-корумпирани при проучване на общественото мнение, проведено през 2010 г. от Програмата на ООН за развитие (UNDP). На второ място след тях се нареди съдебната система. Претени обвини последната, че не е разгледала дела, внесени от неговата агенция. 
						Авни Зогиани, ръководител на антикорупционната организация „Коху”, се присъедини към това мнение, заявявайки, че всички доклади за корупцията сочат, че ситуацията се е влошила. Той обвини правителството в намеса в работата на съдебната система. (Косова Сот, Зъри, Телеграфи - 04/01/11)

Инфлацията в Черна гора е по-ниска от очакваното
					15/02/2006
					Главният икономист на черногорската централна банка Никола Фабрис каза в края на миналата година, че по негови преценки 2005 г. ще приключи с една от най-ниските инфлации в региона. Статистиката показва, че прогнозите му са верни.
					От Антонела Архин за Southeast European Times – 15/02/06
 
					 
						
Черна гора е с най-ниската инфлация в региона през 2005 г. [Архив]
						Миналия месец черногорското статистическо бюро съобщи, че инфлацията в Черна гора през 2005 г., за която бе прогнозирано, че ще е най-ниската в региона, е 1,8 % -- дори по-ниска от очакваното. Разходите за живот в страната обаче са се увеличили с 2,3 % в сравнение с миналата година. 
						Статистическото бюро съобщи също, че през 2005 г. заплатите на черногорските работници са се повишили с 6,7 % в реално изражение, докато средната нетна заплата се е повишила с 9 % в сравнение с 2004 г. 
						Данните потвърждават оптимистичните прогнози на главния икономист на черногорската централна банка Никола Фабрис, направени в края на миналата година. В отчет за първите девет месеца на 2005 г. той прогнозира годишна инфлация между 1,9 и 2,7 %. Според Фабрис през годината се наблюдава и увеличен ръст в промишленото производство, туризма, лесовъдството и строителството. Цените на дребно намаляват, а БВП се е увеличил с 3,8 % от януари до ноември, като се съобщава за увеличение от 4 % за годината. 
						С намаляващи лихви и почти шесткратно увеличение на преките чужди инвестиции Черна гора е изпълнила всички критерии от Маастрихт, каза Фабрис. Макроикономическата ситуация се смята за благоприятна. През септември всички монетарни показатели достигнаха най-високата си точка след въвеждането на еврото. 
						Що се отнася до банковия сектор, миналата година спестяванията на гражданите са се увеличили със 122,5 %, а влоговете -- с 59 %. Вносът се е увеличил с 10,7 % в сравнение с 2004 г., докато износът е намалял със 7,5 %. Спадът в производството на стомана се е отразил върху този баланс, каза Фабрис. През годината е имало по-малък внос на храни, животни, химически продукти, напитки и цигари, а по-голям внос на минерални горива и коли. 
						Данните за Черна гора са в ярък контраст с тези на федералния съюз. Сърбия и Черна гора записа рекордна инфлация от 15,6 % през 2005 г., много по-висока от прогнозните 9,3 %. Макар и БВП да се е повишил с 5,1 %, разходите за живот са още по-високи, като са се увеличили с 15,2 %. Експерти смятат, че инфлацията в Сърбия и Черна гора ще остане двуцифрена и през 2006 г. въпреки официалните прогнози за 9,3 %. 
						Двете съставни републики на Сърбия и Черна гора имат отделни икономики. Черна гора ще проведе по-късно през годината референдум за пълното си откъсване от федералния съюз, който преди три години замени бивша Югославия.

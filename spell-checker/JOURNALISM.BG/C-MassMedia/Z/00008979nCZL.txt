Хърватското правителство призовано да помогне на бежанците да гласуват
07/11/2003
ОССЕ призова Загреб да насърчи бежанците, които могат да гласуват извън пределите на страната, да участват в парламентарните избори на 23 ноември. Повече от 200 000 хърватски сърби, избягали по време на войната от 1991 - 1995 г., все още живеят в изгнание.
(ОССЕ, АФП - 06/11/03; Ройтерс, АФП - 05/11/03; ОССЕ - 29/10/03)
 
 
Ръководителят на мисията на ОССЕ призова в четвъртък (6 ноември) хърватското правителство да обсъди мерки, които да насърчат гласоподавателите бежанци да участват в парламентарните избори на страната на 23 ноември.
Повече от 105 000 хърватски сърби, избягали от страната по време на войната за независимост през 1991-1995 г., са се върнали по домовете си, се казва в доклад на правителството. Според Върховния комисариат на ООН за бежанците (ВКООНБ) в изгнание са останали още 240 000 хърватски сърби. Смята се, че повечето от тях са в Сърбия и Черна гора, а малък брой живеят в управляваните от сърби части на Босна и Херцеговина.
Изключително малък брой бежанци гласуваха на парламентарните избори през 2000 г., се казва в изявлението на ОССЕ.
"Много от тези гласоподаватели са в изключително неблагоприятно положение в сравнение с други категории гласоподаватели, защото до тях може и да не достигне нужната информация за процедурите по регистрацията и крайните срокове", каза ръководителят на мисията на ОССЕ, посланик Питър Семнъби. Той говори в четвъртък, два дни преди 8 ноември - крайният срок за регистриране на гласоподавателите.
След неотдавнашните си разговори с представители на хърватското правителство и членове на избирателната комисия на страната Семнъби препоръча на властите да разгледат мерки за улесняване на участието на бежанците в гласуването. Тези мерки могат да включват опростени процедури за регистрация, гарантиране на достъп до избирателните секции за бежанците и предоставяне на подходяща информация, се казва в изявлението на ОССЕ.
Семнъби отбеляза също няколко потенциални проблема, като трудностите при установяване на контакт с бежанците, които се намират далеч от посолствата и консулските служби на Хърватия. Освен това може да има и нередности с документите.
"Изборите са отлична възможност да се насърчи гражданската и политическа активност на бежанците", подчерта той. ОССЕ, добави Семнъби, посъветва властите в Загреб да "ускорят преговорите със страните, дали убежище на бежанци, като средство за подпомагане на реинтеграцията им в хърватското общество".
Гласуването извън пределите на страната трябва да се стане на 22 и 23 ноември.
19-членна Мисия за наблюдение на изборите, ръководена от ОССЕ и председателствана от канадеца Ян Мичъл, пристигна в Хърватия миналия месец. Тя включва седем международни наблюдатели, базирани в централата в Загреб, и 12 дългосрочни наблюдатели.
Неотдавнашни проучвания на общественото мнение показват, че хърватският електорат е дълбоко раздвоен между най-голямата опозиционна партия, консервативния Хърватски демократичен съюз (ХДС), и управляващата лявоцентристка Социалдемократическа партия, като се смята, че ХДС води. Според съобщенията нито една от тях няма да може да сформира самостоятелно правителство и ще трябва да търси коалиция с по-малките партии. И двете партии силно наблягат на бъдещото членство в ЕС и обещават да вкарат Хърватия в съюза до края на десетилетието.

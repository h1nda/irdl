Неочакваното предложение на Турция за Кипър предизвика смесени реакции
					08/12/2006
					В опит да продължи присъединителните си преговори с ЕС в четвъртък Анкара предложи да вдигне частично търговското си ембарго върху Кипър. Макар че някои представители на ЕС приветстваха това решение като положителна стъпка, Никозия побърза да отхвърли предложението. 
					(AП, Ройтерс, Ню Йорк Таймс, Гардиън, Индипендънт - 08/12/06; AФП, Ройтерс, ДПА, AКИ, Файненшъл Таймс, БиБиСи, Интърнешънъл Хералд Трибюн, Гласът на Америка, РСЕ/РС, EUobserver, EUpolitix, Дойче Веле - 07/12/06)
 
					 
						
"Ако Турция е готова на подобно безусловно действие, тази положителна стъпка ще се отрази на дискусиите в Съвета за продължаването на процеса на присъединяване на Турция към ЕС," каза финландският външен министър Ерки Туомиоя. [Гети Имиджис]
						Като последен опит да предотврати дерайлирането на присъединителните преговори с ЕС Турция предложи да вдигне частично търговското си ембарго върху Кипър за една година. 
						"Готови сме да отворим едно пристанище и едно летище като част от задълженията ни в рамките на митническия съюз," каза високопоставен турски представител пред АФП в четвъртък (7 декември), имайки предвид протокола от 2005 г., с който бе постигнато споразумение Анкара да разшири митническия си съюз с ЕС за всички страни членки, включително Кипър. 
						От своя страна Турция е поискала пристанище Фамагуста и летище Ерджан, които се намират в контролирания от Турция Северен Кипър, да бъдат отворени за международни превози и международна търговия. В плана на Анкара от три точки се настоява също за възобновяване на преговорите по прекратяване на 32-годишното разделение на Кипър. 
						Това решение бе взето дни преди евентуалното частично прекратяване на преговорите на Турция за членство в ЕС. 
						На 29 ноември Европейската комисия (ЕК) препоръча замразяване на преговорите по осем от всичките 35 преговорни глави, тъй като Турция не изпълнява задълженията си по протокола от 2005 г. 
						Турция не признава гръцкото правителство на Кипър, който се присъедини към ЕС през май 2004 г., и отказва да разреши достъп на кораби и самолети на кипърските гърци до своите пристанища и летища. Тя заяви, че ще даде съгласието си за това само след като 25-членният блок изпълни даденото по-рано обещание да облекчи икономическата изолация на общността на кипърските турци, чиято отцепила се държава се признава единствено от Анкара. 
						Външните министри от ЕС ще обсъдят препоръките на ЕК на среща в понеделник. Като се имат предвид обаче сериозните различия в мненията на страните членки, те едва ли ще вземат решение. Затова лидерите на страните от блока вероятно ще трябва да решат въпроса по време на срещата си на върха на 14-15 декември в Брюксел. 
						Високопоставени представители на ЕС и страни членки, подкрепящи кандидатурата на Турция за членство в ЕС, приветстваха предложението на Анкара. 
						"Ако това решение бъде потвърдено, мисля, че то определено е важна стъпка ... и в този контекст категорично го приветствам," каза председателят на ЕК Жозе Мануел Барозу на пресконференция в Брюксел. 
						Великобритания приветства решението като смело и положително. "От голямо значение е ЕС да отговори със съответни действия," е казал британски представител, цитиран от "Ройтерс". 
						Никозия обаче категорично отхвърли предложението. За отваряне на летище Ерджан "и дума не може да става; няма начин правителството на Кипър да даде съгласието си за легализиране на това летище," е казал говорителят на правителството на кипърските гърци Христодулос Пасиардис пред информационната агенция "Блумбърг". 
						"Това е подигравка с ЕС," каза министърът на външните работи на кипърските гърци Георгиос Лиликас. Той предупреди, че кипърските гръцки власти "ще приемат по-твърда линия", ако членовете на ЕС се опитат да ограничат санкциите, които предстои да бъдат наложени на Турция.

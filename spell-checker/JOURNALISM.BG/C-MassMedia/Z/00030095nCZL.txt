Сърбия ще отвори три нови консулства в Черна гора
					29/04/2009
					 
						БЕЛГРАД, Сърбия -- Външният министър Вук Йеремич обяви във вторник (28 април), че Сърбия ще отвори три нови консулски служби в Черна гора като първа стъпка към нормализиране на отношенията между двете страни, откакто Подгорица призна Косово. Йеремич каза пред РТС, че новите консулства ще бъдат открити в Никшич, Херцег Нови и Биело Поле. Той каза също, че Сърбия планира да отвори консулска служба в хърватския град Книн, бившата "столица" на самопровъзгласилата се република "Сръбска Краина". Сърбия ще затвори консулството си в пристанище Риека.
						Други новини -- В понеделник съд осъди обвиняемия Дамир Мандич на 30 години затвор за съучастничество в убийството на редактора на популярен опозиционен вестник. Душко Йованович от в. "Дан" беше застрелян през май 2004 г. Мандич, професионалист каратист, беше оправдан в предишен процес. Присъдата беше произнесена при повторното гледане на делото. (РТС, Глас Сърбие, МИА - 28/04/09; Студио Б, Блиц, Данас, Вечерне Новости - 27/04/09)

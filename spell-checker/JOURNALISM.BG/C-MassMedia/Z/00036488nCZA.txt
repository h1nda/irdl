Полицията в БиХ разби престъпни групи
					26/10/2010
					Операциите под прикритие на полицията в Босна и Херцеговина имат за цел да неутрализират най-големите организирани престъпни групи в страната.
					От Юсуф Рамаданович за Southeast European Times от Сараево — 26/10/10
 
					 
						
Директорът на полицията на Федерация Босна и Херцеговина Златко Милетич. [Полиция на ФБиХ]
						Според властите полицията в Босна и Херцеговина има успех в борбата срещу организираната престъпност и последната операция под прикритие доказва това. 
						Зияд Туркович, предполагаем лидер на една от най-големите престъпни групи в страната, беше арестуван миналия месец заедно с девет лица от неговото обкръжение. Полицията на Федерация Босна и Херцеговина (ФБиХ) също така е открила два трупа в планината Белашница край Сараево, за които се предполага че са на босненския гражданин Митхад Мекич и бременната му приятелка от Боливия Мария Салас-Кортес. 
						Смята се, че те са били убити от групата на Туркович. 
						Същите гангстери са заподозрени и по други три случая на убийства в Сараево и Мостар. Предполага се, че наред с трафика на наркотици те са извършили и серия от зрелищни обири, включително кражбата на 1,3 млн. евро от товарния център на летище Сараево през 2007 г. 
						Разбиването на групата е „важно постижение, което показва, че полицията може да се справи и с най-трудните предизвикателства”, каза за SETimes директорът на полицията на ФБиХ Златко Милетич. Той заяви, че разследването продължава. 
						Началникът на отдел „Организирана престъпност” Едит Вран посочи, че заподозрените са „безскрупулни и добре организирани” и че мрежата им се простира и извън БиХ. Той обясни, че групата е обръщала особено внимание на създаването на силни алибита. 
						Един от арестуваните през септември заподозрени е Саша Степанович, дипломиран криминалист, за когото се смята, че е бил съветник на Туркович. 
						Според властите вероятно Степанович е бил мозъкът зад дейността на групата. 
						Докато колегите им във ФБиХ бяха заети със залавянето на Туркович, полицията в Република Сръбска (РС) проведе собствена тайна операция. Тя имаше за цел разкриването на мрежа за контрабанда на цигари, извършваща дейност в цялата страна. 
						Операцията е най-голямата, провеждана досега от полицията на РС. 
						Контрабандата на цигари е широко разпространена форма на организирана престъпност, чрез която контрабандно се внасят и други стоки, облагани с високи налози. 
						Повече от 300 полицейски служители участваха в операцията, подходящо озаглавена „Данък”, която беше организирана от прокуратурата на страната. Претърсени бяха над 60 обекта, като бяха задържани 61 души. 
						Сред арестуваните са и 22-ма действащи служители на митническата полиция: 14 от полицейската администрация в Столац, седем в Требине и един в Чаплина. 
						Служителите са заподозрени, че са продавали информация за полицейските патрули на определени места, като така са помагали на престъпната мрежа да транспортира необмитени стоки от Черна гора в БиХ през гранично-пропускателния пункт Билеч. 
						След контрабандния внос стоките са били съхранявани в района на Требине, а от там са били транспортирани до БиХ и някои градове в Хърватия, най-вече Загреб и Сплит. 
						Част от стоките са достигали до Германия. 
						 Освен цигари и други високотарифни стоки, полицията е конфискувала също оръжия и пари в брой.

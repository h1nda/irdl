Стачка обърка полетите на гръцкия национален превозвач и трафика в Атина
					09/10/2008
					 
						АТИНА, Гърция -- Главният профсъюз на страната, Общата конфедерация на работниците в Гърция (ОКРГ), започна в сряда (8 октомври) 24-часова стачка срещу плановете на правителството да приватизира въздушния превозвач „Олимпик Еърлайнс” и други държавни компании. Стачката принуди авиолинията да отмени 50 полета и да извършва само по един полет до дестинация от атинското летище. Демонстрация, организирана от ОКРГ, обърка също и уличното движение в гръцката столица. Вътрешноградските жп линии и болниците се обслужваха само от персонала за спешни случаи. Работещите в частично приватизираната телекомуникационна компания ОТЕ и в държавната Корпорация за обществено електроснабдяване също се присъединиха към протеста. (АНА-МПА, ЕРТ, Катимерини, СКАЙ, Ройтерс- 08/10/08)

Турция запазва твърда позиция срещу европредседателството на кипърските гърци
					11/06/2012
					Кандидат-членката на ЕС Турция не отстъпва от решимостта си да не признае шестмесечното председателство на ЕС от кипърските гърци, което започва на 1 юли.
					От Менекше Токяй за Southeast European Times от Истанбул -- 11/06/12
 
					 
						
Кипърският президент Деметрис Христофиас (вляво) и премиерът на Малта Лорънс Гонзи говорят пред репортери на 8 юни. Христофиас посети Малта в подготовка за поемането на европредседателството от Кипър. [Ройтерс]
						Анкара заяви, че няма напълно да замрази отношенията си с ЕС, когато Кипър поеме шестмесечното ротационно председателство на ЕС следващия месец, но официалните власти се придържат към решимостта си да не присъстват на нито едно събитие под председателството на кипърските гърци. 
						"Отношенията и връзките с ЕС ще продължат, но нито едно от министерствата или институциите на Република Турция няма да бъде във връзка с председателството на Съюза в нито една от дейностите, свързани с кипърското гръцко председателство," каза пред репортери на 7 юни външният министър Ахмет Давутоглу. 
						Дидем Акиел, кипърски експерт от Международната кризисна група, каза, че фактът, че Турция няма да участва в прояви, организирани от председателството на ЕС, в продължение на шест месеца, всъщност не засяга статуквото на проточилия се процес. ЕС вероятно ще се съсредоточи върху финансовите кризи в Гърция и Испания и върху създаването на нова финансова рамка за ЕС за следващите няколко месеца, каза тя. 
						"Нереално е да се очаква някакво истинско движение в процеса на присъединяване на Турция към ЕС по време на председателството на Република Кипър, особено по отношение на отварянето на нови глави," каза тя. 
						Турция кандидатства за членство в ЕС през 1987 г. и официално бе призната за кандидат-членка през 1999 г. Преговорите се водят от 2005 г. насам. 
						Възражението на Турция срещу ръководството на ЕС от кипърските гърци датира от турското нашествие в Кипър през 1974 г. "Севернокипърската турска република" обяви независимост преди близо 20 години , но не е призната от ООН. 
						Селчук Юнал, говорител от турското външно министерство, каза за SETimes, че докато кипърският въпрос не бъде уреден цялостно, позицията на Турция по едностранното присъединяване на кипърската гръцка страна към ЕС ще остане непроменена. 
						"Като страна, учредител на партньорската държава от 1960 г., Турция не може да пренебрегне задълженията и отговорностите си по пакта към кипърските турци, които са съвладелци на острова," каза Юнал. 
						Юнал добави още, че според предишните правни ангажименти кипърските гърци никога не са били партньори на Турция, а по-скоро на кипърските турци. 
						Емилиано Алесандри, чуждестранен член на Германския фонд "Маршал" със седалище в САЩ, отбеляза, че решението на Турция да продължи да работи с ЕС по някои въпроси е положително събитие. 
						"Срещите между Давутоглу и [върховния представител на ЕС за външната политика] Катрин Аштън ще продължат да се провеждат, подсилвайки диалога, който вече се развива по критични въпроси като бъдещето на Сирия и иранската ядрена програма," каза Алесандри. 
					
				
			
					 
					
 
 

Президентството на БиХ осъди аферата "Орао"
27/03/2003
 
САРАЕВО, Босна и Херцеговина (БиХ) -- Тристранното президентство на БиХ заклейми нарушаването на резолюциите на ООН от компанията "Орао" в Биелина, която е продавала оръжие на Ирак. В сряда (26 март) на извънредна сесия за скандала с "Орао", президентството призова правителствата на двете административни единици - Република Сръбска и Федерация БиХ (ФБиХ) - да ускорят разследването на други предполагаеми нарушения. Последните доклади показват, че е възможно компании във ФБиХ също да са търгували незаконно с Ирак. Президентството постигна и съгласие за нуждата от създаване на надзорни органи на държавно ниво. Сръбският представител Мирко Шарович отново заяви, че не е замесен в аферата "Орао", на фона на слуховете, че международната общност може да го свали от президентския пост. (Източници на СВП - 27/03/03; ФЕНА, БиБиСи, ПБС БиХ - 26/03/03)

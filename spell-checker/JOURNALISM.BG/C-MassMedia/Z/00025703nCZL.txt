Полицията в Косово иска отстранените сръбски полицаи да се върнат на работа 
					06/03/2008
					 
						ПРИЩИНА, Косово -- Полицията в Косово призова сръбските си колеги, напуснали миналата седмица в знак на протест срещу независимостта на Косово, да се върнат на работа. Около 300 сръбски полицейски служители, повечето от които от сръбски анклави в Източно и Централно Косово, бяха тогава отстранени от работа за 48 часа. "Нашите колеги, които бяха отстранени от работа, са членове на косовската полиция и ние имаме нужда от тях", каза в сряда (5 март) говорителят на косовската полиция Ветон Елшани. "Народът на Косово също има нужда от тях", добави той. 
						Междувременно група от 73-ма сръбски държавни служители, работещи в общинската администрация и в съдилищата в източния град Гилан (Гниляне), напуснаха работните си места във вторник в знак на протест срещу независимостта, както направиха и 15 сърби в близкия град Вития. Според някои от тях те се страхуват, защото няма сръбски полицейски служители на работа, докато други казват, че се страхуват от ответни действия от страна на техни сънародници сърби. (АФП, Коха Диторе, Синхуа - 05/03/08)

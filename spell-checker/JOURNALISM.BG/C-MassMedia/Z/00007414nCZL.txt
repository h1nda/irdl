Турция разрешава на коалиционните сили да използват пристанища и съоръжения
25/06/2003
 
АНКАРА, Турция -- Външният министър Абдулах Гюл каза във вторник (24 юни), че правителството му ще разреши на членове на ръководената от САЩ коалиция да използват турски пристанища и съоръжения за възстановяването на Ирак. Той добави, че тъй като решението е взето въз основа на резолюция на Съвета за сигурност на ООН, отнасяща се до възстановяването на Ирак и хуманитарната помощ за тази страна, то не се нуждае от одобрението на парламента. Гюл освен това обяви, че правителството ще разреши на чужди мироопазващи сили да използват военни бази в Турция, най-вероятно южната военновъздушна база Инджирлик и средиземноморското пристанище Мерсин, поради близостта им до иракската граница. Предложението очевидно касае преминаването на войски, както и транзитното прехвърляне и складиране на съоръжения. ( АП, АФП, Анадолска агенция - 24/06/03)

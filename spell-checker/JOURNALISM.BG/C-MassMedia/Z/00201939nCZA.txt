Българите в Сърбия не очакват промяна
					10/10/2011
					Българите в Сърбия не очакват тяхното участие в преброяването на населението да доведе до значителна промяна.
					От Светла Димитрова за Southeast European Times от София -- 10/10/11
 
					 
						
Повечето етнически българи живеят в градовете Босилеград и Цариброд (със сръбско име Димитровград) до югоизточната граница. [Ройтерс] 
						Според преброяването на населението в Сърбия през 2002 г. е имало около 20 000 етнически българи, живеещи в страната. Най-големите концентрации на представителите на тази общност са в югоизточните гранични градове Босилеград и Цариброд. 
						Ръководителят на Делегацията на ЕС в Белград Венсан Дьожер призова всички граждани в балканската страна - особено представителите на нейните етнически малцинства - да участват в новото преброяване, което започна на 1 октомври. 
						Сръбският министър на вътрешните работи Ивица Дачич отправи подобно послание към етническите българи, за които при преброяването от 2002 г. бе констатирано, че представляват едва 0,27 % от близо 7,5 милионното население на Сърбия. Той ги насърчи свободно да декларират етническата си принадлежност при сегашното преброяване, което ще продължи до 15 октомври. 
						"Призовавам всички да използват това свое право; никой не трябва да се опитва да потиска това в Сърбия, защото всеки има правото да каже какъв е," е казал Дачич, цитиран от българските медии. 
						Мирослав Начков, журналист от Цариброд, каза за SETimes, че не е чувал за изявлението на Дачич. Той не си спомня и някой държавен представител да е насърчавал по време на преброяването през 2002 г. българите или членовете на някоя друга етническа група да участват в него. 
						"Доколкото си спомням, [покойният сръбски премиер] Зоран Джинджич и неговото правителство не са отправяли изрични призиви в този смисъл," каза той. 
						Българите в Цариброд, само на 8 км от границата, не бойкотират преброяването, каза Начков, като отбеляза, че очаква окончателните резултати от него да бъдат "много интересни" за експертите по социологически науки. 
						Лидерите на българската общност в Сърбия твърдят, че групата им наброява повече от посочените в резултатите от преброяването през 2001 г. 20 000 души. Такъв е случаят и в Цариброд, където е констатирано, че българите съставляват 49 % от хората, живеещи в града и селата в района. 
						"Политиците очакват новото преброяване да покаже групата като по-многочислена, така че да могат да настояват пред държавата за някои привилегии," добави Начков. "Вместо това би трябвало да намерим начини за решаване на проблемите. Специално в [Цариброд] имаме отрицателна миграция, така че етническата картина през последните десет години се изменя непрекъснато." 
						Ангел Йосифов, лидер на Демократичния съюз на българите (ДСБ), казва, че новото преброяване би трябвало да покаже, че етническите българи съставляват поне 80 % от населението на Цариброд, за да го приеме за реалистично. 
						Бедността е проблем както в Цариброд, така и в Босилеград, тъй като те не са сред най-богатите или най-развитите градове в Сърбия. 
						Йосифов обвинява управляващата в Сърбия Демократическа партия за нищожната роля, която се отрежда на политическите организации на етническите малцинства не само на държавно, но и на местно равнище. 
						"Ролята им е снижена до минимум," каза лидерът на ДСБ. "Партиите от групите на етническите малцинства нямат почти никаква дума в определянето на политиката и гласът им не се чува." 
						Иван Николов, ръководител на Културно-информационния център на българите в Босилеград, не вижда много място за оптимизъм, дори и окончателните резултати от преброяването да покажат, че процентът на етническите българи в Босилеград е по-висок сега, отколкото е бил през 2002 г. 
						"Липсват осезателни резултати в социалната и икономическата сфера," каза той. "Не очаквам нищо добро."

Обвинения в контрабанда могат да изпратят Джуканович на съд в Италия
					27/06/2007
					Бившият лидер на Черна гора, който успя да доведе страната си до независимост от Сърбия, изглежда изправен пред най-голямото предизвикателство в живота си досега.
					От Неделко Рудович за Southeast European Times от Подгорица –27/06/07
 
					 
						
Бившият премиер на Черна гора Мило Джуканович [Гети Имиджис]
						Бившият лидер на Черна гора Мило Джуканович от години е обект на слухове за участие в контрабанда на цигари. Сега двама прокурори от италианския град Бари - Еуджения Понтасулия и Джузепе Скелци - казаха, че са приключили разследването си и ще предявят обвинения срещу Джуканович и десетина други лица. 
						В петък (22 юни) италианската информационна агенция АНСА съобщи, че обвинения могат да бъдат повдигнати и срещу бившия финансов министър Мирослав Иванишевич, като и срещу Душанка Пешич-Йекнич, бивш търговски представител на Черна гора в Италия. 
						Сред обвиняемите могат да бъдат и сътрудниците на Джуканович Бранко Вуйошевич и Веселин Барович, както и Бранислав (Брано) Мичунович, който се смята за регионален бос на мафията. 
						Смята се, че групата е организирала контрабанда на цигари за Италия с катери през Адриатическо море по споразумение с италианската мафия. Цитирайки прокурорите от Бари, АНСА съобщи, че Джуканович е осигурил лицензи за внос на цигари в Черна гора, а след това цигарите са били транспортирани нелегално до Италия от черногорските пристанища Бар и Зеленика. 
						Предполага се, че парите са били изпирани през банкови сметки в Швейцария. След това средствата са били прехвърляни в Черна гора, а банкови сметки в Кипър и Лихтенщайн са били крайната им дестинация. 
						Според прокурорите в банкова сметка в Кипър с номер 03854109703948 е имало 500 млн. евро - пари, които според тях са използвани за инвестиции в Черна гора. 
						Предполага се, че Станко Суботич-Цане, съмнителен сръбски бизнесмен, обвинен в контрабанда на цигари в Сърбия, е отговарял за прането на пари. 
						Двама от потенциалните обвиняеми, Иванишевич и Пешич-Йекнич, направиха изявления, отхвърлящи обвиненията. Те казаха, че транзитът на цигарите е бил в съответствие с черногорското законодателство и постъпленията са отивали единствено в държавния бюджет. 
						Джуканович не коментира случая. В миналото обаче той отхвърли предположенията, че е обект на разследване, заявявайки, че не се занимава с контрабанда, а със законен бизнес. 
						Неговата партия, Демократичната партия на социалистите (ДПС), твърди, че случаят е политически мотивиран. 
						Обвиненията са подстрекавани от политическите врагове на Джуканович с цел да се урони престижът на ДПС и на черногорското ръководство, каза говорителят Райко Ковачевич. 
						Опозиционните партии казват, че обвиненията са сериозни. Те призовават правителството да се ангажира в процеса и да гарантира, че в крайна сметка няма обществото да плаща щетите. 
						Транзитът на цигари през Черна гора започва през 90-те години, когато републиката, като част от държавния съюз със Сърбия, бе обект на санкции от международната общност. Властите признаваха, че търговията с цигари помага да се финансират държавни дейности и социални и пенсионни разходи. Медиите в Италия съобщаваха неколкократно, че търговията свързва черногорски държавни служители с "бизнеспартньори" от италианската мафия. 
						Джуканович бе последователно премиер и президент от 1992 до 2006 г. През 1998 г. той започна да защитава идеята за отделяне на Черна гора от Сърбия - цел, която бе постигната през май 2006 г. След това Джуканович се оттегли от държавните постове, но продължи да оглавява ДПС. 
						
Габриела Преда съдейства за написването на този репортаж.

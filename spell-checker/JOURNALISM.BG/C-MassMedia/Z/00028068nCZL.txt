Скопие протестира срещу задържането на македонски журналисти в Гърция
					15/10/2008
					 
						СКОПИЕ, Македония -- Във вторник (14 октомври) външното министерство връчи протестна нота на ръководителя на гръцката служба за връзки в Скопие Александра Пападопулу след задържането на четирима македонски журналисти в Гъция по-рано същия ден. "Македония смята [задържането на журналистите] за нехуманен акт", се казва в нотата, в която гръцките власти се призовават да предприемат подходящи мерки и да предотвратяват подобни инциденти в бъдеще. Полицията е задържала журналистите - двама репортери и оператор от телевизионните станции А1 и А2 и кореспондент на всекидневника "Нова Македония" - в село Забърдани, в близост до северния град Флорина. Те са били подложени на разпит в продължение на повече от час в полицейския участък и е трябвало да представят специални разрешения, издадени от Гърция, за правенето на снимки. По-късно полицията ги е освободила, но им е забранила да разговарят с местните жители. Македонският министър-председател Никола Груевски определи случая като "възмутителен".
						Гръцкото правителство отговори, като определи изявленията на Скопие като още един "провокационен опит за пълно изкривяване на действителността" и "неприемлив опит за намеса във вътрешните работи на Гърция". (Вечер, Дневник, Утрински Весник, Елефтеротипия, Катимерини - 15/10/08; МИА, Макфакс, A1, Сител, АНА-МПА, ЕРТ, Нафтемборики - 14/10/08)

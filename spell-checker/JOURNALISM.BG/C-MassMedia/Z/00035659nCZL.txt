Международната общност призова БиХ да приеме правила за координация между полицията
					15/08/2010
					 
						САРАЕВО, Босна и Херцеговина (БиХ) -- Членове на международната общност изпратиха съвместно писмо до премиера Никола Спирич в петък (13 август) с предупреждение, че неуспешното осъществяване на координация между полицията може да застраши перспективата за евентуално безвизово пътуване до страните членки на ЕС. Върховният представител Валентин Инцко, ръководителят на полицейската мисия на ЕС в БиХ, Щефан Фелер и Борис Ярошевич, ръководител на операциите на делегацията на Европейската комисия (ЕК) в БиХ, напомниха на Спирич в писмото, че на страната все още предстои да приеме регулации за координация между полицейските власти, което е условие за безвизово пътуване. Те призоваха Министерския съвет да приеме правилата преди 31 август, така че Европейската комисия да има време да изрази мнението си по тях. 
						Междувременно Инцко, чийто мандат бе продължен в четвъртък с още една година до 31 август 2011 г., заяви в интервю в събота за "Дневни Аваз", че не съществува риск за колапс или за централизация на Бих. Той добави, че етническите малцинства в БиХ не представляват взаимна заплаха. По-скоро, каза той, най-голямата заплаха са властите, които не успяха да осъществят реформите и продължават да обслужват собствените си интереси. "През октомври [когато в БиХ ще се проведат общи и президентски избори] гражданите имат само един избор - да продължат да действат както досега, или да се придвижат напред", каза Инцко. (Дневни Аваз - 14/08/10; РТРС, Радио "Свободна Европа", Национал - 13/08/10)

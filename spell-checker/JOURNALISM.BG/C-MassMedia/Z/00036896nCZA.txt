В Македония бяха арестувани 29 души при операция срещу наркотрафик 
					27/12/2010
					Членове на "Франкфуртска мафия" са помагали за доставките за търговията с наркотици в Австрия и Германия.
					От Марина Стояновска за Southeast European Times в Скопие – 27/12/10
 
					 
						
Конфискувани пакети с хероин са изложени от македонската полиция близо до Гевгелия. [Ройтерс]
						Трима, за които се смята, че са сред лидерите на мащабна международна мрежа за наркотрафик са сред 29-те души, арестувани при неотдавнашна акция на македонската полиция с помощта на техни колеги от Германия и Австрия. 
						Наречена "Франкфуртска мафия", групата е имала връзки в град Велес и други места в Македония, твърдят властите. 
						"Смята се, че групата принадлежи към дилърска мрежа, която е успяла през последните години да продава дрога по улиците на Виена и Франкфурт на стойност милиони евро", каза министърът на вътрешните работи Гордана Янкуловска. "На всички участници в мрежата, които са били улични дилъри на хероин, са били платени пътните разходи, хотелът и храната, както и процент от продадения хероин." 
						Полицейската акция е била проведена в Свети Николе, Велес и Гевгелия. Сред арестуваните са Владе Манасков от Велес и двама жители на Скопие, Спасе Димковски и Томче Димковски. Полицията подозира, че те са играли ключова роля като организатори. 
						Четиринайсет луксозни автомобила са били конфискувани по време на акцията, както и десетки компютри, повече от 50 000 евро и 157 000 динари, два килограма марихуана и 25 малки пакети с незаконна дрога. 
						Според властите групата е била с много добра организация между отделните лица или децентрализирани клетки. Много дилъри не са се познавали и са получавали инструкции по телефона. 
						"Хората не са се познавали заради по-голяма сигурност за тях самите и за шефовете им, както и за да се предпазят от пробив в мрежата. Получавали са нареждания по телефона къде и в кой апартамент да намерят дрогата, как да я преработят, пакетират и къде да я занесат", казва Любчо Тодоровски, директор на бюрото за обществена сигурност. 
						Полицейското аташе в австрийското посолство Щефан Търнър заяви, че 69 македонски граждани са били арестувани по обвинения за търговия с дрога в резултат на координираните действия на македонската, австрийската и германската полиция. 
						И наистина много семейства във Велес са подали жалби срещу арестите, в които твърдят, че децата им са в затвора по обвинения за търговия с дрога в Австрия и Германия с присъди до 15 години. 
						Според неофициалната статистика приблизително 40 души от Велес са замесени в наркотрафик. Източници от града заявиха за SETimes, че мрежата първоначално е действала във Виена, а после се е преместила във Франкфурт поради опасения да не бъде разкрита. 
						Когато територията е била сметната за чиста, бандата се е върнала обратно във Виена. 
						Някои от онези, които са работили във Франкфурт си построили големи къщи във Велес и си купили скъпи коли, твърдят местните жители, помолили да останат анонимни.

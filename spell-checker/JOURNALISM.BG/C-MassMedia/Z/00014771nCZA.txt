Войници от БиХ заминават на мисия в Ирак
					02/06/2005
					Тридесет и шест войници от трите основни етнически области на Босна и Херцеговина отлетяха от Сараево в сряда, за да се присъединят към коалиционните сили в Ирак. За първи път страната изпраща пълна военна част за участие в международна военна операция.
					От Антонио Пърленда за Southeast European Times от Сараево – 02/06/05
 
					 
						
Войници от въоръжените сили на БиХ се подготвят за отлитане от международното летище в Сараево. [Антонио Пърленда]
						Посрещната с аплодисменти от висши държавни ръководители и членове на дипломатическия корпус, група войници с численост на взвод от трите основни етнически области на БиХ отлетя от летище Сараево в сряда (1 юни), за да се присъедини към коалиционните сили в Ирак. 
						Подразделението за ликвидиране на взривни бойни средства (ЛВБС) включва 36 професионални войници от двете автономни области -- 24 от Федерация БиХ и 12 от Република Сръбска. След десет дни на аклиматизация и допълнително обучение в Кувейт те ще се присъединят към инженерното подразделение на Морската пехота на САЩ във Фалуджа. Тяхната задача ще бъде откриването и унищожаването на конвенционални невзривени боеприпаси на определените събирателни пунктове. 
						Наскоро БиХ разположи пета поредна смяна от девет военни наблюдатели като част от мироопазващата операция на ООН в Етиопия и Еритрея и петима военни наблюдатели от трета поредна смяна като част от мисията на ООН в Демократична република Конго. Но с тази нова мисия страната -- която едва преди десет години приключи жесток междуетнически конфликт -- за първи път изпраща пълна военна част за участие в международна военна операция. 
						"С това подразделение от въоръжените сили на БиХ се открива нова фаза в развитието на нашата външна политика, която се изразява в готовността ни да изпълним поетите международни задължения за реализиране на значителни постижения [по пътя към] евроатлантическа интеграция," каза председателят на Председателството на БиХ Борислав Паравац в речта си на церемонията. Изпращането на войниците обаче бе критикувано от опозиционните партии, като Социалдемократическият съюз твърди, че председателството на БиХ не се е консултирало с парламента, преди да реши да изпрати войски в зона на военни действия. 
						Началникът на Генералния щаб на БиХ, генерал-лейтенант Сифет Поджич, призова войниците да дадат най-доброто от себе си за изпълнението на мисия, "в която не трябва да има грешки". Той им каза също да уважават иракския народ и своите събратя от коалицията - войници от 26 страни. 
						За мисията са подбрани професионални войници с опит в бойни действия, които доброволно са се включили в нея и са преминали петмесечно специализирано обучение. Средната им възраст е 35 години, като сред тях има и една жена с военномедицинска специалност. Първият контингент за ЛВБС ще служи шест месеца в Ирак, докато вторият контингент се подготвя за отпътуване.

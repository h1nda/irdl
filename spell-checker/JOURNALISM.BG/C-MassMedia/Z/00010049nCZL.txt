СФОР арестува босненски сръбски генерал за връзки с Караджич
05/03/2004
 
САРАЕВО, Босна и Херцеговина (БиХ) -- СФОР съобщи в четвъртък (4 март), че негови части са арестували босненски сръбски генерал в резултат на широкомащабните мерки за пресичане на дейността на мрежата, за която се смята, че подкрепя укриващия се Радован Караджич. Генерал Богдан Суботич е бил военен съветник на бившия лидер на босненските сърби. Той за кратко време е заемал поста министър на отбраната на босненските сърби и сега е съветник към президентството на босненските сърби. Умиротворителите казаха, че са действали по сведения, събрани по време на акциите през последните няколко седмици. Банковите сметки на Суботич са блокирани поради подозрения за връзки с Караджич.
Други новини: Американският посланик по въпросите на военните престъпления Пиер-Ришар Проспер каза пред парламента на босненските сърби, че Република Сръбска е изправена пред опасността от международни санкции, ако не арестува Караджич и военновременния му главнокомандващ, Ратко Младич. "Има лица в политическите структури, а вероятно и лица, намиращи се дори в тази зала, които могат да сложат край на този проблем, като изправят Караджич и Младич пред правосъдието", каза той.
Междувременно СФОР направи неочаквана проверка на помещенията на "Телеком Сръпске" в Баня Лука в четвъртък. От СФОР казаха, че това е рутинна операция в рамките на мандата им. (Източници на СВП, Ослободение - 05/03/04; Ройтерс, АП, АФП, Фена, РТРС, Би Би Си - 04/03/04)

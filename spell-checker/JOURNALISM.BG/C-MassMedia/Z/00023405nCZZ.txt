Дипломатически дневник: Гръцкият премиер Караманлис посети Париж
					31/07/2007
					Гръцкият премиер бе във Франция за разговори с президента Никола Саркози. Още от седмицата: Черна гора и Албания обещават да обединят усилия за борба с организираната престъпност.
					 
						
Френският президент Никола Саркози (вляво) посреща гръцкия премиер Костас Карамнлис в понеделник (30 юли) в "Елисейския дворец" в Париж. [Гети Имиджис]
						
Гръцкият премиер Костас Караманлис се срещна с френския президент Никола Саркози в Париж в понеделник (30 юли) за обсъждане на икономическите отношения, околната среда и имиграционната политика. Двамата разискваха още ситуацията на Балканите, кризата в Близкия изток, сътрудничеството между Франция и Гърция в борбата с природните пожари и предложението за Средиземноморски съюз. 
						*** 
						
Черногорският външен министър Милан Рочен бе в Скопие в понеделник (30 юли) за разговори с македонския си колега Антонио Милошоски. Те подписаха договор за сътрудничество между двете министерства и заявиха, че скоро ще бъде подписан и друг договор за сътрудничество в процеса на интеграция в евроатлантическите структури. Рочен каза още, че с Милошоски са обсъждали възобновяването на тристранните срещи между Македония, Албания и Черна гора.
						*** 
						
Гръцкият президент Каролос Папуляс пристигна в Кипър в събота (28 юли), за да участва в проявите за отбелязване на 30-годишнината от смъртта на архиепископ Макариос III. По време на посещението той се срещна с кипърския си колега Тасос Пападопулос. 
						*** 
						Американският президент Джордж Буш се срещна с посланика на Македония в Съединените щати Зоран Йолевски в петък (27 юли). Буш изрази увереност, че Македония ще получи покана за членство в НАТО на срещата на върха в Букурещ идния април и благодари на страната за приноса й в мироподдържащите мисии в Афганистан и Ирак. Той призова още македонското правителство да продължи реформите.
						*** 
						На среща в четвъртък (26 юли) в Подгорица главните прокурори на Черна гора и Албания - Весна Меденица и Теодори Солаку - обещаха да обединят усилията си за борба с организираната престъпност. Те подписаха меморандум за разбирателство, за сътрудничество между съответните институции. 
						*** 
						Началникът на гръцкия генерален щаб вицеадмирал Димитриос Гусис бе на официално посещение в Подгорица миналата седмица. Основна тема бяха възможностите за засилване на военното сътрудничество. Гърция неотдавна бе определена за контактна страна на Черна гора в подготовката й за членство в НАТО. 
						
(Различни източници -- 24/07/07-31/07/07)

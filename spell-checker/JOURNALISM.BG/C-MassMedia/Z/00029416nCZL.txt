ЮЛЕКС заяви, че служителите от съдебния сектор в Северно Косово скоро ще се върнат на работа
					25/02/2009
					 
						ПРИЩИНА, Косово -- Ръководителят на ЮЛЕКС Ив дьо Кермабон каза във вторник (24 февруари), че албанците и сърбите, работещи в съдебния сектор в Северно Косово, скоро ще се завърнат на работните си места. По време на посещение в Митровица Дьо Кермабон добави, че съдилищата, които понастоящем се управляват от ЮЛЕКС, трябва да започнат да работят с пълен капацитет, тъй като те допринасят за изграждането на по-сигурен климат в Митровица. "Ние работим за завръщането на албанските и сръбските съдии и прокурори към служебните им задължения колкото може по-скоро, така че тези съдилища да могат да започнат работа отново", отбеляза Дьо Кермабон, определяйки цялостната ситуация със сигурността като добра.
						Други новини -- Главният прокурор на ЮЛЕКС Тео Якобс ще посети Белград следващия месец, за да обсъди някои нерешени криминални дела със сръбския прокурор за военни престъпления Владимир Вукчевич. Говорителката на ЮЛЕКС Кристиина Херодес определи посещението като среща по технически въпроси.
						Междувременно служителите от здравеопазването в Косово започнаха във вторник обща стачка, обвинявайки правителството в нарушаване на споразумение от октомври за повишаване на заплатите в сектора. Федерацията на профсъюзите от здравеопазването заяви, че повишенията не са влезли в сила от януари, въпреки обещанията на правителството, а обещаните надбавки за храна в най-добрия случай се раздават напосоки. (Зери, Коха Диторе, Косова Сот, Лайм, Епока е Ре, Косовалайв, Експрес - 25/02/09; РТК, Кохавижън, Телеграфи - 24/02/09)

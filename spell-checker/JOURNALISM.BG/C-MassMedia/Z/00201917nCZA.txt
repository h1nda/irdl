Гръцката учебна година започна в объркване и без учебници 
					03/10/2011
					Гръцките ученици споделят, че са разочаровани от голите класни стаи и некомпетентните администратори, но и учителите се гневят заради същите условия.
					От Анди Дабилис за Southeast European Times от Атина -- 03/10/11
 
					 
						
Гимназисти се събраха на митинг в центъра на Атина срещу недостига на учебници в цялата страна. [Ройтерс]
						За Ирене Агелету, на 17 г., най-лошата част от посещаването на гимназията в атинския квартал Перистери е мисълта да седи в мрачна, надраскана с графити сграда, която прилича на изоставена казарма, лишена от карти, стенни часовници или цветове. 
						Сега учениците се ядосват, че учебниците им се бавят - не заради мерките за строги икономии в почти банкрутиралата страна, а заради бюрократичния безпорядък, накарал издателствата да работят с бясна скорост, за да наваксат загубеното време. 
						На учителите бе казано да раздадат на учениците DVD-та и да фотокопират материали, макар че те се оплакват, че това ще бъде по-скъпо от печатането на учебниците и че копирните им машини често са повредени. Именно този вид неефективност дразни учениците, заедно със занемарените сгради и стаи, оголени като държавната хазна. 
						"Представете си. Това правя от 12 години. Много е досадно и не можете да си представите колко ужасно е да се събуждаш всяка сутрин и да си мислиш, че трябва да ходиш там... [в училище], каза Агелету за SETimes. Седмица след началото на учебната година учениците в нейното училище окупираха сградата в знак на протест, като заключиха учителите отвън - тактика, повтаряща се и в други училища. 
						Докато Гърция оцелява с помощта на серия от заеми, част от спасителен пакет за 110 милиарда евро от тройката ЕС-МВФ-Европейска централна банка, училищата изведнъж се превърнаха в символ на всичко нередно в една страна, която е разорена и съсипана. Безработица от 16 %, близо 10 % дефицит, а 70 % от гръцките младежи казват, че ще забягнат в други страни в търсене на нов живот. 
						Говорителят на министерството на образованието Янис Мастрогеоргио каза за SETimes: "Учебниците ще бъдат доставени до средата на октомври. Винаги имаме известно забавяне заради гръцката бюрокрация." Той каза, че училищата в отдалечени райони и на островите са получили повечето учебници. 
						Министерството обвини за закъснението гръцкия Върховен административен съд, който според него се е забавил с 49 дни над допустимото, за да одобри покупката на хартия. Мастрогеоргио каза: "Опитахме се да въведем цифрово училище, внедрявайки нова технология," като използването на DVD. Но, добави той, "казахме, че ксерокопията са едно решение", и че министерството, на което парите не достигат, ще намери средства. 
						Ръководителят на Федерацията на началните учители Комниос Мантас каза за вестник "Катимерини", че учителите се подготвят за най-лошата година в историята на Гърция" и че той не вярва в графиците на правителството. "Няма начин да получим учебниците преди Коледа," добави той.
						Лица Браила, която преподава гръцки език от 29 години, каза за SETimes, че се бори с трудностите с всички сили, макар че много учители се страхуват, че ще попаднат в държавния трудов резерв, заплатата им ще бъда намалена на 60 % от нормалната за срок от една година и след това ще бъдат уволнени. "Ще ми се да беше по-добре. Без учебници е мизерия," каза тя. 
						Как преподава тя? "Трябва да използваме опита и знанията си," каза тя и добави бързо: "И ксерокопия". 
						Агелету, гимназистка от горните класове, каза, че сигурно ще отиде да учи в университет извън Гърция и да изучава криминология. "Знам, че ще е лошо, ако всички заминем, защото никой няма да остане тук, но ние не искаме да оставаме," каза тя. "Навсякъде е по-добре от тук."

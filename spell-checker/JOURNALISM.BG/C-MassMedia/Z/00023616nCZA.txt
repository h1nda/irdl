Газопровод ще достигне крайбрежието на Хърватия до 2010 г.
					21/08/2007
					Властите се надяват да увеличат използването на природен газ и да намалят зависимостта от електроенергия в Далмация и Лика.
					От Наташа Радич за Southeast European Times от Загреб –21/08/07
 
					 
						
[Гети Имиджис]
						Хърватската разпределителна мрежа за природен газ трябва да достигне адриатическото крайбрежие и п-в Истрия след три години. Съгласно споразумение, подписано в Сплит по-рано този месец, проектът на стойност 440 млн. евро ще бъде финансиран от Европейската инвестиционна банка. 
						Газопроводът с дължина 290 км ще достига до Сплит и Дубровник, с разклонения към Задар и Книн. Друго разклонение ще върви на север към градовете Пула и Умаг на п-в Истрия, свързвайки главния газопровод с унгарската граница. 
						Макар че според първоначалните планове 2011 г. бе определена за година на завършването на проекта, правителството сега е изтеглило крайния срок за 2010 г. 
						Изграждането на тази част ще даде възможност за използване на природен газ в Далмация и Лика и по-този начин ще намали зависимостта им от електроенергия, особено в Далмация, заявиха властите. Проектът е част от по-голям план, обхващащ годините 2002-2011 г., за развитие и модернизация на газоразпределението в Хърватия. 
						"За това за правителството изграждането на газопроводната мрежа е приоритет в енергийния сектор," каза премиерът Иво Санадер. "По-рано нямаше сериозни опити за това. Ние решихме да променим нещата и успяхме. Само за три години в Хърватия бяха изградени 500 км газопроводна мрежа." 
						Деветгодишният план за модернизация обхваща системата за газоразпределение Пула-Карловац, централно- и източнохърватската система и Лика-Далмация. Системата Пула-Карловац бе завършена по време на първата инвестиционна фаза, от 2002 г. до 2006 г. 
						Централно- и източнохърватската система бяха следващите. През 2006 г. 480 км нови газопроводи бяха напълно изградени и пуснати в експлоатация. Открит бе национален диспечерски център, както и система за връзка чрез оптичен кабел. 
						Правителството се надява, че насърчаването на използването на природен газ ще даде нов тласък на икономическото развитие в Лика и Далмация. Освен това намаляването на зависимостта от електроенергия би могло да бъде от полза за околната среда, казват властите.

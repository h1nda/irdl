В Сърбия процесът срещу Джинджич започва отново след изненадваща оставка
					12/09/2006
					С назначаването на нов съдия "процесът на века" в Сърбия трябваше да започне наново.
					От Игор Йованович за Southeast European Times от Белград – 12/09/06
 
					 
						
Повече от три години, след като сръбския премиер Зоран Джинджич бе застрелян през март 2003 г., делото остава неприключено. [Гети Имиджис]
						Процесът срещу обвиняемите в убийството на сръбския премиер Зоран Джинджич започна отново в Специалния съд в Белград след назначаването на нов председател на съдебния състав, Ната Месаревич. Тя ще заеме мястото на Марко Кляевич, който поиска да бъде освободен от длъжност на 1 септември, само месеци преди края на производството. Той не посочи причини за своето искане. 
						С встъпването в длъжност на нов съдия процесът, който бе открит първоначално през декември 2003 г., трябваше да започне отначало. Това не означава, че всички свидетели и съдебни експерти ще трябва отново да дават показания. Предишните им показания ще бъдат използвани като доказателства. Оттеглянето на Кляевич обаче доведе до допълнително отлагане на и без това дълго проточилия се процес. 
						Джинджич, на 50 г., бе застрелян от снайперист на излизане от автомобила си пред сградата на правителството в Белград. Реформистът с прозападна ориентация изигра ключова роля в кампанията, която доведе до свалянето на Слободан Милошевич през октомври 2000 г. Като премиер той изигра основна роля за екстрадирането на Милошевич в Хага. Това, наред с енергичните мерки, които той започна срещу организираната престъпност, разгневи националистите, останали верни на бившия режим. 
						Досега близо 100 свидетели и експерти са дали показания по делото. Повратна точка сякаш бе настъпила през май 2004 г., когато основният заподозрян Милорад Улемек-Легионера се предаде на полицията. Свидетелските показания на Улемек обаче хвърлиха малко светлина върху заговора за убийството на Джинджич. Той твърдеше, че не знае нищо за убийството и че се е укривал в къща в Белград близо 14 месеца. 
						Второто важно събитие бе арестуването на високопоставения член на престъпната банда "Земунски клан", Деян Миленкович-Бъгси, в Солун. Той бе екстрадиран в Сърбия през февруари 2005 г., но първоначално отказа да се защитава в процеса с твърденията, че се страхува от "могъщи хора". 
						По-късно Миленкович промени становището си, даде подробни показания пред прокурора и получи статут на свидетел. Показанията му биха могли да доведат до голям пробив в делото. 
						През юни 2006 г. правосъдието получи удар след измъчването и убийството на друг свидетел, бившия член на "Земунския клан" Вук Вукоевич. Той бе отказал да се включи в държавната програма за защита на свидетелите и затова не разполагаше с полицейска защита. 
						До тялото му бе намерена угарка с ДНК на един от избягалите членове на клана и полицията подозира, че Вукоевич е бил убит заради съгласието си да съдейства на съда. Свидетелските показания, които той бе дал, преди да бъде убит, ще бъдат използвани в процеса, който продължава.

Проектът за Трансилванска магистрала в Румъния бе спрян поради неплатени сметки
					15/06/2005
					Строителството на Трансилванската магистрала бе отложено по-рано този месец поради неплатени сметки. В бюджета няма достатъчно пари, а друг проект за магистрала има приоритет, обясниха официални лица.
					От Разван Амариеи за Southeast European Times от Букурещ – 15/06/05
 
					 
						
Плановете за построяване на магистрала по трасето на 4-и паневропейски транспортен коридор са по-голям приоритет от проекта за Трансилванска магистрала, каза премиерът Калин Попеску-Търичану. [АФП]
						По-рано този месец 630 от 685-те румънски работници, наети от фирмата, заета с изграждането на Трансилванската магистрала, бяха изпратени в 90-дневен принудителен отпуск, през който ще получават едва 75 % от заплатата си. Предприемачът, американската фирма "Бехтел", казва, че е взел това решение, след като министерството на транспорта не му е изплатило дължими суми. 
						"Уведомихме партньорите си, че няма пари, като оставихме на тях да преценят дали да продължат работата или не," каза Богдан Сгърчиту, началник на комуникациите в "Бехтел Румъния". 
						"Съжаляваме, че сме принудени да направим това, но е невъзможно да продължим да работим без пари... Уверени сме, че румънското правителство предприема действия за гарантиране на редовни и сигурни плащания, е казал ръководителят на външните връзки на проекта Франсис Канаван, цитиран от информационна агенция "Медиафакс". 
						Целта на 415-километровата магистрала е да свърже градовете Брашов, Търгу Муреш, Клуж и Орадя, като пресече Трансилвания и свърже Централна Румъния с ЕС. Строителството започна преди една година и по график трябва да приключи през 2012 г., като общата му стойност е около 2,7 млрд. долара. Но крайният срок сигурно ще трябва да се удължи поради подобни забавяния. 
						90-дневното прекъсване на работата предизвика протести. Стотина работници демонстрираха пред сградата на управата на Клужка област, а подизпълнителите се оплакват, че бизнесплановете им са се провалили. "За да можем да изпълним всички заявки по проекта, ние не сключихме други договори," е казал Корнел Мартинку, генерален директор на компанията "Иптана", цитиран от ежедневника Гъндул. "А сега нищо не вършим." 
						Според румънското правителство закъснелите плащания се дължат на недостиг на средства в държавния бюджет. Освен това официални представители съобщиха, че ЕС не е дал съгласието си за проекта, тъй като строителят е бил избран пряко, без търг, и защото магистралата не следва маршрута на паневропейските коридори. "Затова проектът за магистрала по четвъртия коридор, свързваща Букурещ със Сибиу, Дева, Лугож, Тимишоара, Арад и унгарската граница, ще получи приоритет," каза премиерът Калин Попеску-Търичану. 
						Изправено пред възможността Трансилванската магистрала да не бъде построена до 2015 г., правителството смекчи позицията си. "Ще строим едновременно и двете магистрали и решихме да деблокираме финансовите средства за "Бехтел", обяви Ласло Борбели, министър на благоустройството. Той обаче подчерта, че сумата, която ще бъде заделена за проекта през 2005 г., е намалена от 360 млн. долара на 213 млн. долара. 
						Властите са изплатили на "Бехтел" сметки за около 12 млн. долара, но остават още 95 млн. долара. "Ще платим тези просрочени суми и някои други сметки чрез сключване на външен заем за 122 млн. долара", обеща министърът на транспорта Георге Добре на пресконференция. 
						В момента Румъния разполага с около 228 км използваеми магистрали и още 200 км на различни стадии на строителство. Тези данни поставят страната на едно от последните места в Европа по отношение на магистралните мрежи. Мнозина наблюдатели смятат, че липсата на модерна транспортна инфраструктура е пречка пред чуждите туристи и инвеститори.

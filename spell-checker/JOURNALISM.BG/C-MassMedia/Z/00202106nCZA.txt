Оправдаването на албански депутат предизвика дебат за имунитета
					30/11/2011
					Оправдаването на депутат по дело за насилие накара албанските партии да обмислят възможността за отмяна на имунитета за членовете на парламента.
					От Бел Андони за Southeast European Times от Тирана - 30/11/11
 
					 
						
Депутатският имунитет е поставен под въпрос. [Ройтерс]
						Насилието срещу футболен съдия от страна на албански депутат - и използването на парламентарния му имунитет, за да избегне повдигането на обвинения - накара правителството да предприеме мерки за премахването на тази защита за членовете на парламента. 
						В исторически план имунитетът възниква като средство, което трябва да гарантира правилното функциониране на демократичните държавни институции, което може да бъде възпрепятствано от обвинения в престъпни деяния. 
						Отделни хора и независими институции обаче твърдят, че имунитетът вреди на демократичния процес в Албания. 
						Управляващата Демократическа партия (ДП) и опозиционната Социалистическа партия (СП) изразиха готовността си да се откажат от защитата на имунитета на институционална конференция на членовете на парламента, която се проведе на 14 февруари тази година. 
						Представителите на СП заявиха, че за да се премахне тази защита за депутатите, са необходими промени в конституцията. Министърът на правосъдието от управляващата ДП Едуард Халими обаче посочи, че имунитетът на депутатите може да бъде премахнат със специално решение на парламента, без да се засяга конституцията. 
						Вьолца Мечай, изпълнителен директор на Албанския хелзинкски комитет, каза за SETimes, че е необходимо законът за имунитета да бъде преразгледан, защото няма възможност за провеждане на наказателни преследвания срещу депутати и министри за незаконни деяния. 
						"Първо, имунитетът трябва да защитава депутатите само по отношение на действия и становища, свързани с тяхната функция като представители на народа, а не за всяко действие, което те могат да извършат извън този контекст", заяви Мечай. 
						"На второ място, депутатите трябва да се ползват с имунитет по начин, който не препятства разследванията на прокуратурата и не пречи на функционирането на парламента и неговите комисии." 
						Луан Омари, експерт към албанския конституционен съд, приветства действия като тези на министрите от Демократическата партия, които се отказаха доброволно от имунитета си. Омари обаче изрази съмнение във валидността на тези действия без промени в конституцията. 
						"В Италия и Франция имунитетът беше отменен", посочи Омари за SETimes. "Венецианската комисия излезе със становище, че би било по-добре имунитетът да бъде премахнат, но това действие трябва да бъде утвърдено в конституцията." 
						"Необходимо е да се предвиди справедлив процес, включително по отношение на имунитета на съдиите през последните години, които са обвинявани предимно в корупция. Имунитетът трябва да бъде премахнат само с конституционни промени." 
						Както беше посочено на конференцията през февруари, различните части на албанското общество са на различни мнения по отношение на премахването или ограничаването на имунитета. 
						Според Мечай гражданите и съдиите в страната имат по-голям интерес от ограничаването на имунитета на членовете на парламента, по-специално, защото с тази защита управляващото мнозинство се чувства по-сигурно.
						Ето защо опозиционните партии и техните членове настояват по-енергично за премахване на имунитета и за ограничаване на неговия обхват. Депутатите от опозицията обаче са склонни да заемат противоположната позиция, когато се върнат на власт, което показва, че намесата им за ограничаване и отказ от имунитета се основава на скрити мотиви, заяви Мечай. 
						Засега политическата криза между двете основни партии в парламента превръща конституционните промени в доста далечна вероятност.

ЕС иска граничният спор между Хърватия и Словения да бъде уреден тази седмица
					16/06/2009
					Хърватия и Словения трябва да постигнат решение на граничния си спор тази седмица, каза еврокомисарят по разширяването Оли Рен. В сряда се очаква да се проведе нова среща.
					(AФП, ДПА, Блумбърг, Евронюз, Явно, Б92, МИНА - 15/06/09)
 
					 
						
"Искрено се надявам скоро да сложим край на този процес. Моментът на истината дойде," каза преди срещата еврокомисарят по разширяването Оли Рен. [Гети Имиджис]
						Външните министри на Хърватия и Словения не успяха да постигнат споразумение по продължаващия граничен спор между своите две страни по време на разговорите с еврокомисаря по разширяването Оли Рен в понеделник (15 юни) в Люксембург.
						"Днес не намерихме решение и се споразумяхме да продължим разговорите,” заяви след срещата хърватският външен министър Гордан Яндрокович.
						Основна тема на преговорите бе последното предложение на Рен за уреждане на спора, датиращ от 1991 г., когато двете страни обявиха независимост от бивша Югославия. Кавгата за няколко малки села и линията на морската граница между двете адриатически държави се превърна в основна спънка за напредъка на присъединяването на Хърватия към ЕС. 
						Словения, която се присъедини към Съюза през 2004 г., наложи вето върху отварянето на нови глави в преговорите за членство на Хърватия с Брюксел след декември 2008 г. Тя заплаши да продължи да блокира процеса до решаването на граничния спор. 
						Патовото положение заплашва да осуети шансовете на Хърватия да завърши преговорите си за членство до края на тази година, както бе запланувано, предупредиха анализатори. Балканската страна, която се надява да стане 28-ият член на Съюза до 2011 г., е затворила досега едва седем от 33 преговорни глави. 
						 В опит за разплитане на възела Рен предложи през април план за уреждане на спора, съгласно който да бъде създаден специален международен арбитражен трибунал, който да реши въпроса.
						Определяйки предложението като „приемаш или отхвърляш”, Хърватия го прие без забележки. Политиците в Словения обаче не бяха доволни от плана, заявявайки, че страната им не е изрично призната като морска държава, което би могло да й попречи да получи пряк достъп до международни води в северната част на Адриатическо море.
						През май Словения внесе изменения в предложението на Рен. Определяйки исканите промени като „решаващи” за интересите на страната му, словенският премиер Борут Пахор предупреди, че Любляна ще отхвърли плана като цяло, ако те не бъдат включени в него.
						В понеделник словенският външен министър Самуел Збогар каза, че новото предложение на Рен включва някои от предложенията, изпратени до Брюксел миналия месец. 
						"Сега трябва да проучим предложението и да го дискутираме в правителството и парламента,” каза той пред репортери след разговорите в Люксембург. 
						Рен каза, че решение трябва да бъде постигнато преди двудневната среща на върха на ЕС в четвъртък и петък в Брюксел. Той посочи по-късно, че най-вероятно в сряда ще се състои нова среща, след като двамата министри проведат необходимите консултации в страните си. 
						"Производителността ни би могла да е по-висока, но поне работим много задълбочено,” каза Рен, цитиран от ДПА. 
						Пахор заяви, че „по принцип е удовлетворен” от новата версия на плана, заявявайки пред репортери в Любляна, че тя е по-близо до отразяването на националните интереси на двете страни.
						"Това би могло да бъде основа за крайно решение, което справедливо да установи общата граница,” каза словенският премиер, цитиран от АФП.

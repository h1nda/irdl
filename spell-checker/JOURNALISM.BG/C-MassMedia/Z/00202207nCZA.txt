Малцинствата твърдят, че в Албания има дискриминация срещу правото на националност
					30/12/2011
					Малцинствата в Албания планират да оспорват решението на Конституционния съд да определи категорията "националност" за неконституционна в юридическите и граждански регистри, както и във формулярите за преброяване на населението. 
					От Клаудия Лутовска за Southeast European Times в Преспа - 30/12/11
 
					 
						
Едмонд Темелко, лидер на македонското малцинство в Албания. [Клаудия Лутовска/SETimes]
						Етническите малцинства в Албания - македонци, гърци, сърби, черногорци, власи, роми и египтяни - съобщиха, че ще търсят съдебна отговорност в Европейския съд по човешки права в Страсбург, след като Конституционният съд в Албания реши миналата седмица да заличи категорията "националност" в юридическите и граждански регистри. 
						Съдът определи, че "националността" не е необходимо да бъде включена във формулярите за преброяване на населението в Албания. 
						Недоволство предизвиква и заличаването на "националност" в официалните регистри, документиращи ражданията, включително за вече признатите малцинства като гърците в южната част на Албания и македонците в района на Мала Преспа. 
						Албанският съд е действал така поради правното предизвикателство, отправено от няколко местни съдии и от Съюза "Червено и черно", един от главните опоненти на регистрирането на етническа и религиозна идентичност в албанското преброяване на населението, което се проведе миналия октомври. 
						"Някакво изкуствено гръцко малцинство ще иска специален статут, може би процент в парламента или в правителството", заяви заместник-председателя на Висшия съдебен съвет на Албания Крешник Спахиу. Съветът се председателства от президента Бамир Топи, за да се упражнява контрол върху съдебната система. 
						Малцинствата твърдят, че правителството проявява открита дискриминация, като определя като неконституционно гражданите да бъдат от някаква друга националност, различна от албанската. Някои вече са изпратили протестни писма, преди да решат да оспорват съдебното решение в Страсбург. 
						"Признатото македонско малцинство, което живее в района на Мала Преспа, не може вече да се обявява като такова. Настояваме албанските власти да позволят свободното обявяване на националността за всички македонци в Албания, а не само за живеещите в Мала Преспа", каза за SETimes Едмонд Темелко, председател на Македонския съюз за европейска интеграция 
						"Гърците в южната част на страната, които са признати за малцинство, също не могат вече да се обявяват за гърци. Това важи също и за сърбите и черногорците, да не говорим за другите, които не са признати за малцинства", добави Темелко. 
						"Положението е много тревожно за нас. Нашите политици от всички цветове, медиите на малцинствата, интелектуалци и страната като цяло не трябва да позволяват този коварен план на Тирана срещу нас да бъде осъществен", каза за вестник "Вулиарати" гръцкият жител Димитрис Дуцис. 
						Решението на съда бе взето само седмици, след като малцинствата изразиха протест по отношение на неизпълнените обещания на албанските политици да регистрират етническата принадлежност на гражданите по време на преброяването. 
						Вангел Дула, представител на партията на гръцкото малцинство "Партия за човешки права", също заклейми представителите на международната общност в Тирана за това, че са пренебрегнали призивите на малцинствата за диалог и сътрудничество. 
						"Юридическата битка по въпроса за националността ще продължи в Страсбург, тъй като решението [на Конституционния съд] противоречи на Член 20 от Конституцията на Република Албания", каза Дуле на среща неотдавна на представители на всички малцинства в Корча. 
						На срещата представителите на малцинствата подписаха съвместна декларация, в която заявяват, че не признават резултатите от преброяването през октомври. Преброяването е било манипулирано и белязано с нарушения, тъй като е било проведено без необходимата прозрачност, твърдят те. 
						"Повечето членове на малцинствата реагираха положително на нашия призив за бойкот и те не са преброени. Законът за преброяването на населението не е предназначен да разкрие действителния брой на членовете на малцинствата, а да манипулира статистиката, което продставлява продължение на дискриминационната политика на тоталитарния режим", се казва в декларацията. 
						"Член 20 от Закона за преброяването на населението определя такса от 1 000 долара за онези, които ще се обявят за неалбанци, ако не са вписани като такива в регистрите. С подобни действия албанската държава продължава политиката, наследена от предишната тоталитарна система изкуствено да показва, че е етнически хомогенна и не е мултиетническа страна", каза Темелко. 
						Малцинствата апелираха към правителството да започне истински диалог за внасяне на поправки в съществуващото законодателство и за спазване на техните права на основата на международните стандарти. 
						В началото на октомври албанският външен министър Едмонд Хаджинасато се срещна със своя македонски колега Никола Поповски и го уведоми, че резултатите от преброяването ще отразят реалността и че македонците и всички малцинства ще могат да декларират какви са. 
						"Внимателното провеждане на преброяването на населението е важно за хармонизиране на процеса с международната е европейска правна рамка в областта на човешките права", каза за SETimes говорителят на Министерството на външните работи на Македония Борче Стамов. 
						Това, което е необходимо за осъществяване на международните стандарти, каза той, е "пълно и постоянно спазване на принципа на самоопределение и предотвратяване на злоупотреби с разпоредбите на местния закон".

Настасе обявява румънския референдум за валиден
20/10/2003
 
БУКУРЕЩ, Румъния -- Премиерът Адриан Настасе обяви в неделя (19 октомври), че резултатите от двудневния референдум за новата конституция са валидни. Позовавайки се на предварителни оценки, избирателната комисия обяви в неделя, че избирателната активност е била 54.5 %. Официалните резултати се очакват в началото на тази седмица. Новата конституция бе изработена с цел да улесни присъединяването на Румъния към ЕС.
Други новини: трима членове на кабинета са били отстранени във връзка с твърдения за корупция. Все още не е ясно дали те са подали оставка или са били освободени от Настасе. Тримата са министърът на европейската интеграция Хилдегард Пувак, която е разследвана за възможна злоупотреба със средства на ЕС; министърът на здравеопазването Мирча Беуран и министърът за координация на правителствената дейност Шербан Михайлеску. Британският посланик в Румъния Куинтън Куейл заяви миналата седмица, че безпокойствата, свързани с корупцията, карат много чужди инвеститори да не влагат капиталите си в страната. Той призова правителството да подобри имиджа си зад граница. (БиБи Си - 20/10 /03; АП, АФП - 19/10/03; Медиафакс - 17/10/03)

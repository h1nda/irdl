НАТО разширява мандата на КФОР
					13/06/2008
					Министрите на отбраната от НАТО се договориха в четвъртък да разширят мандата на КФОР, като включат обучение на новосъздадената косовска армия.
					(Euobserver - 13/06/08; АП, Ройтерс, АФП, ДПА, Дойче Веле, Би Би Си - 12/06/08)
 
					 
						
"Днес се договорихме да изпълняваме новите задачи на НАТО в Косово. С това решение НАТО ще може да оказва съдействие на Косово при изграждане на необходимите демократични институции в сферата на сигурността," заяви генералният секретар на НАТО Яп де Хоп Схефер. [Гети Имиджис]
						Решението на министрите на отбраната от НАТО от четвъртък (12 юни) разчиства пътя пред КФОР да започне обучение на новосъздадената косовска армия скоро след като конституцията на отскоро независимата държава влезе в сила в неделя.
						"НАТО ще контролира разформироването на Корпуса за защита на Косово (КЗК) и ще контролира и осигурява подкрепа и обучение на Силите за сигурност на Косово(ССК), намиращи се под граждански контрол," заяви в Брюксел генералният секретар на НАТО Яп де Хоп Схефер, цитиран от ДПА. 
						Тази стъпка, отбеляза още той, ще позволи на Алианса да предостави подкрепа на Косово в усилията на страната да изгради необходимите демократични институции в сферата на сигурността.
						При едностранното обявяване от Косово на независимост от Сърбия на 17 февруари премиерът Хашим Тачи потвърди ангажимента на Прищина да изпълнява плана на бившия специален пратеник на ООН Марти Ахтисаари.
						Планът предвиждаше, освен всичко друго, разпускане на КЗК и създаване на ССК като многоетнически, лековъоръжени сили с численост до 2 500 души. Все още не е ясно обаче дали представителите на сръбското малцинство в Косово са готови да се присъединят към силите, каза говорителят на НАТО Джеймс Апатурай. С подкрепата на Сърбия и Русия общността продължава силно да се противопоставя на независимостта на Косово.
						 Първоначално ССК ще се съсредоточат върху кризисното управление, гражданската защита и обезвреждането на мини, заяви в четвъртък Де Хоп Схефер.
						 Целта на НАТО е до края на тази година да бъде създадена напълно функционираща 1 200-членна армия, съобщи АП, цитирайки неназовани дипломати.
						636-те военнослужещи на Испания в Косово обаче няма да вземат участие в усилията на НАТО да обучи ССК, а Румъния и Словакия вероятно ще вземат решение по същия въпрос по-късно. Трите държави не признават независимостта на Косово и настояват, че тяхното участие в обучаващата мисия фактически би означавала признаване на държавата.
						Съгласно постигнатата в четвъртък договореност ще бъде създаден специален фонд за проекта ССК извън общия бюджет на НАТО. Въпреки че Испания ще запази своя контингент в силите на КФОР с обща численост 16 000 души, тя няма да финансира мисията.
						Турция обаче блокира предложената промяна в оперативния план на КФОР, засягащ сътрудничеството между водените от НАТО сили и ЮЛЕКС, като се аргументира, че това може да означава обмен на секретна военна информация с Кипър, който е член на ЕС, но не и на 26-членния Алианс.
						Наблюдатели смятат, че това може да породи трудности за международните усилия в Косово.
						Де Хоп Схефер обаче явно не споделя тази тревога. "Знаем къде се намираме в отношенията между ЮНМИК и КФОР, а мисията ЮЛЕКС ще има отношения с ЮНМИК," каза той. "Никой командващ от КФОР няма да стои безучастно, ако възникне извънредна ситуация и има изложени на риск хора: това трябва да бъде съвсем ясно.”

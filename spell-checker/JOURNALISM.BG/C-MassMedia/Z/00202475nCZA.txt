Бавен напредък на програмите за защита на свидетелите в Югоизточна Европа 
					27/03/2012
					Прилагането на програма за защита на свидетелите в Косово е в застой. 
					От Сафет Кабашай за Southeast European Times от Прищина -- 27/03/12 
 
					 
						
Косово гласува закона за защита на свидетелите, но вътрешното министерство забави пълното му прилагане. [Ройтерс] 
						Осем месеца след като Косово одобри закон за защита на свидетелите, който да опазва лицата, подаващи сигнали за престъпления, от организираната престъпност и от корупцията, все още предстои законът да бъде приложен, защото властите не са уточнили някои негови подробности. 
						Пред този проблем са изправени много балкански държави. Съветът на Европа заяви през декември, че въпреки че много балкански държави са гласували подобни закони, единствено Хърватия се смята за държава с напреднала политика и правилно прилагане на закона за защита на свидетелите. 
						Властите в Косово заявиха, че техният закон за защита на свидетелите няма да влезе в сила до 2013 г. Вътрешното министерство заяви, че законът се изпълнява частично, но без най-важните му аспекти. 
						"Пълното прилагане на закона ще започне след създаването на звено за защита на свидетелите и след като законът бъде допълнен с други законови разпоредби", заяви за SETimes говорителят на вътрешното министерство Бехар Хазири. 
						Арбен Гаши, председател на юридическата комисия на парламента, заяви за SETimes, че забавянето е неоправдано. Фактът, че законът е бил приет от парламента, означава, че правителството трябва да започне да го прилага, каза той. 
						"Прилагането на закона влияе на борбата с организираната престъпност. Защитата на свидетелите зависи от прилагането на този закон", заяви той. "Прилагането е отговорност на механизмите, които го изпълняват, защото за свидетелите в борбата с обикновената и организираната престъпност ще има последици." 
						Министерството твърди, че забавянето се дължи на липсата на пари, тъй като защитата на свидетелите изисква значителна финансова помощ. В зависимост от естеството на делата свидетелите може да бъдат депортирани в чужбина, да бъде сменена тяхната самоличност или дори да бъдат подложени на пластична хирургия. 
						Гаши заяви, че правителството трябва да осигури парите, предвидени в закона, заради значението на програмите за борбата с организираната престъпност. 
						От службата на ЕС в Косово споделят същото чувство за спешност. 
						"Прилагането на този закон е от голямо значение, тъй като защитата на свидетелите е крайъгълен камък на всяка работеща съдебна система. Като такъв неговото бързо прилагане ще бъде особено важно за надеждите на Косово за членство в ЕС", заяви за SETimes пресаташето на службата на ЕС Сюзана Бютючи. 
						Вътрешното министерство е получило помощ от ЕК за регионален проект за увеличаване на капацитета за защита на свидетелите и ще търси сътрудничество с чужди страни в процеса на влизането в сила на закона. 
						ЮЛЕКС също помага на министерството в тази фаза. "Звеното за сигурност на свидетелите (ЗСС) на ЮЛЕКС си сътрудничи с министерството на вътрешните работи и полицията на Косово в изграждането на местен капацитет. То има представители в работната група и има готовност да разработи подзаконовите актове, необходими за влизането в сила на закона", заяви говорителят на мисията Блерим Красничи за SETimes. 
						"Докато Косово е в процес на разработване на собствена програма за защита на свидетелите, ЮЛЕКС има своя Програма за сигурност на свидетелите, действаща в Косово и извън него", добави той. 
						Красничи заяви, че програмата е била многократно изпробвана и много хора са я използвали и все още я използват. Критичен момент за ЮЛЕКС е било самоубийството на Агим Зогай в Германия миналата година. Той беше защитен свидетел в процеса за военни престъпления по делото "Клечка" срещу бившия министър на транспорта Фатмир Лимай и още девет бивши членове на "Армията за освобождение на Косово". 
					
				
			
					 
					
 
 

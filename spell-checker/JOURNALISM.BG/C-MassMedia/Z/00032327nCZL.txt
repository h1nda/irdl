Йеремич предвижда членство на Сърбия в ЕС до седем години
					11/11/2009
					 
						БРЮКСЕЛ, Белгия -- Сръбският външен министър Вук Йеремич каза, че вижда членството на страната си в ЕС в рамките на пет до седем години. В интервю, публикувано във вторник (10 ноември) на уебсайта на Европейския парламент (ЕП), Йеремич потвърждава отново намерението на Белград да се кандидатира за членство в ЕС до края на тази година. "Много е трудно да си представим стабилна, мирна и просперираща част от Европа с голяма черна дупка в нея", каза Йеремич, добавяйки, че е оптимист, че целите Западни Балкани ще се присъединят към блока.
						Други новини от вторник -- Македонският външен министър Антонио Милошоски каза пред членовете на Комисията по външна политика на ЕП, че Скопие е готово да засили своя диалог с Гърция по всички оставащи въпроси. Във връзка с предстоящото премахване на визовите изисквания за Македония Милошоски каза, че Скопие желае да сподели своя опит в процеса на либерализация на визовия режим с Албания и Косово. Той добави, че Скопие очаква подкрепата на ЕП за получаване на конкретна дата за започване на присъединителните преговори. (Танюг, Б92, Блиц, МИА, Алсат - 10/11/09)

Сръбският Конституционен съд връща съдиите обратно на работа
		23/07/2012
		Експерти казват, че най-новото съдебно решение означава провал на съдебната реформа от 2009 г., проведена от тогавашното сръбско правителство.
		От Игор Йованович за Southeast European Times от Белград -- 23.07.12
 
		 
			
Експерти призовават за съдебна реформа в Сърбия. [Ройтерс]
			Сръбският конституционен съд назначи обратно на работа 194 съдии и 122-ма прокурори, поставяйки под съмнение доколко обоснован е бил опитът на държавата за съдебна реформа преди три години.
			Повече от 800 съдии не бяха преназначени през 2009 г. по време на съдебната реформа, проведена от кабинета, оглавяван от управляващата тогава Демократическа партия (ДП).
			Опозицията и Асоциацията на съдиите в Сърбия оспориха реформата, определяйки я като "политическа чистка". Парламентарната асамблея на Съвета на Европа и Европейският парламент също бяха против нея.
			Очаква се решението на Конституционния съд от сряда (18 юли) да бъде първа стъпка към масовото връщане на неназначените съдии на работните им места.
			Съдията от Върховния съд в Белград Омер Хаджиомерович каза за SETimes, че решението на Конституционния съд може да представлява проблем за държавния бюджет, от който ще трябва да се изплащат заплати на всички върнати на работа. От друга страна обаче, добави той, решението е добро, защото липсва персонал в съдебната система, която е затруднена от многото нерешени дела.
			"Сега е време да преосмислим цялата съдебна реформа. Основната характеристика на съдебната система трябва да бъде независимостта и постоянството на съдебния пост - ако те липсват, съдебната система няма да служи на гражданите", каза Хаджиомерович.
			Той добави обаче, че държавата не трябва да "започва от нулата" със съдебната реформа. Трябва да погледнем какво е направено и кое е било добро. Продължавахме да започваме от нулата и никога не стигнахме далеч", каза съдията.
			Експертите одобряват решението на Конституционния съд, но казват, че избраният момент е проблематичен, защото решението е било прието преди сформирането на ново правителство, в което финалната дума ще бъде на Сръбската прогресивна партия - отявлен противник на съдебната реформа.
			Весна Ракич-Водинелич, професор в Юридическия факултет на университета, каза, че решението е трябвало да бъде взето през 2010 г., когато съдиите, които не са били преназначени, са подали жалби.
			"Решението трябваше да бъде взето, когато съдиите подадоха жалбите си, цялата ситуация щеше да има различен изход и щяхме да можем да кажем, че имаме пазител на върховенството на закона, Конституционния съд, а след това щяха да бъдат повдигнати други въпроси, свързани с по-ранни решения на съдебното министерство и висшия съвет", каза тя за SETimes.
			Представители на съдебното министерство и на Висшия съдебен съвет отказаха да говорят относно решението, но публикуваха изявление, в което се казва, че решенията на съда са били "политически мотивирани" и са можели да имат "много вредни последствия."
			Решението на Конституционния съд "връща на работа загубили доверие съдии, които да раздават справедливост от съдебната зала и чиято работа през последните години е била публично критикувана, и сред които има лица, обвинени и осъдени за сериозни криминални закононарушения", се казва в изявлението.
			Драгана Болевич, председател на Асоциацията на съдиите, каза за SETimes, че съдебната реформа "е била политическа чистка и експеримент, обречен на провал."
			"Ако някой иска да променя системата, не трябва да го прави, заменяйки дадени хора", каза тя.
			Според Болевич успешната съдебна система изисква ясни критерии за оценяване на съдиите, избор на нови членове, възстановяване на доверието във Висшия съдебен съвет и формиране на ефективна и икономична съдебна система.
		
	
 
					 
					
 
 

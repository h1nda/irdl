Сърбия обича своите зимни традиции
					06/01/2009
					Сръбската православна църква използва Юлианския календар, според който вярващите могат да празнуват Нова Година не един, а два пъти.
					От Игор Йованович за Southeast European Times от Белград -- 09/01/06
 
					 
						
Православни сърби горят дъбови клони на Бъдни вечер пред църквата “Св. Сава” в Белград. [Гети Имиджис]
						Сръбската православна църква все още използва Юлианския календар, който дава възможност на сърбите да празнуват Нова година два пъти: веднъж заедно с останалия свят на 31 декември и още веднъж на 13 януари. 
						Различните календари обаче създават някои проблеми за църквата: а именно в момент, когато вярващите трябва да постят преди православната Коледа в сряда (7 януари), много от тях празнуват Нова година според светския Григориански календар. 
						В комунистическа Сърбия преди въвеждането на многопартийната система спазването на религиозните празници можеше да се приеме за политическо дисидентство. При режима на Милошевич през 90-те години на ХХ век опозиционните партии често превръщаха публичните празненства по случай така наречената “сръбска” Нова година в митинги срещу тогавашния сръбски и югославски президент. 
						Сега обаче публичното честване на Нова година е голямо предимство за сръбския туризъм, защото десетки хиляди хора от бившите югославски републики се събират в Сърбия - по-специално в Белград - за да празнуват. 
						Според сръбските обичаи Коледа е най-богатият празник. Сърбите смятат, че той се празнува в семеен кръг. Вместо с обичайните поздравления на Коледа хората се поздравяват с "Христос се роди", а отговорът е "Наистина се роди". 
						Нощта преди Коледа се нарича Бадни дан (Ден на Бадня). Смята се, че това название произлиза от името на божество, почитано от старите сърби политеисти, Бадня. Според преданията, когато приели християнството, сърбите хвърлили дървените статуи на Бадня в огъня. 
						Това поставило началото на горенето на "бадняк", сух клон от дъб, на Бъдни вечер. Единият край на клона се намазва с мед, който децата ближат. 
						Този обичай крие и друг символ – топлейки се край горящото дърво, членовете на семейството се сгряват с любов, честност и единство. Преди Коледа те покриват пода на дома си със слама, символизираща мястото, където се е родил Исус Христос. 
						За Коледа семействата пекат специален хляб, наречен чесница, и поставят в тестото златна или сребърна монета като дар за Христос. Всеки член на семейството получава парче от хляба. 
						Според вярванията годината ще бъде плодородна, ако на Коледа вали сняг. Дъждът или внезапното повишение на температурите са лош знак. Започването на някакво начинание след коледния обяд носи усърдие и успех през следващата година.

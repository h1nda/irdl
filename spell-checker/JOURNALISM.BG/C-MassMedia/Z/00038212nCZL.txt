Служител на ЮЛЕКС е уволнен, други са прехвърлени 
					18/04/2011
					
						ПРИЩИНА, Косово -- ЮЛЕКС съобщи, че един международен член на мисията е бил уволнен заради предполагаеми злоупотреби и че други членове на персонала са временно прехвърлени да изпълняват други задължения в рамките на мисията от съображения за сигурност. "Всички лица са работили към екипа за лична охрана на ръководителя на мисията, с отговорност за физическата му сигурност," съобщи в неделя (17 април) ЮЛЕКС. Медиите предадоха, че уволненият служител е правел обидни изказвания срещу Косово като държава, албанците като народност и тяхната религия, и че е заплашвал местния персонал да не говори открито. Изходът от разследването се очаква преди края на този месец.
						Междувременно ръководителят на Съвета за защита на човешките права и свободи Беджет Шала настоя за сваляне на имунитета на обвинените, ако твърденията бъдат доказани. Той добави, че в ЮЛЕКС е имало и случаи на сексуален тормоз, за които членовете на местния персонал се страхуват да докладват писмено поради опасения да не загубят работата си. (Експрес, Клан Косова, Indeksonline, Кохавижън - 17/04/11)

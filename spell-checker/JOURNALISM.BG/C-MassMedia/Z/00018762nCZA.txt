Международни представители отхвърлят призивите за референдум за независимост на РС 
					31/05/2006
					Неотдавнашните призиви на босненски сърби за референдум за независимост бяха посрещнати с неодобрение от страна на международни представители, като някои от тях ги определиха като лоша идея, а други подчертаха неконституционността на всякакви действия в тази посока.
					(ФТ, ФЕНА, СЕЕ Сикюрити Монитор, РСЕ/РС - 30/05/06; Ройтерс, Служба на върховния представител - 29/05/06)
 
					 
						
Провеждането на референдум в Република Сръбска "нито е добра идея, нито е навременна идея," заяви еврокомисарят по разширяването Оли Рен. 
						Неотдавнашните призиви на босненски сръбски политици за референдум за независимост в Република Сръбска (РС) бяха посрещнати с вълна от критики от страна на високопоставени международни представители. 
						Подобни призиви не служат на интересите на гражданите от автономната област, отбеляза еврокомисарят по разширяването Оли Рен във вторник (30 май). Провеждането на референдум в РС "нито е добра идея, нито е навременна идея," каза той. 
						Това, което всъщност заслужава народът на Босна и Херцеговина (БиХ), е реформа "чрез конституционна еволюция, а не чрез конституционна революция", каза той по време на среща на Пакта за стабилност за Югоизточна Европа в Белград. 
						Подобно изявление направи и Ерхард Бусек, координатор на Пакта за стабилност, който призова политиците от РС да се съсредоточат върху икономическите проблеми и въпроси, които биха допринесли за повишаването на жизнения стандарт в областта. 
						След референдума за независимост в Черна гора на 21 май премиерът на РС Милорад Додик, който е и лидер на Съюза на независимите социалдемократи (СНСД), намекна в събота, че на народа на БиХ също трябва да се даде шанс да реши бъдещето си по подобен начин. 
						В изказване пред босненския ежедневник "Ослободжение" той каза, че БиХ трябва да бъде организирана като федерална държава, в която всяка от съставните области да има право на самоопределение чрез референдум. В края на седмицата обаче той изпрати отворено писмо до медиите, в което заяви, че само е разсъждавал върху евентуални сценарии за бъдещето и че е готов да обсъжда тези въпроси с всеки от БиХ, който счита РС за равноправен партньор. 
						В отговор на коментарите на Додик Службата на върховния представител (СВП) в БиХ публикува в понеделник декларация, в която напомня на премиера на РС, че в конституцията, включена в Дейтънското мирно споразумение, което сложи край на войната от 1992-1995 г. в БиХ, не се предвижда възможност за референдуми за независимост. 
						"Република Сръбска, автономна област в рамките на държавата БиХ, няма юрисдикция да оргнизира референдум за отделяне," се казва в декларацията. "Това би било в разрез с конституцията на БиХ и Дейтънското мирно споразумение. Международната общност няма да позволи да бъдат застрашени суверенитетът и териториалната цялост на Босна и Херцеговина. Босна и Херцеговина не подлежи на обсъждане нито сега, нито в бъдеще." 
						Единствените два варианта за БиХ са или да прилага реформите, които биха й позволили да се движи напред по пътя й към интеграция в ЕС и НАТО, или да реши да не следва необходимите реформи и да бъде изправена пред стагнация. 
						"Няма трети път," се казва в декларацията на СВП. "Безплодни дискусии за референдуми способстват за несигурност и нестабилност в страната в момент, когато Босна и Херцеговина се нуждае от сигурност -- сигурността, че реформите ще бъдат осъществени." 
						Междувременно в опит да омаловажи изказванията на Додик високопоставен функционер от СНСД каза във вторник, че думите на премиера на РС са били извадени от контекста и че той само е споменал референдума като възможност, а не като конкретен план за действия в тази посока. 
						"СНСД счита за преувеличени историите за референдума, независимо какво е казал нашият председател пред медиите във връзка с това," заяви Райко Вашич, генерален секретар на СНСД. Според него Додик само е споменал референдума като възможност за включване в промените на конституцията и като инструмент за решаване на политическите проблеми в тази част на Европа. "Ние отхвърляме всякакви слухове, че разцепваме БиХ," каза Вашич.

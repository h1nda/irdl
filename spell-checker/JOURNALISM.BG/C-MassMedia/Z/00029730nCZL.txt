Камарата на представителите на БиХ одобри конституционните промени
					26/03/2009
					 
						САРАЕВО, Босна и Херцеговина (БиХ) -- В сряда (25 март) Камарата на представителите прие предложените конституционни промени, отнасящи се до статута на област Бръчко. Тридесет и шест от депутатите от камарата подкрепиха промените, един гласува против, а двама се въздържаха. Според промените правният статут на областта ще бъде защитен от конституцията, а Конституционният съд на БиХ ще решава всички спорове между общностите във връзка с окончателния статут на Бръчко. Отношенията между областта и институциите на БиХ могат по-нататък да се регулират от закони, приемани от парламента. Очаква се Камарата на народите да гласува по промените в четвъртък. Решаването на този въпрос е предварително условие за трансформирането на Службата на върховния представител в Служба на специалния представител на ЕС. (Дневни Аваз, РТРС, СРНА, Независне Новине - 25/03/09)

Върховният представител и премиерът на РС се съгласиха, че е необходимо пълно сътрудничество с МНСБЮ
					04/04/2006
					 
						БАНЯ ЛУКА, Босна и Херцеговина (БиХ) -- По време на среща в Баня Лука в понеделник (3 април) върховният представител Кристиан Шварц-Шилинг и премиерът на Република Сръбска (РС) Милорад Додик се съгласиха, че е необходимо пълно сътрудничество с Трибунала на ООН за военни престъпления. Додик каза, че е уверил Шварц-Шилинг, че новото правителство на републиката е твърдо решено да изпълни останалите си задължения към Трибунала. По време на разговорите върховният представител е призовал също за ускорено преструктуриране на полицията.
						Също в понеделник Шварц-Шилинг публикува решение, с което частично възстановява на работа държавни служители, освободени от неговите предшественици в БиХ. Служителите -- освен уволнените по причини, свързани със сътрудничеството с Трибунала на ООН за военни престъпления -- ще могат отново да кандидатстват за работа и да заемат постове в държавни компании и институции.
						Други новини -- Холандският министър по европейските въпроси Ацо Николай посети Сараево в понеделник, за да разговаря с премиера на БиХ Аднан Терзич. Той потвърди подкрепата на страната си за процеса на реформи и евроатлантическата интеграция. (ПБС БиХ, РТРС, Фена - 03/04/06)

Македония и Косово установиха дипломатически отношения
					19/10/2009
					 
						СКОПИЕ, Македония/ПРИЩИНА, Косово -- Македония и Косово установиха дипломатически отношения, съобщиха в неделя (18 октомври) външните министерства на двете страни. Съгласно съвместното комюнике, подписано в събота от външния министър Антонио Милошоски в Скопие и неговия косовски колега Скендер Хюсени в Прищина, двете страни желаят засилване на приятелските си връзки на основата на взаимното уважение на националния суверенитет, независимостта и териториалната цялост на всяка от страните.
						Дипломатическите отношения бяха установени, след като в събота парламентите в Скопие и Прищина ратифицираха споразумение за определяне на границата. Това сложи край на осемгодишния спор във връзка с региона, използван от албанските партизани за провеждане на операции по време на албанските бунтове в Македония през 2001 г. Споразумението беше постигнато след месеци преговори, водени под егидата на ЕС и Съединените щати. Македония призна независимостта на Косово преди една година.
						В Белград сръбският държавен секретар за Косово Оливер Иванович омаловажи значението на споразумението за границата, заявявайки, че Македония рано или късно ще трябва да обсъди този въпрос със Сърбия. Външният министър Вук Йеремич определи това като удар върху сръбско-македонските отношения. (Коха Диторе, Гласът на Америка, Косова Сот, РТК, Кохавижън, A1, МИА, Сител, Макфакс, АП, Бета, Б92 - 18/10/09)

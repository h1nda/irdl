Съвместни сръбско-черногорски екипи повишават сигурността
					12/03/2012
					Двете страни се заемат с увеличаващата се престъпност без граници, чиято мишена през летния сезон могат да бъдат туристите. 
					От Дражен Ремикович за Southeast European Times от Подгорица -- 12/03/12
 
					 
						
Специален екип на черногорската полиция на учение в Подгорица. [Ройтерс]
						Сръбската и черногорската полиция се договориха да патрулират съвместно по черногорското крайбрежие по време на предстоящия туристически сезон, както и да сформират екипи за борба против организираната престъпност, което е последният пример за регионално полицейско сътрудничество. 
						"Искаме да покажем на обществеността, че полицейското сътрудничество между двете държави е съществено [за предотвратяване на престъпността]," каза началникът на сръбската полиция Милорад Вельович. 
						Говорителят на черногорската полиция Радомир Радунович каза за SETimes, че свободата на движение и престъпниците, за които границите не действат възпиращо, изискват такъв подход. 
						"Това включва обмяна на полицейски опит, професионално обучение за членовете на двете полицейски [служби] и помощ при разследванията," каза Радунович. 
						Собственикът на туристическата агенция "Лики Турс" от Подгорица, Желко Ликович, е между многото работещи в туризма, които приветстваха полицейското споразумение за сътрудничество. 
						"Много е важно нашите посетители да се чувстват сигурни в Черна гора. Не бих казал, че в Черна гора е опасно, но този ход е важен за целите на превенцията, така че хората да имат към кого да се обръщат за помощ при необходимост," каза Ликович за SETimes. 
						"Лики Турс" са записали над 2 000 туристи от Сърбия миналата година и Ликович очаква още по-голям брой сръбски летовници тази година. 
						Белградчанинът Драган Самолов, на 43 г., каза, че всяка година неговото семейство е на почивка в черногорския град Котор и никога не е имало проблеми, свързани със сигурността. 
						"През всичките тези години съм виждал млади хора, чиято кръв е малко по-гореща от нашата, на по-възрастните, понякога да се бият. Това не е толкова страшно; случва се навсякъде," каза Самолов за SETimes. 
						Самолов обясни, че някои напоследък носят скрито оръжие и че полицията би трябвало да се заеме с този въпрос. "Все пак за двете десетилетия, през които посещавам Черна гора, не съм виждал сблъсъци, в които да се използват оръжия." 
						Според властите споразумението се гради върху основите на трайното сътрудничество между сръбската и черногорската полиция. 
						Радунович добави, че Черна гора е открита за подобно сътрудничество и с други регионални полицейски служби. 
						Съвместната полицейска работа не е новост за хърватската полиция, която прилага проекта "Безопасен туристически сезон" заедно с полицейските служби на Словения, Унгария, Австрия, Чехия и Германия. 
						Унгарците съставляват най-големия брой от гостуващите в Хърватия служители на реда, защото голям брой унгарски туристи редовно почиват на хърватското крайбрежие. Четиридесет унгарски полицейски служители са патрулирали заедно с хърватските си колеги миналото лято по хърватското крайбрежие. 
						Граничната полиция в Босна и Херцеговина също е работила съвместно с хърватските си колеги. Обикновено те патрулират по течението на река Сава, която представлява граница между двете страни. 
						Подобно на това косовската полиция си сътрудничи от две години с албанската полиция, като съвместно се грижат за пътната безопасност по време на летния сезон в Албания, където летуват много косовски албанци. 
						Предраг Черанич, професор във Факултета по сигурност и защита в Баня Лука, каза за SETimes, че съвместната полицейска работа е отлична форма на сътрудничество, имайки предвид, че престъпниците се адаптират и реорганизират в регионален мащаб, за да надхитрят полицията. 
						"Престъпниците си сътрудничат с колегите си от съседни страни, така че е от съществено значение полицията също си сътрудничи [за да може да им се противопоставя]. Това ще стане тенденция в района и със сигурност за престъпниците ще стане по-трудно да работят в такива условия," каза Черанич. 
						Вельович предложи полицейските служби да продължат тенденцията в региона и извън него. "Искаме полицейското сътрудничество между Сърбия и Черна гора да се използва като пример за целия регион, а може би и за Европа като цяло." 
					
				
			
					 
					
 
 

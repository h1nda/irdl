Черна гора предаде щафетата на Сърбия като председател на ПСЮИЕ
					01/07/2011
					Сърбия посочи борбата срещу организираната престъпност и корупцията като един от своите най-важни приоритети по време на едногодишния мандат на страната начело на 12-членната регионална инициатива.
					(Танюг, Бета, Б92, Emg.rs, Радио Сърбия, МИА, АНА-МПА, Actualno.com, Банкер, Dnevnik.bg - 30/06/11; Заман - 29/06/11)
 
					 
						
Белград ще продължи да подобрява регионалното сътрудничество, за да постигне общата цел за присъединяване към ЕС, заяви сръбският президент Борис Тадич. [Ройтерс]
						На състоялата се в четвъртък (30 юни) среща в Черна гора държавните и правителствени ръководители на страните, участнички в Процеса за сътрудничество в Югоизточна Европа (ПСЮИЕ), поздравиха Хърватия за успешното приключване на преговорите за присъединяване с ЕС.
						На срещата, която се проведе под председателството на черногорския президент Филип Вуянович, лидерите се съгласиха, че тази важна последна стъпка преди очакваното членство на бившата югославска република в 27-членния блок на 1 юли 2013 г. ще отвори вратата за други балкански страни, които се надяват да се присъединят към Съюза. 
						12-те държави, членки на ПСЮИЕ, са Албания, Босна и Херцеговина, България, Хърватия, Гърция, Македония, Молдова, Черна гора, Румъния, Сърбия, Словения и Турция. Инициативата беше създадена по време на конференция в София през 1996 г. с цел да се насърчи политическото и икономическото сътрудничество с оглед на интеграцията на региона в ЕС. 
						Срещата, която бележи края на едногодишния мандат на Черна гора начело на ПСЮИЕ, се проведе на малкия адриатически курортен остров Свети Стефан, като на нея присъстваха и представители на международни организации, включително ЕС, ООН, НАТО и Съветът на Европа. 
						В обръщението си към форума Вуянович изрази увереност, че Черна гора ще бъде следващата балканска страна, която ще започне преговори за членство с Брюксел догодина. 
						Хърватският президент Иво Йосипович, чиято страна официално приключи в четвъртък продължилите почти шест години преговори с Европейския съюз, увери другите надяващи се на членство в ЕС държави от региона, че след като се присъедини като 28-и член на блока, Хърватия ще настоява за по-нататъшно разширяване на Съюза. 
						„Хърватия е ваш партньор и приятел”, е заявил той, цитиран от сръбската осведомителна агенция „Танюг”. „Трябва да знаете, (че) присъединяването на Хърватия означава, че ЕС ще има член, който никога няма да се умори да защитава по-нататъшното разширяване и присъединяването на всички страни от региона към ЕС.” 
						Той също така обеща, че неговата страна ще се противопостави на въвеждането на всякакви нови условия или опити за оказване на натиск върху държавите, които се стремят към членство в ЕС. 
						Сръбският президент Борис Тадич, чиято страна пое ротационното председателство на ПСЮИЕ от Черна гора, очерта приоритетите на Белград за 12-месечния мандат на Сърбия начело на форума, като подчерта важността на изграждането на доверие в региона. 
						„По време на своето председателство на ПСЮИЕ Сърбия ще постави специален акцент върху борбата срещу организираната престъпност и корупцията”, е посочил той в речта си по време на срещата, цитират от белградската медия Б92. „Нашата бъдеща сигурност зависи от пълното сътрудничество. Това е транснационален въпрос, който преминава отвъд границите. Когато ние не си сътрудничим, това правят престъпниците, и това трябва да се промени.” 
						Продължаването на процеса на интеграция в ЕС и решаването на откритите въпроси в региона ще бъдат другите приоритети на сръбското председателство на инициативата. 
						Сръбският президент заяви, че също така се надява разследването на обвиненията за трафик на органи в Косово да приключи. 
						На 30 юни 2012 г. Сърбия ще предаде ротационното председателство на ПСЮИЕ на Македония.

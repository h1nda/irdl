Анан: "Напредъкът в Косово е недостатъчен за окончателно разглеждане на статута"
					17/02/2005
					Косово не е постигнало достатъчен напредък при изпълнение на стандартите, определени от ООН, и международната общност не може да започне определяне на окончателния статут на провинцията, каза генералният секретар на ООН Кофи Анан в доклад, представен в сряда пред Съвета за сигурност. 
					(РСЕ/РС - 17/02/05; Ройтерс, АФП, РСЕ/РС, Радио Б92, Би Би Си мониторинг - 16/02/05)
 
					 
						
Правителството на Косово "ще трябва да се докаже в работата си по спечелване на доверието на малцинството и запазване на доверието на мнозинството чрез решаване на такива сериозни проблеми, като безработицата и съживяването на икономиката", каза генералният секретар на ООН Кофи Анан. [АФП]
						Косово не е постигнало достатъчен напредък в прилагането на определените стандарти и международната общност не може да започне определяне на окончателния му статут, каза генералният секретар на ООН Кофи Анан в сряда (16 февруари). 
						"Напредъкът в много области остава недостатъчен. Нито един от осемте стандарта не е изцяло изпълнен", е казал Анан, цитиран от АФП, в редовния си тримесечен доклад пред Съвета за сигурност на ООН за периода от ноември 2004 г. до януари 2005 г. 
						ООН изготви списък с конкретни цели, описани точка по точка -- обхващащи такива области, като демократични институции, сигурност и върховенство на закона, свобода на придвижването, завръщане на бежанците, икономика и диалог -- които трябва да бъдат постигнати, преди да започнат преговорите по бъдещия статут на Косово. 
						Макар и официално да е част от Сърбия и Черна гора, провинцията се управлява от ООН след края на конфликта от 1998-1999 г. 
						Докладът на Анан се появи няколко месеца преди очакваното публикуване на обширен преглед на напредъка на Косово по постигане на стандартите на ООН. Една положителна оценка можеше да открие пътя за започване на преговорите за бъдещия статут. Но според "Ройтерс" представители на ООН са казали, че този преглед може да се отложи и да се направи по-късно през годината. 
						Трябва да е налице "реален напредък по стандартите", преди да може да се определи окончателният статут на Косово, каза Анан, като добави, че това зависи от временните институции, политическите лидери и хората от всички етнически общности. 
						"Продължаващото нежелание на косовските сърби да участват в диалога и да подкрепят въвеждането на стандартите възпрепятства движението напред", заяви ръководителят на ООН, като добави, че някои изявления на белградски ръководители са допринесли до нежеланието на косовските сърби да участват в обществения живот. 
						"Сръбските власти трябва да насърчават този процес," каза Анан, като призова Белград да "участва по конструктивен начин". 
						Като разкритикува временните правителствени институции, че не са предприели достатъчно действия, за да накажат престъпленията по етнически подбуди, Анан каза, че косовските сърби продължават да се чувстват застрашени. Макар положението да се е подобрило след размирците през миналия март, каза той, отделни изолирани инциденти продължават да всяват страх. 
						Ръководителят на ООН отбеляза също, че през 2004 г. в провинцията са се завърнали по-малко бежанци от косовските малцинства в сравнение с предходната година. 
						"Много реконструирани къщи си стоят празни, тъй като напусналите ги хора все още имат сериозни опасения за своята сигурност и съмнения дали ще бъдат приети от мнозинството", каза той, като отбеляза още, че свободата на придвижване на членовете на малцинствените групи "остава съмнителна". 
						Нежеланието на косовските сърби "да напускат своите общности или да общуват с представители на мнозинството, както и обратното, увеличава и без друго дълбоката пропаст между етносите", каза ръководителят на ООН. 
						"Правителството ще трябва да се докаже в работата си по спечелване на доверието на малцинството и запазване на доверието на мнозинството чрез решаване на такива сериозни проблеми, като безработицата и съживяването на икономиката", подчерта Анан. "Мнозинството трябва да създаде такъв климат, в който членовете на малцинствените общности и особено косовските сърби да се чувстват уверени, че могат да се върнат и да останат тук." 
						Други новини: Ръководителят на ЮНМИК Сьорен Йесен-Петерсен обяви в сряда, че следващият кръг от преговорите между Белград и Косово по въпроса за безследно изчезналите лица ще бъде проведен в началото на март. Още не е определена точна дата за срещата, която ще се проведе под егидата на Международния комитет на Червения кръст.

Де Хоп Схефер: "НАТО няма да изостави БиХ"
16/07/2004
Като обещаха на Босна и Херцеговина подкрепа по пътя й към евроатлантическа интеграция, генералният секретар на НАТО Яп де Хоп Схефер и еврокомисарят по външната политика Хавиер Солана подчертаха необходимостта от пълно сътрудничество на страната с трибунала на ООН за военни престъпления.
(АФП, Гласът на Америка, РСЕ/РС, ФЕНА, ЕС - 15/07/04)
 
 
(От ляво на дясно) Командващият на СФОР, генерал Върджил Пакет, еврокомисарят по външната политика Хавиер Солана, генералният секретар на НАТО Яп де Хоп Схефер и върховният представител на международната общност в Босна и Херцеговина Пади Ашдаун на международното летище в Сараево в четвъртък (15 юли). [АФП]
Краят на СФОР не означава край на ангажимента, поет от НАТО към Босна и Херцеговина (БиХ), каза генералният секретар на НАТО Яп де Хоп Схефер в четвъртък (15 юли).
"НАТО не изоставя БиХ, а иска да подкрепи ЕС и неговата мисия", каза де Хоп Схефер по време на съвместното му посещение в Сараево с еврокомисаря по външната политика на ЕС Хавиер Солана. "Основното ни послание е, че ние искаме БиХ да се доближи до ЕС и НАТО", добави той.
Двамата високопоставени ръководители пристигнаха в БиХ, за да потвърдят отново дългосрочния ангажимент, поет от техните организации преди предстоящото прехвърляне на мандата на СФОР към ръководените от ЕС военни части (ЕУФОР).
По време на срещата на върха в Истанбул миналия месец ръководителите на НАТО решиха да прекратят мироподдържащата операция на алианса в БиХ до края на тази година. В понеделник ЕС официално се съгласи да поеме мандата на СФОР, като така сложи начало на най-голямата си досега военна операция.
"НАТО има пълно доверие в ЕС, в отговорността за мисията, която ЕС ще ръководи от началото на следващата година", каза Де Хоп Схефер пред репортери, след като двамата със Солана се срещнаха с членове на тристранното председателство на БиХ.
"Ние сме тук, за да покажем готовността си да помогнем на народа на БиХ", каза Солана. " ЕС и НАТО са две организации, член на които иска да стане БиХ, и ние ще продължаваме да ви помагаме, за да осъществите тази мечта."
Пълното сътрудничество с Международния наказателен трибунал за бивша Югославия (МНТБЮ) е съществено условие за приемането на БиХ в евроатлантическите структури. Автономната част под сръбско управление, Република Сръбска (РС), още не е арестувала нито един обвинен от МНТБЮ. След като основни обвинени военнопрестъпници - включително военновременните лидери на босненските сърби Радован Караджич и Ратко Младич - са все още на свобода, миналия месец НАТО реши да отложи поканата към БиХ за участие в програмата "Партньорство за мир" (ПзМ), която се смята за първа стъпка към евентуално членство.
Де Хоп Схефер отхвърли критиките, че СФОР не са направили достатъчно за залавянето на двамата основни бегълци, срещу които бяха насочени няколко операции на миротворците.
"Не мога да приема критиката, че СФОР прави твърде малко или не прави нищо", каза Де Хоп Схефер. "Нека още веднъж да подчертая: преди всичко това е отговорност на властите на тази страна. Проблемът е, че властите на РС не правят това, което би трябвало да правят."
НАТО ще поддържа ограничено присъствие след края на СФОР и ще работи в сътрудничество с ЕУФОР по такива въпроси, като залавянето на заподозрените във военни престъпления лица.
Като нарече този ход "доказателство за общата стабилност и за позитивната ситуация" в страната, Сюлейман Тихич, който в момента ръководи председателството на БиХ, каза, че това е още една стъпка по пътя към евроатлантическа интеграция. Той подчерта решимостта на членовете на председателството да изпълнят условията за приемане в ПзМ, включително и ареста на обвинените във военни престъпления лица.
"В края на краищата всички тези усилия не са свързани с бъдещето на НАТО или на ЕС", каза Солана. "Тези усилия са свързани с бъдещето на тази страна. А нейното бъдеще несъмнено е в Европа, в европейските институции."

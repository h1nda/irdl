ЕК: "БиХ се нуждае от перспектива"
					18/11/2010
					В последния доклад на ЕС за напредъка на Босна и Херцеговина новините не бяха добри. Изключение правеше либерализирането на визите. 
					От Лиляна Смилянич за Southeast European Times от Сараево -- 18/11/10
 
					 
						
Корупцията продължава да тормози БиХ, посочи ЕК. [Архив]
						В последния доклад на ЕС за напредъка на Босна и Херцеговина (БиХ), публикуван миналата седмица, се казва, че каращите се помежду си представители на властта са станали много добри в блокирането на всякакъв напредък буквално във всички области. 
						"Липсата на обща визия сред политическите лидери в БиХ относно посоката на развитие на страната продължава да блокира важните реформи и по-нататъшния напредък към ЕС," каза Димитрис Куркулас, ръководител на отдела по разширяване и комуникации в Генерална дирекция "Разширяване" в ЕС, на пресконференция в Сараево. 
						 Той обаче предпочете да не нарича доклада негативен, тъй като това "би означавало, че страната няма перспектива". 
						Независимо от това, той е по същество предупреждение към политическите лидери. На-важното искане на ЕС още не е изпълнено: въвеждане на необходимите конституционни промени за създаване на условия за изпълнение на решението на Съда по правата на човека в Страсбург от декември 2009 г. 
						Делото се отнася до Дерво Сейдич, от ромски произход, и Якоб Финци, евреин, които дадоха БиХ под съд за нарушаване на техните човешки права, тъй като според конституцията ромите и евреите са малцинства и не могат да се кандидатират за членове на тристранното председателство. 
						Близо година измина от това решение и въпреки някои опити за конституционна реформа, тя не е осъществена. 
						 "Необходимо е да се предприемат първоначални стъпки, за да се синхронизира босненската конституция с Европейската конвенция по правата на човека и да се подобри ефективността на институциите. Необходимо е БиХ да може да гласува и прилага законите и правилниците на ЕС за постигане на стратегическата цел за евроинтеграция," каза Куркулас. 
						 Той отбелязва, че целият регион върви към ЕС, докато БиХ продължава да изостава. Като цяло между септември 2009 г. и септември 2010 г., периода, обхванат от доклада за напредъка, задълженията не са били изпълнени отчасти или изцяло. 
						Светлият лъч е либерализирането на визите, което бе предоставено на БиХ по-рано този месец след изпълнението на всички условия, заедно с Албания. Това демонстрира напредък в областта на сигурността, отбелязва Куркулас. 
						Имаше и напредък по отношение на регионалното сътрудничество, завръщането на бежанците и икономиката. БиХ направи и някои малки стъпки към изпълнение на условията за евентуалното закриване на Службата на върховния представител и нейното преобразуване в Служба на специалния представител на ЕС. Има известен напредък, но той не е достатъчен. Най-големият проблем остава корупцията, която е навлязла във всеки аспект на живота в БиХ. 
						Правозащитната група "Трансперънси Интернешънъл" в БиХ казва, че е предупредила за същите проблеми. 
						 "За съжаление съобщенията за напредъка акцентират върху едни и същи проблеми година след година, докато босненските власти демонстрират липса на готовност [да ги решат]. Либерализирането на визите е само една стъпка към членството в ЕС и ако не се предприемат по-решителни стъпки за борба с корупцията, БиХ не може да очаква положителен доклад за напредъка," писа в свое изявление групата. 
						Други НПО, като "Асоциацията на възпитаниците на Центъра за интердисциплинарни следдипломни квалификации" (ACIPS), казват, че докладът за напредъка на ЕС означава, че политическите лидери не си вършат работата. 
						Те смятат, че гражданите не трябва повече да бъдат държани като заложници от политиците и че новото правителство, сформирано след общите избори на 3 октомври, трябва да се съсредоточи върху придвижването на страната по-близо и по-бързо към ЕС. 
						Друга критика в доклада за напредъка на ЕС е фактът, че законодателите все още не са приели закон за преброяването на населението, въпреки 18-месечните пазарлъци в държавния парламент. ЕС отбелязва също, че продължава политическият натиск върху съдилищата, както и че прилагането на стратегията за съдебната реформа е откъслечно. В доклада се отбелязва още, че фискалната ситуация, особено във Федерация БиХ, остава проблематична.

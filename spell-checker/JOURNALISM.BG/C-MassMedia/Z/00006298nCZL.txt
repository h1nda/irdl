Връчен е мандатът на мироопазващата мисия на ЕС в Македония
19/03/2003
Външните министри на ЕС дадоха зелена светлина на първата досега военна мисия, която ще започне в края на март. Силите на ЕС ще поемат дейността от силите на НАТО в Македония.
(EUobserver.com - 17/03/03; БиБиСи, АП, СиЕнЕн, Макфакс - 14/03/03; Гръцкото председателство на ЕС, НАТО, ЕС)
 
 
Външните министри на ЕС дадоха във вторник (18 март) своето одобрение за започването на първата военна мисия на Съюза. На 31 март, контингент от 320 войника и 80 цивилни ще заменят сегашната мисия на НАТО "Съюзническа хармония" в Македония. Външните министри обещаха също така засилване на стабилността на Балканите след убийството на сръбския премиер Зоран Джинджич миналата седмица.
На 14 март НАТО и ЕС приключиха няколкомесечните преговори с подписването на договор за сигурност, който проправи пътя за прехвърлянето на мисията. Документът, подписан от генералния секретар на НАТО Джордж Робъртсън и от гръцкия външен министър Георгиос Папандреу по време на двудневната среща на министрите на отбраната на ЕС в Атина, позволява обмен на секретна информация между двете организации, както и достъп на Съюза до логистичните съоржения и средствата за планиране на НАТО.
В понеделник Робъртсън съобщи, че алиансът е дал съгласието си дейността на "Съюзническа хармония" да бъде поета от Силите на ЕС за бързо реагиране. В Брюксел, македонският президент Борис Трайковски връчи на върховния представител на ЕС по сигурността Хавиер Солана официална покана за разполагането на частите на Съюза.
Според Робъртсън споразумението е "един от най-важните крайъгълни камъни" на проекта на ЕС за изграждане на обща политика за сигурност и отбрана.
Папандреу, чиято страна е понастоящем председател на ЕС, определи договора като символ на доверието между алианса и Съюза, и добави, че това се случва "в особено критично време за Балканите и Европа като цяло".
Мисията на ЕС в Македония се приема като проверка за решителността и готовността на Съюза за подобни мисии, особено с оглед на плановете му да поеме 13 хилядната мироопазваща мисия на НАТО в Босна и Херцеговина през следващата година и амбицията му да я замени със сили за бързо реагиране с численост 60 000 души до средата на годината.
В събота, на съвместна пресконференция със Солана след срещата в Атина, Папандреу заяви, че за да постигне целта си, ЕС е трябвало да преодолее многобройни пречи и отлагания. Той добави, че са предприети мерки за осигуряване на необходимото въоръжение и попълване на липсите, но са необходими още усилия.
Продължавайки неговите думи, Солана заяви, че процесът за развиване на способностите за управление на кризисни ситуации не може да бъде завършен за една нощ. "Развиването на способностите на ЕС ще бъде продължителен процес, който трябва да бъде провеждан с решителност и под ръководството на военните и външните министри. Развитието на такива способности обаче трябва да бъде ангажимент за всички страни, и те трябва да съответстват на нуждите на днешния свят", заяви Солана.

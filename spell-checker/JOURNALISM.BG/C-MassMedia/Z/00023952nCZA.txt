Косовската "тройка" се срещна с представителите на Белград и Прищина 
					20/09/2007
					"Тройката", отговаряща за посредничеството в новите преговори за статута на Косово, се срещна с представителите на Белград и Прищина тази седмица. Основната цел на срещите бе да се уточни дневният ред на преките преговори между двете групи по-късно този месец.
					От Блерта Фоничи-Кабаши и Игор Йованович за Southeast European Times от Белград - 20/09/07
 
					 
						
Специалният пратеник на ЕС в "тройката" за Косово Волфганг Ишингер (в средата), американският дипломат Франк Уизнър (вдясно) и руският пратеник Александър Боцан-Харченко се срещнаха с двете делгации в Лондон. [Гети Имиджис]
						Косовският екип за преговори бе в Лондон в сряда (19 септември) за среща с "тройката" на САЩ-ЕС-Русия, която посредничи в преговорите по въпроса за окончателния статут на Косово. Заседанието бе посветено основно на организирането на преките преговори между Белград и Прищина, които ще се състоят в Ню Йорк на 28 септември. 
						Делегацията от Прищина представи документ, в който излага виждането си за отношенията между Косово и Сърбия, след като бъде определен статутът на провинцията. 
						Документът, представен от косовския президент Фатмир Сейдиу, посочва, че Прищина желае да гради бъдещите си връзки с Белград на основата на добросъседски отношения между двете държави. 
						"Независимостта е отправна и крайна точка за косовските албанци в продължаващите преки преговори с Белград ... ние искаме да сме в добри отношения със Сърбия като две различни държави," каза Сейдиу, добавяйки, че отношенията трябва да се основават и на сътрудничеството по въпроси от общ интерес, пълната закрила на малцинствата в Косово, напредък при определянето на съдбата на изчезналите лица и завръщането на бежанците. 
						В документа се отбелязва също, че Прищина иска да си сътрудничи с Белград в реализирането на общото виждане за интеграция в Европа. "Решени сме да постигнем напредък, основан на подобрените отношения между двете страни," каза Сейдиу. 
						Срещата с представителите на Прищина се състоя ден след срещата на "тройката" с представителите на Белград. На тази среща сръбският външен министър Вук Йеремич обяви, че екипът на Белград за срещата в Ню Йорк ще бъде воден от сръбския президент Борис Тадич и премиера Воислав Кощуница. 
						"Смятаме, че само чрез честни, търпеливи и неограничени преговори можем да постигнем статут на Косово, който ще бъде основа и предпоставка за бъдещето на Балканите в ЕС, което е цел на всички правителства от региона," каза Йеремич. 
						След като съюзникът на Белград, Русия, блокира резолюция за независимост на Косово на Съвета за сигурност на ООН това лято, Контактната група назначи трима преговарящи, които да посредничат в новите преговори за статута. "Тройката" включва американския специален пратеник Франк Уизнър, руския представител Александър Боцан-Харченко и пратеника на ЕС Волфганг Ишингер. 
						Сръбският министър за Косово и Метохия Слободан Самарджич, който също присъства на лондонската среща, заяви, че Белград е предложил пет теми за обсъждане в Ню Йорк. Първата е изготвяне на международно споразумение за бъдещия статут на Косово, което да бъде в подкрепа на значителна автономия на провинцията в рамките на Сърбия. 
						Втората е конкретно поделяне на пълномощията между Сърбия и Косово. Другите теми съдържат икономически въпроси, отношенията на Косово с международните финансови институции и присъствието на ЮНМИК в провинцията. 
						"Мисията на "тройката" завършва на 10 декември. Нашата мисия е шанс, който даваме на Белград и Прищина, и се страхувам, че друг такъв няма да има," каза Ишингер. 
						Руският външен министър Сергей Лавров каза, че Москва е против поставянето на изкуствени крайни срокове за завършване на косовските преговори. "Не виждам как едностранното признаване на независимостта на Косово може да стабилизира положението в Европа. То би означавало начало на верижна реакция в различни части на континента," каза той. "Русия иска да избегне подобен сценарий." 
						В изявление, публикувано след срещата, "тройката" призова Прищина и Косово да представят "нови и оригинални идеи и да направят реалистични предложения" за преките преговори. Двете страни бяха призовани да "се ангажират сериозно и да се въздържат от действия или изявления, които биха могли да се изтълкуват като провокация".

Косовските сърби учредиха парламент, Прищина и международните власти възразяват
					30/06/2008
					Косовските сърби предизвикателно сформираха през уикенда свой собствен паралелен парламент в Косово, но партиите, които ще водят новото правителство - Демократическата партия и “Г17 Плюс” - не участваха в учредителното събрание.
					От Игор Йованович и Блерта Фоничи-Кабаши за Southeast European Times -- 30/06/08
 
					 
						
Сръбският министър за Косово Слободан Самарджич (вляво) говори на учредителната сесия на косовския сръбски парламент в Митровица в събота (28 юни). [Гети Имиджис]
						Както се очакваше, косовските сърби от северната част на разделения град Митровица сформираха свой собствен парламент в събота (28 юни). Той няма да има законодателна роля, а ще включва представители на сръбската общност от 26 общини в Косово.
						Радикалната партия ще участва със 17 депутати. Демократическата партия на Сърбия (ДПС) на бившия сръбски премиер Воислав Кощуница ще има 13, четирима членове ще представляват Социалистическата партия и един – "Гражданската лига". Демократическата партия (ДП) на сръбския президент Борис Тадич ще има трима членове, а "Г17 Плюс" ще има един представител. Представителите на горанската, ромската и бошнашката общност също получиха места. Представителите на ДП и “Г17 Плюс”, партиите, които ще сформират новото правителство в Белград, обаче не участваха в заседанието.
						 Горан Богданович, ръководител на косовската секция на ДП, заяви, че те са пропуснали заседанието, тъй като смятат, че новото правителство в Белград трябва първо да заеме позиция по отношение на бъдещето на косовския сръбски парламент.
						“Смятаме, че свикването на този парламент, преди да бъде сформирано сръбското правителство, ще доведе единствено до по-голямо объркване и дори до още по-силно разделение в сръбската общност в Косово,” каза Богданович.
						Представителите на ДПС обаче смятат, че новият парламент се ползва с легитимност сред косовските сърби. Слободан Самарджич, помощник на Кощуница и министър за Косово и Метохия, заяви, че сърбите и други неалбански общности, които са лоялни към Сърбия, "имат демократично избрани представители и ръководни органи" в новия парламент.
						Косовските сърби обаче не подкрепят единодушно парламента. Ръководителката на Националния сръбски съвет Рада Трайкович се противопостави на неговото създаване. "Косовските сърби нямат полза от това," заяви тя. Косовското правителство и международните агенции отправиха критики към парламента.
						Президентът Фатмир Сейдиу заяви: "Чрез този парламент Сърбия цели да дестабилизира Косово."
						ЮНМИК призова косовските сърби да сътрудничат на косовското правителство и международните организации, които функционират в Косово. "Създаването на този парламент не е сериозен въпрос, тъй като [той] няма да има оперативна роля," каза говорителят на ЮНМИК Александър Иванко. Настроени предизвикателно, някои косовски сърби се събраха в събота в Газиместан, за да отбележат битката за Косово поле от 1389 г.
						"Всяка година идвам тук, за да почета датата," каза Драган Милич, като добави, че "косовските сърби не трябва да забравят, че имат история и че Косово е част от Сърбия."

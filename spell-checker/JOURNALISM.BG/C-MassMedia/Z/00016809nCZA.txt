Анан препоръчва продължаване на мироподдържащата мисия на ООН в Кипър
					02/12/2005
					Генералният секретар на ООН Кофи Анан препоръча мандатът на мироподдържащата мисия на ООН в Кипър да бъде продължен до 15 юни 2006 г. Макр и обстановката на разделения остров да остава спокойна, напредъкът към постигане на споразумение досега е "нищожен", каза той.
					(ООН, Кипърска осведомителна агенция, Синхуа - 01/12/05) 
 
					 
						
"Продължавам да смятам, че само постигането на цялостно споразумение ще сложи край на кипърския проблем," заяви генералният секретар на ООН Кофи Анан в доклад до Съвета за сигурност. [AФП]
						Генералният секретар на ООН Кофи Анан препоръча мандатът на мироподдържащата мисия на ООН в Кипър (УНФИСИП) да бъде продължен до средата на юни догодина. Макар и обстановката на място да е спокойна, напредъкът към политическо решение на кипърския проблем остава "нищожен", казва той в доклад до Съвета за сигурност. 
						 УНФИСИП е основана в 1964 г. след сблъсъците между общностите на кипърските гърци и турци предходната година. След окупацията на Северен Кипър от Турция през 1974 г. мандатът на мисията бе продължен. Днес УНФИСИП включва военен контингент с численост 841 души и полицейски контингент от 69 души. 
						Островът остава разделен на международно призната кипърска гръцка част на юг и северна част, населявана от кипърските турци, която е призната единствено от Анкара. Мироподдържащите сили на ООН охраняват буферна зона, дълга 180 км, която разделя двете общности. 
						 "Продължавам да смятам, че само постигането на цялостно споразумение ще сложи край на кипърския проблем," казва Анан в своя доклад. "При липсата на такова цялостно споразумение присъствието на УНФИСИП на острова продължава да бъде необходимо." 
						Военната обстановка на острова е "като цяло спокойна", а противостоящите сили показват сътрудничество и въздържаност, каза Анан. Между май и септември т. г. имаше 341 инцидента, в сравнение с 440 за същия период на миналата година. Четири от тях обаче, които възникнаха през този период, бяха повод за "сериозна загриженост", добави той. 
						"УНФИСИП продължава да се радва на сравнително добро сътрудничество и от двете страни, но в същото време всяка от страните прави опити за промяна на статуквото в своя полза, както под формата на ново строителство, така и чрез навлизане на персонал в буферната зона," каза Анан. 
						Според доклада му възможностите за контакти между двете страни са се подобрили допълнително след откриването на нови пропускателни пунктове, които доведоха и до оживяване на търговията. 
						"Движението на хора и търговията през буферната зона продължи, като са отчетени близо 9 милиона преминавания на кипърски гърци на север и кипърски турци на юг след откриването на пропускателните пунктове в началото на 2003 г.," каза Анан. "За същия период стоки на стойност около 1 млн. кипърски лири (около 2 млн. долара) са пресекли "Зелената линия" от север на юг, а от юг на север са преминали стоки на стойност 127000 кипърски лири (около 250000 долара)." 
						 Според Анан по-сериозните усилия за решаване на проблема с изчезналите лица ще допринесе в голяма степен за помиряването на двете общности. 
						 "По тази причина искам да призова всички засегнати да удвоят усилията си и да оставят настрана политическите си съображения, за да затворят тази болезнена хуманитарна глава и сложат край на страданието на роднините на изчезналите лица," каза той. 
						Анан отбеляза, че не смята, че моментът за започване отново на мирните преговори е назрял. "Макар че всички засегнати страни отправят призиви за подновяване на преговорите, по всичко изглежда, че условията, свързани с такова подновяване, изискват по-нататъшно изясняване," каза той.

България и Испания създават стратегически съюз
					01/10/2004
					Испания обеща да помогне на България да се подготви за членство в ЕС и да увеличи испанските инвестиции в балканската страна. 
					(БНН, Стандартнюз – 01/10/04; АП, БТА, Новините, Медиапул, Дневник, българско правителство – 30/09/04)
 
					 
						
Българският премиер Симеон Сакскобургготски говори на пресконференция с испанския си колега Хосе Луис Родригес Сапатеро след срещата им в четвъртък (30 септември) в Мадрид. [АФП]
						В четвъртък (30 септември) Испания изрази своята подкрепа за кандидатурата на България за ЕС и обеща да помогне на балканската страна да се подготви за членство. България приключи преговорите си за членство със съюза през юни. Очаква се тя да подпише договора за присъединяване през първите месеци на 2005 г., преди да се присъедини към ЕС на 1 януари 2007 г. 
						Брюксел обаче предупреди България, че трябва да се съсредоточи върху ефективното осъществяване на необходимите реформи, включително в съдебната власт и държавната администрация, за да е сигурна, че няма да се забави приемането й в ЕС. Представители на ЕС също призоваха София да предприеме твърди мерки за намаляване на корупцията и престъпността в страната. 
						Испанският премиер Хосе Луис Родригес Сапатеро каза в четвъртък, че страната му ще помогне на България да изпълни изискванията на ЕС, като я научи как по-добре да управлява предоставените й фондове и като сподели опита си в областта на съдебната и административна реформа, съобщи АП. Той обеща също и увеличаване на испанските инвестиции в България, особено в областта на туризма, отбраната и инфраструктурата. 
						"Ще предприемем най-различни инициативи", каза Сапатеро на съвместна пресконференция с българския премиер Симеон Сакскобургготски, който пристигна на двудневно официално посещение в Мадрид в сряда. 
						Той бе придружаван от министъра на икономиката Лидия Шулева, министъра на външните работи Соломон Паси и министъра на отбраната Николай Свинаров. Бизнесделегацията, която пристигна заедно със Сакскобургготски, проведе няколко срещи и участва в дискусия на кръгла маса относно възможностите, които предлага България. Според съобщенията на форума са присъствали повече от 20 испански компании, които според говорителя на българското правителство Димитър Цонев произвеждат 80 % от БВП на Испания. 
						Един от най-важните резултати от посещението, каза Цонев в петък, беше "стратегическият съюз", за чието създаване двете страни се договориха, за да се гарантира влизането на България в ЕС през 2007 г. Според съобщенията тази инициатива предвижда създаването на съвместна работна група, която да координира позициите на двете страни по всички въпроси от европейския дневен ред преди представянето им пред институциите на ЕС. 
						Паси и испанският му колега, Мигел Анхел Моратинос, подписаха в четвъртък меморандум за сътрудничество между двете външни министерства.
						На специална церемония същия ден Сакскобургготски получи титлата "Син на Мадрид", която е най-високата чест, с която се удостояват хора, които не са родени в Мадрид, за приноса им за развитието на испанската столица.
						"Дълбоко съм трогнат от тази голяма чест. За мен Мадрид е символ на много неща - младост, дом, семейство, приятелство", каза българският премиер при приемането на наградата. Бивш цар на България, той е прекарал години на изгнание в Испания, докато най-накрая се завърна в София преди няколко години.

Контактната група за Косово ще заседава в петък; Русия и Китай заявиха позициите си 
					19/04/2007
					 
						БРЮКСЕЛ, Белгия – Членовете на международната Контактна група планират да проведат среща в петък (20 април) в Москва в опит да постигнат съгласие по плана на пратеника на ООН Марти Ахтисаари за Косово. Международните информационни агенции цитират западни дипломати, според които ЕС и Съединените щати ще се опитат да убедят Русия да приеме плана като единствено приложимо решение. Втора среща на групата, в която участват Великобритания, Франция, Германия, Италия, Русия и Съединените щати, е насрочена за следващата сряда. 
						Руският външен министър Сергей Лавров посети Белград в четвъртък. След разговорите си с президента Борис Тадич той каза, че Москва, като постоянен член на Съвета за сигурност на ООН, подкрепя позицията на Сърбия и би желала преговорите с посредничеството на ООН между Сърбия и косовските албанци да продължат. Китай, друг постоянен член, излезе с подобно изявление в сряда.
						Други новини – Започнаха да се появяват подробности около смъртта на двамата етнически албанци, участвали в демонстрация в подкрепа на независимостта в Прищина през февруари. В предварителния доклад се казва, че те са били убити от произведени в Италия гумени куршуми RB1, които са били изстреляни от румънските полицейски сили за борба с безредиците от близко разстояние. Следователите казват, че гуменият материал се е втвърдил през годините, което е превърнало куршумите в смъртоносно оръжие. Боеприпасите, произведени през 1991 г., са имали срок на съхранение само три години. (Бета - 19/04/07; АП, АФП, Ройтерс, Б92, ТАНЮГ, РТС, KosovaLive - 18/04/07)

Самоубийствата на тийнейджъри стават все по-голям проблем в БиХ
					24/06/2011
					Според експерти икономическите затруднения, образователната система и трудното минало на страната може да са сред факторите за съществуването на проблема.
					От Лиляна Ковачевич за Southeast European Times от Баня Лука – 24/06/11
 
					 
						
По данни на полицията на Република Сръбска през първите пет месеца на годината в автономната област са извършени 121 самоубийства. [Ройтерс]
						Игор M., 13-годишно момче от Баня Лука, не отива на училище на 17 май. Той изчаква родителите си и сестра си да отидат на работа и се обесва в таванското помещение на семейната къща. Баща му го открива едва късно следобед. Това е само един от случаите в тревожната поредица от самоубийства на непълнолетни в Босна и Херцеговина (БиХ) през последните няколко месеца. 
						Според д-р Ранка Калинич, детски психиатър в Баня Лука, причината за това един млад човек да посегне на живота си може да бъдат вътрешни рискови фактори, като например депресия или случаи на самоубийства в семейството. Тя обаче посочва, че това може да се дължи и на външни фактори или на такива, свързани със средата, като например отхвърляне от връстниците. Близкото минало на Босна и Херцеговина, добавя тя, също допринася за ситуацията. 
						„Имаше война и много деца останаха без родители. Много хора днес загубиха работните си места и проблемите подкопават семейството. За възрастните е много трудно да се справят с житейските проблеми и те се страхуват за своето съществувание. Всичко това е много по-трудно за децата, които разчитат семейството да им осигури елементарна сигурност”, каза Калинич за SETimes. 
						Според нея младите хора не могат да намерят убежище в училище, защото самата образователна система също е пострадала. 
						„Децата често не могат да намерят [успокоение]; те стават отчаяни и ги обзема чувство за безпомощност.” 
						В БиХ, допълва тя, „има криза на морала и изкривена ценностна система: „успелите” са предимно престъпници, а честните хора, които си изкарват прехраната с труд, живеят на границата на оцеляването. По този начин младите хора получават двупосочни послания, които водят до психическо състояние на обърканост”. 
						Калинич подчертава, че макар и БиХ да не е сред групата на държавите с висок риск по отношение на честотата на самоубийствата, има значително увеличение на този показател, особено сред децата и младите хора. 
						По данни на полицията на Република Сръбска през първите пет месеца на годината в автономната област са станали 121 самоубийства. „Повечето самоубийства, 63, са станали в Баня Лука; от 121 души 98 са мъже и 23 жени. Най-разпространеният начин за извършване на самоубийствата е чрез обесване, следван от използването на огнестрелно оръжие и удавянето”, каза за SETimes говорителката на министерството на вътрешните работи Мирна Соя. 
						Миналата година в автономната област е имало 256 случая на самоубийства, или с 22 повече, отколкото през 2009 г. Според съобщения в медиите броят на тези случаи нараства и в съседните Сърбия и Хърватия. 
						Социологът Душко Вейнович посочва, че състоянието на обществото като цяло – в целия регион – е една от причините за тази тревожна тенденция. „Хората са масово изтощени. Голяма част от населението се намира в безизходица, защото не може да осигури минимума за съществуването си”, каза той за SETimes. 
						Той смята, че държавните институции трябва спешно да предприемат мерки по въпросите, свързани с оцеляването на гражданите, да покажат по-голяма солидарност и разбиране към хората, които живеят на екзистенц минимума. 
						„Освен това е засегната ценностната система; определени кръгове насърчават ценности, които не са положителни. Губи се нуждата от любов, както и честността и морала. [Хората] се посвещават на кръвожадна битка за забогатяване, което далеч не е полезно за цивилизацията или нормалните хора. Днес хората изпитват все по-малко солидарност и човечност към другите," заяви Вейнович.

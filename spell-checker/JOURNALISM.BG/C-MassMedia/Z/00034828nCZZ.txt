Бизнес: Опа! Сърбите се отправят към Гърция на почивка
					04/06/2010
					Гърция категорично е любимата дестинация за сръбските туристи. Още в деловите новини: Македония обмисля изграждането на първата слънчева фотоволтаична електроцентрала.
					 
						
Повече от 50 % от сърбите избират Гърция за предпочитано място за почивка. [Гети Имиджис]
						
						Гърция е най-желаната туристическа дестинация за сърбите, според проучване, проведено от сръбската Национална асоциация на туристическите агенции. Изследването показва, че 59 % от сърбите предпочитат да прекарат лятната си почивка в Гърция, следвани от 10 %, които избират Турция. 
						*** 
						Правителството на Федерация Босна и Херцеговина (ФБиХ) реши във вторник (1 юни) да отмени търга за продажбата на 88 % от най-големия износител на БиХ, „Алуминий Мостар”. Преди две години правителството избра като предпочитан участник в търга консорциум с участието на швейцарската „Гленкор”, „БиХ Феал” и „Далековод Загреб”. Последвалите преговори обаче стигнаха до задънена улица. 
						*** 
						Президентът Борис Тадич заяви на 28 май, че Сърбия планира да инвестира 450 млн. евро в мината за добив на мед „РТБ Бор”. Той посочи, че според оценки в района се намират около 2,5 % от световните запаси на мед. Планът предвижда изграждането на топилна инсталация и геоложки проучвания с цел откриване на мина. 
						*** 
						
						Сръбската компания за добив на нефт и газ НИС потвърди в сряда (2 юни), че е започнала сондажи в Каспийско море в Туркменистан. Фирмата ще търси нефт и газ на най-малко седем места. През 2008 г. НИС подписа договор за 19,5 млн. щ.д. с „Драгон Ойл” от Обединените арабски емирства, за да организира проучвания на нефтени и газови находища. 
						*** 
						В сряда (2 юни) беше представен проект за изграждането на първата слънчева фотоволтаична електроцентрала в Македония. Инициативата е част от партньорство между международните компании „Сън Пауър”, „Фрониус” и „Вюрт” и местната „Петро M” за производство на оборудване за такива централи. 
						*** 
						Словения и Косово подписаха на 28 май споразумение за разширяване на сътрудничеството в областта на енергетиката и минното дело. Споразумението предвижда Словения да съдейства на Косово за укрепване на институционалния капацитет в областта на енергетиката и минното дело, както и при съставянето на законодателство в съответствие със стандартите на ЕС. 
						*** 
						
						Албания подписа в понеделник (31 май) споразумение с правителствата на държавите, членки на ЕС, което предвижда съвместно управление на постъпващите в Албания средства. Според правителството това ще помогне на страната да управлява по-добре помощта, която получава. Италианският посланик в Тирана Саба Д'Елия заяви, че споразумението ще бъде от полза за Албания по пътя й към членство в ЕС. 
						*** 
						
						Гръцкото правителство представи обновената си национална програма за приватизация. Тя има за цел в периода между 2011 и 2013 г. да бъдат събрани поне 3 млрд. евро като част от усилията за намаляване на огромния бюджетен дефицит. 
						
						(Различни източници – 28/05/10-04/06/10)

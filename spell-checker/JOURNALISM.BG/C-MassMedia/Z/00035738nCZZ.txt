Бизнес: Сърбия си поставя високи цели относно износа на зърно
					20/08/2010
					Сърбия иска да пожъне успехи на международните пазари на зърно. Още в деловите новини: ЕК подкрепя кандидатурата на Косово за членство в ЕБВР; въздушният превозвач „Райънеър” обяви, че от тази есен започва редовни полети между Ларнака и Брюксел.
					 
						
Няма да има ограничения върху обема на зърното, което Сърбия може да изнесе. [Гети Имиджис]
						
						Сърбия се надява да изнесе рекордните 500 000 т пшеница тази година въпреки обилните валежи през пролетта, съобщи в понеделник (16 август) министърът на земеделието Саша Драгин. Той допълни, че правителството няма да въведе ограничение върху износа на зърно, като вместо това ще разреши на местните компании да се опитат да спечелят значителен дял от чуждестранните пазари. 
						*** 
						
						Хърватският премиер Ядранка Косор присъства на откриването на нов контейнерен терминал на стойност 34 млн. евро в пристанище Плоче в сряда (18 август). Строителство беше финансирано от Световната банка, правителството на Хърватия и пристанищната администрация на Плоче. Първоначалният капацитет на терминала е 60 хиляди контейнерни единици. 
						*** 
						Представители на железопътното дружество на Република Сръбска (РС), „Железнице РС”, са поръчали 200 товарни вагона от полското дружество „ЕКК Уагън енд Рафамет” съгласно договор, подписан в сряда (18 август). Първата партида вагони трябва да бъде доставена в срок от осем месеца. 
						*** 
						„Бауерхин ЕГБ Аутомотив” ще открие нов завод за производство отоплителни елементи за автомобилни седалки в Инджия. Сръбският министър на икономиката Младжан Динкич и директорът на дружеството Джоузеф Хилмър подписаха в сряда (18 август) договор за изграждането на новата фабрика, която ще започне да функционира през 2011 г. Заводът ще осигури заетост за 750 души. 
						*** 
						Европейската комисия (ЕК) подкрепя кандидатурата на Косово за присъединяване към Европейската банка за възстановяване и развитие (ЕБВР). „Членството в ЕБВР ще бъде много важна стъпка напред след присъединяването на Косово към МВФ и Световната банка през миналата година”, каза във вторник (17 август) в Брюксел комисарят на ЕС по икономическите и финансовите въпроси Оли Рен след срещата си с косовския министър на икономиката и финансите Ахмет Шала. 
						*** 
						Нискотарифният въздушен превозвач „Райънеър” съобщи в сряда (18 август), че планира да открие през ноември редовна линия между Ларнака, Кипър, и Брюксел. Втора линия до и от Кипър ще започне да функционира през зимата. 
						*** 
						
						Българското правителство може да получи до 10 млрд. евро за пътно строителство и ремонти до 2020 г., заяви министърът на регионалното развитие Росен Плевнелиев в интервю за всекидневника „Труд” от сряда (18 август). Очаква се половината от средствата да бъдат осигурени от програми за развитие на транспорта и регионалното развитие на структурните и кохезионните фондове на ЕС, а останалите трябва да се финансират чрез заеми от Световната банка и други международни институции. 
						*** 
						
						Румънското правителство одобри в сряда (18 август) първите корекции на бюджета за тази година, като съкрати държавните фондове за някои министерства и увеличи предназначените за социални цели суми. Най-големи съкращения бяха направени в секторите образование и вътрешни работи, а по-малки в отбраната, правосъдието, регионалното развитие, селското стопанство и транспорта. 
						(Различни източници – 13/08/10-20/08/10)

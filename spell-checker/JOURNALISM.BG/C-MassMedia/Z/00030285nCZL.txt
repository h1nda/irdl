ЕС обеща да продължи да търси компромис за спора между Словения и Хърватия
					17/05/2009
					 
						БРЮКСЕЛ, Белгия/ЛЮБЛЯНА, Словения -- Еврокомисарят по разширяването Оли Рен обеща в петък (15 май), че ЕС ще продължи да търси компромисно решение на граничния спор между Словения и Хърватия, въпреки опита на Словения да ревизира последното му предложение. "Няма смисъл да се отказваме, тъй като вече почти сме постигнали целта", каза Рен пред журналисти в Брюксел. Той също каза, че не е получил официален отговор от Любляна, но че той и експерти на Европейската комисия (ЕК) ще "го проучат внимателно".
						Също в петък президентът на Словения Данило Тюрк заяви, че Любляна ще изпрати предложените поправки на ЕК до края на седмицата. Той обясни, че поправките засягат териториалния достъп на Словения до открито море. Външният министър Самюел Збогар заяви, че всички политически партии в Словения подкрепят решението на правителството да ревизира предложението на Рен. В четвъртък правителството предупреди, че ще отхвърли предложнеието на Рен да използва международен арбитраж, ако Брюксел не приеме поправките на Словения. 
						Други новини - Съд в Загреб осъди трима високопоставени служители на Хърватския приватизационен фонд (ХПФ) на затвор в петък по обвинения за вземане на подкупи и злоупотреба със служебното положение, съобщиха местните медии. Бившият заместник-председател на ХПФ Йосип Матанович бе осъден на 11 години затвор, както и да заплати 270 000 евро, получени като подкуп срещу уреждане на незаконни продажби на държавна собственост. Двама бивши заместник-председатели на ХПФ получиха съответно присъди от две години и една година затвор. Четирима други, включително двама адвокати, също бяха осъдени по това дело. Те бяха арестувани при мащабна операция срещу корупцията през 2007 г. (ХИНА, Явно, Ройтерс, СТА, ДПА, Ройтерс, AП - 15/05/09)

Социологическо проучване сочи, че мнозинството от сърбите подкрепят членството в ЕС
					01/08/2007
					Над 69 % oт сърбите подкрепят кандидатурата на страната си за членство в ЕС, сочи ново социологическо проучване. Още повече хора смятат, че Сърбия трябва да продължи да си сътрудничи с 27-членния блок, дори и ако той едностранно признае независимостта на Косово.
					(AKИ, Бета, Economy.co.yu, Сръбско правителство, Балканска мрежа за разследващи репортажи - 31/07/07)
 
					 
						
Жители на Белград подписват декларация за интеграция на Сърбия в ЕС по време на митинг миналата година. Ново социологическо проучване сочи, че 69 % от сърбите подкрепят присъединяването към блока. [AФП]
						Едногодишното прекъсване на присъединителните преговори на Сърбия с ЕС не е променило отношението на сърбите към кандидатурата на страната им за присъединяване към 27-членния блок, каза високопоставен представител на властите във вторник (31 юли), позовавайки се на резултатите от ново социологическо проучване, поръчано от правителството. 
						В изследването, проведено от белградската агенция за социологически проучвания "Стратегически маркетинг" миналия месец, 69,3 % от 1 050 интервюирани граждани са изразили подкрепа за стремежите на Сърбия за членство в ЕС, което е лек спад в сравнение с резултата от септември 2006 г. - 69,9 %. 
						Брюксел преустанови преговорите с Белград по Споразумението за стабилизация и асоцииране (ССА) през май 2006, позоваваки се на липсата на сътрудничество с Международния наказателен съд за бивша Югославия (МНСБЮ). Процесът бе подновен през юни 2007 г. след екстрадицията на босненския сръбски беглец от правосъдието Здравко Толимир в Хага и последвалите положителни изказвания на главния прокурор на ООН за военни престъпления Карла дел Понте за възобновеното сътрудничество на Сърбия. 
						ЕС предупреди обаче, че преговорите по ССА ще бъдат завършени едва след като всичките четирима оставащи на свобода бегълци, издирвани от МНСБЮ, включително бившият босненски сръбски лидер Радован Караджич и неговият военен командир Ратко Младич,- бъдат арестувани. 
						Представяйки резултатите от социологическото проучване на пресконференция във вторник в Белград, началникът на сръбската Служба за интеграция в ЕС Таня Мишчевич отбеляза, че 46 % от хората имат положително отношение към Съюза, с 6 % повече от миналата година, а само 20 % са отрицателно настроени. 
						Обществената опозиция срещу сътрудничеството на страната с Хагския трибунал е намаляла с 3 % и сега възлиза на 54 %, каза тя. 
						Около 45 % от отговорилите са изразили убеждение, че ЕС налага условия на Сърбия и иска от нея да се откаже от Косово в замяна за членство в блока, каза Мишчевич. Около 31 % смятат, че Косово и процесите на евроатлантическа интеграция на Сърбия са "два уж отделни процеса, но че провинцията се очертава като условие за присъединяването към ЕС", каза тя. Само 24 % разглеждат присъединяването към ЕС и решаването на проблема с косовския статут като два отделни процеса. 
						Според социологическото проучване 71 % от сърбите смятат, че Белград трябва да продължи сътрудничеството си с ЕС, в случай че блокът признае независимостта на Косово, докато 29 % биха се застъпили за скъсване на дипломатическите отношения с блока, предаде белградската информационна агенция "Бета". 
						Близо 50 % от интервюираните отдават трудностите в процеса на присъединяване на Сърбия на "политиката на добавяне на условия и изнудване", която според тях провежда ЕС. За 20 % от отговорилите проблемите се дължат на неизпълнението от страна на Сърбия на международните й задължения, докато около 14 % винят "неспособността на местните политици", а 9,5 % виждат причината в манталитета на сръбския народ. 
						Близо 7 % от отговорилите свързват трудностите по пътя на Сърбия към интеграция в ЕС с радикалните реформи, които тя трябва да осъществи. Колкото до очакванията от членството в ЕС, 54 % от участниците в проучването виждат в него път към по-добро бъдеще за младите, докато за 45 % то означава повече възможности за намиране на работа. 
						Повече от половината от интервюираните се опасяват, че членството в ЕС и разширяването ще имат отрицателен ефект върху сръбските земеделци, докато 47 % се безпокоят повече от високата цена на процеса, а 44 % от загубата на националната култура и идентичност.

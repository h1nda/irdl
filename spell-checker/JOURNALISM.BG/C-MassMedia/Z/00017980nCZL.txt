Хърватски лидери обсъждат нов законопроект за службите за сигурност
					21/03/2006
					 
						ЗАГРЕБ, Хърватия -- Нов законопроект за службите за сигурност, който ще бъде обсъден от хърватското правителство тази седмица, бе основна тема на разговорите в понеделник (20 март) между президента Стипе Месич, премиера Иво Санадер и председателя на парламента Владимир Шекс. Очаква се с този законопроект да завърши реформата в службите за сигурност чрез сливане на агенциите за разузнаване и контраразузнаване в една обща структура.
						Също в понеделник правителството представи проект за 97 млн. евро за модернизиране на морското пристанище Плоче, което е южният край на бъдещия Паневропейски коридор Vc. Международни институции ще помогнат за финансирането на проекта.
						Други новини -- Министерството на правосъдието съобщи в понеделник, че Австралия се е съгласила да екстрадира бившия командир на сръбски военизиран отряд Драган Василкович, известен като "Капитан Драган". Хърватия го обвинява в участие във военни престъпления по време на конфликта от 1991-1995 г. Според съобщения в пресата предаването му може да стане в средата на април. (Вечерни Лист, Нови Лист - 21/03/06; ХИНА, ХРТ - 20/03/06)

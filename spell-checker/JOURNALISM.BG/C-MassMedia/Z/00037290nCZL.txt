Държавни служители отказаха да се явят пред албанската комисия, разследваща протестите 
					03/02/2011
					 
						ТИРАНА, Албания -- В сряда (2 февруари) високопоставени държавни служители отказаха да дадат свидетелски показания пред парламентарната комисия, разследваща прерасналите в насилие протести на опозицията на 21 януари. Комисията, съставена непосредствено след насилието, в което намериха смъртта си трима души, се състои само от депутати от управляващото мнозинство. Канцеларията на президента Бамир Топи отказа да участва, заявявайки, че на президента не му е разрешено да дава свидетелски показания пред парламентарни комисии, съдилища или прокуратурата. 
						Главният прокурор Ина Рама отказа да даде показания, заявявайки, че „законът забранява да се съобщават подробности по въпроси, по които се води разследване”. Ръководителят на Държавната разузнавателна служба Бахри Шачири също не даде показания по „технически причини”. 
						Във вторник министър-председателят Сали Бериша и вътрешният министър Лулзим Баша дадоха свидетелски показания, в които заявиха, че опозицията се е опитала да извърши преврат. (Шекули, Balkan Web, Ора Нюз, Телеграфи - 02/02/11)

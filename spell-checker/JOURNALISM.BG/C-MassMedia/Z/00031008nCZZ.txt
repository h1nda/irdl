Дипломатически дневник: Ръководителят на НАТО се сбогува с Югоизточна Европа
					21/07/2009
					Босна и Херцеговина трябва да осъществи реформи, за да се присъедини към НАТО, каза ръководителят на Алианса Яп де Хоп Схефер. Още в дипломатическите новини: външните министри на Румъния, Сърбия и Унгария се срещнаха в събота.
					 
						
Генералният секретар на НАТО Яп де Хоп Схефер похвали Черна гора за „забележителния” й напредък в процеса на евро-атлантическа интеграция. [Гети Имиджис]
						Генералният секретар на НАТО Яп де Хоп Схефер призова в четвъртък (16 юли) Босна и Херцеговина да приложи необходимите реформи за постигане на целта й за членство в НАТО. Той проведе разговори с членовете на тристранното председателство на БиХ, лидерите на основните политически партии и върховния представител Валентин Инцко. След БиХ Де Хоп Схефер отпътува за Подгорица, където похвали Черна гора за „забележителния” й напредък в процеса на евро-атлантическа интеграция. Той каза, че страната скоро може да очаква покана за членство в Плана за действие за членство (ПДЧ) на НАТО. Мандатът на Де Хоп Схефер като генерален секретар на НАТО изтича в края на месеца. Наследникът му е Андерс Фог Расмусен от Дания. 
						
						*** 
						
						Турският президент Абдула Гюл заяви в петък (17 юли), че неговата страна подкрепя създаването на независима палестинска държава, но добави, че за да бъде тя жизнеспособна, трябва да е налице международна подкрепа. На съвместна пресконференция с президента на палестинската автономия Махмуд Абас в Анкара Гюл добави: "За да се поддържа истински мир в Близкия изток, две независими държави трябва да живеят една до друга." 
						*** 
						Външните министри на Румъния, Сърбия и Унгария – Кристиан Дяконеску, Вук Йеремич и Петер Балас – проведоха тристранна среща в събота (18 юли) в Тимишоара, Румъния, за да обсъдят ситуацията в региона, стремежите на Сърбия към членство в ЕС и участието в съвместни проекти, предадоха медиите. Тримата министри обсъдиха пътищата за засилване на сътрудничеството в областта на транспорта, околната среда, туризма, образованието и здравеопазването. 
						*** 
						
						Сръбските власти демонстрираха силно желание за подобряване на отношенията си с Хагския трибунал за военни престъпления, заяви в четвъртък (16 юли) в Белград председателят на трибунала Патрик Робинсън. Расим Ляич, ръководител на Националния съвет за сътрудничество с Хагския трибунал, увери Робинсън, че Сърбия е решена да арестува оставащите на свобода двама укриващи се военнопрестъпници - Ратко Младич и Горан Хаджич. 
						
						(Различни източници – 14/07/09-21/07/09)

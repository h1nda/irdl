Солана: "ЮФОР ще остане в БиХ толкова дълго, колкото е необходимо"
					04/12/2006
					 
						САРАЕВО, Босна и Херцеговина (БиХ) -- Върховният представител на ЕС по въпросите на сигурността Хавиер Солана заяви в интервю за пресата, че ЮФОР ще остане в БиХ толкова дълго, колкото е необходимо, и че силите на ЕС ще бъдат готови да се намесят в случай на криза във всяка част на страната. В интервюто, публикувано в понеделнишкия брой (от 4 декември) на "Дневни Аваз", Солана потвърди, че Брюксел редовно оценява операция "Алтея" в БиХ, и добави, че ако се направят промени, това ще бъде знак за постигнат напредък от БиХ. 
						Що се отнася до усилията в БиХ в подкрепа на дейността на Трибунала на ООН за военни престъпления, Солана заяви, че отговорността за пълното сътрудничество лежи върху властите в БиХ и особено в Република Сръбска. Американският посланик в БиХ Дъглас Макелхъни изтъкна същия аргумент в отделно интервю в понеделник за вестник "Независне Новине". (Дневни Аваз, Независне Новине - 04/12/06)

Повишаването на цените на хранителните продукти задълбочава кризата в БиХ
					13/12/2007
					Цените в Босна и Херцеговина нараснаха драстично през ноември, като брашното се повиши с 60 %, а олиото - с 200 %. Някои винят световния пазар, други обвиняват местната политическа криза. 
					От Денис Джидич за Southeast European Times от Сараево -- 13/12/07
 
					 
						
Цените на много храни в БиХ скочиха през последните няколко месеца. [AФП]
						Много експерти смятат, че политиката и местните власти стоят зад драстичните повишения на цените в Босна и Херцеговина (БиХ) миналия месец, но международни представители свързват покачването с растящите цени в световната пазарна икономика. 
						Каквато и да е причината, данните, събрани от Конфедерацията на профсъюзите в Босна и Херцеговина в средата на ноември, показаха, че само за няколко дни цените на основните храни са се увеличили неимоверно. Първият основен продукт, който поскъпна, бе брашното, чиято цена се увеличи с 60 % спрямо цените през октомври. Най-голямото регистрирано повишение обаче бе в цената на олиото, която скочи с 200 %. Млякото, захарта и сиренето поскъпнаха неимоверно, както и цените на комуналните услуги, което събуди голямо безпокойство сред обществеността. 
						"Лошото икономическо състояние на БиХ е резултат от политическата криза, която в по-голяма или по-малка степен продължава от подписването на Дейтънското мирно споразумение," каза председателят на председателството на БиХ Желко Комшич по време на регионалния икономически форум за Югоизточна Европа в Дубровник. 
						Ръководителят на Асоциацията на потребителите в БиХ Месуд Лакота е съгласен, че политиката и местните власти стоят зад сегашната криза. "Европейският пазар не може да достигне до нас заради определени лобита, а някои проблеми се коренят в правителството. Сега очакваме реакцията на правителството, но се надяваме, че тя няма да се състои в даване по [5 евро] на месец на ветераните, защото това не е достатъчно." 
						Премиерът на Република Сръбска Милорад Додик отказа да поеме отговорността за кризата, като обясни, че общото повишаване на цените се дължи на скока в цените на петрола в света, а не само в региона. 
						В опит да овладее кризата в БиХ правителството ще освободи основни хранителни продукти от резерва на РС и на Федерация БиХ и ще ги пусне на пазара, за да намали цените. 
						Председателката на Конфедерацията на профсъюзите в БиХ Ранка Мишич призова правителството да сформира фонд за най-непривилегированите, като ветераните или безработните. Тя също така апелира към Агенция за енергийно регулиране да предотврати всякакви допълнителни повишения на цените на електроенергията. Това би могло да доведе до "пълно унищожаване на семейните бюджети и ще причини фалита на много фирми," каза тя. 
						Световната банка, МВФ и Службата на върховния представител в БиХ отхвърлиха твърденията, че ценовите скокове са били причинени от търговците на дребно, възползващи се от сегашната политическа криза. 
						"Важно е да се обяснят същинските причини за тези ценови повишения, а те се дължат основно на по-високите цени на световните пазари," посочиха в изявление в края на миналия месец представители на три международни организации. 
						"Босна и Херцеговина има отворена икономика, която в края на краищата защитава гражданите на БиХ срещу ценови повишения, превишаващи тези на световните пазари," се казва още в изявлението, в което се отбелязва, че "ценовите скокове, които за някои продукти бяха драматични, не са над тези на световния пазар."

Румънското правителство и синоптиците влязоха в спор заради наводненията
					02/07/2010
					На фона на ужасните наводнения в Североизточна Румъния правителството обвини службата по метеорология, че е дала погрешни предупреждения.
					От Паул Чокою за Southeast European Times от Букурещ -- 02/07/10
 
					 
						
Около 13 000 души бяха евакуирани, след като няколко язовирни стени поддадоха под напора на водата. [АФП]
						Повече от 20 окръга в Румъния бяха засегнати от проливни дъждове и взели жертви наводнения през последната седмица. Най-малко 22-ма души загинаха, след като придошлите реки заляха и пометоха села. Най-тежки бяха пораженията в Сучава, Ботошан и Нямц в Североизточна Румъния. 
						 Като цяло властите реагираха бързо – 13 000 души бяха евакуирани след разрушаването на няколко язовирни стени на реките Серет и Прут, които прекосяват източния исторически регион Молдова от север на юг. 
						Въпреки съгласуваната намеса на 3 000 служители на държавни агенции – звената за реагиране при спешни ситуации, служители на жандармерията и полицията, подкрепени от военни части – правителството обвини националната служба по метеорология, че е дала погрешни кодове за предупреждение за нивото на водите. 
						"Местните власти трябва да следят внимателно ситуацията, тъй като въпреки обявеното предупреждение с жълт код, всъщност то е трябвало да бъде с червен код. Например за град Дорохой предупреждение с жълт код означава 20-40 литра валежи на квадратен метър, докато всъщност валежите са били 163 литра на квадратен метър”, заяви министърът на вътрешните работи Василе Блага пред окръжните префекти по време на видеоконференция. 
						 Директорът на Националната служба по метеорология Йон Санду защити направените от службата прогнози през последните седмици. 
						"Когато се даде предупреждение с жълт код, никой не може да каже дали падналите валежи ще бъдат 100 литра на квадратен метър или повече. Нека обаче да изясним нещо: можехме да дадем и предупреждение с черен код; при тези обстоятелства хората не могат да бъдат спасени”, добави той, визирайки бурите, които засегнаха тежко молдовския град Дорохой близо до украинската граница. 
						Службата по метеорология издава три вида предупреждения – жълто, оранжево и червено – в зависимост от силата на явлението – дъжд, сняг или бури. 
						Министърът на околната среда Ласло Борбели призна, че природните стихии са надделели. „Въпреки намесата на властите, за съжаление не успяхме да избегнем причиненото от наводненията бедствие – паднаха твърде много валежи за твърде кратък период”, заяви той. 
						Правителството оценява щетите на около 0,6 % от БВП. Ако те преминат прага от 1 %, Румъния ще поиска спешна помощ от ЕС. 
						Последният предварителен преглед на щетите от наводненията показа, че са засегнати 160 населени места в 22 общини – 72 от тях в окръг Сучава. Наводнени са повече от 3 200 жилища – почти 300 от тях са напълно унищожени, а 15 000 ха обработваема земя са залети от водите. 
						„Миналия понеделник валя силно през целия ден. Вечерта гледах световното първенство по футбол, когато чух съседите да викат на улицата „водата идва”, каза за SETimes Александру Сухароски, пенсионер, живеещ в квартал на Дорохой. 
						 "Всичко стана толкова бързо. Всички се качихме на близкия хълм и видяхме как пороят приижда под краката ни. Мой съсед, 16-годишно момче, се втурна към полето, за да освободи конете на семейството. Така и не се върна. Намериха го мъртъв на следващия ден на няколко километра. Две възрастни жени също бяха отнесени”, разказа той. 
						Сухароски е разочарован от начина, по който властите са действали в ситуацията. „Първо, никой не ни предупреди за наводнението. Второ, ако общината беше организирала навреме пълна операция за евакуация, може би всички хора щяха да избегнат придошлите води. Но ни оставиха просто сами да избягаме от бедствието”, каза той. 
						Сега неговият дом е пълен с кал и въпреки че инспекторите от кметството вече са го посетили, се съмнява, че ще получи средства за ремонт. 
						Правителството ще изпрати спешна хуманитарна помощ на стойност 175 000 евро за засегнатите райони. Семействата на загиналите при наводненията хора ще получат по 1 200 евро за всяка от жертвите.

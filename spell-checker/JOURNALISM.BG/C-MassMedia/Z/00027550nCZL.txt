Бивш албански министър на отбраната пропусна да се яви на разпит за взривовете на боеприпаси
					27/08/2008
					 
						ТИРАНА, Албания -- Във вторник (26 август) бившият министър на отбраната Фатмир Медиу не се яви на разпит в прокуратурата, където трябваше да отговаря на въпроси във връзка със смъртоносните взривове на боеприпаси на 15 март в Гердец. Неговият адвокат каза, че Медиу е на посещение в САЩ по лични причини. Прокуратурата е отложила разпита за септември. През юни Медиу бе лишен от имунитета си срещу съдебно преследване след разгорещени дебати в парламента. Това позволи на прокуратурата да разследва неговата роля във взривовете в Гердец, при които загинаха 26 души.
						Междувременно във вторник министерството на околната среда потвърди на пресконференция, че водата в района около Гердец остава замърсена. Въздухът обаче се смята за безопасен. (Шекули, Шкип - 27/08/08; BalkanWeb, Нюз 24 - 26/08/08)

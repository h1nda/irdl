Румъния може да получи следващия транш от заема от МВФ до средата на януари
					01/11/2010
					 
						БУКУРЕЩ, Румъния -- МВФ ще отпусне следващия транш от заема от 20 милиарда евро на Румъния, когато правителството изпълни условията, съгласувани по време на току-що приключилата двуседмична оценъчна мисия на Фонда. Ръководителят на мисията Джефри Франкс каза в понеделник (1 ноември), че траншът от близо 900 млн. евро може да бъде отпуснат до средата на януари. Между посочените от Франкс условия са окончателното приемане на реформите в пенсионната система и заплащането в държавния сектор, както и намаляването на забавените плащания. 
						Решението на Фонда бе взето след поредица от срещи в края на седмицата с високопоставени държавни представители, включително с президента Траян Бъсеску и премиера Емил Бок. Разговорите се проведоха на фона на медийни репортажи, че Румъния може и да не изпълни изискванията на Фонда за получаване на следващия транш от помощта, договорена през 2009 г. Бъсеску отхвърли подобни твърдения като "абсурдни". (АФП - 01/11/10; АФП, Медиафакс - 31/10/10)

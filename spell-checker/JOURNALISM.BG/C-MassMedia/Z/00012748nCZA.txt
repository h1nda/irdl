Дел Понте твърди, че Сърбия съзнателно пренебрегва законните си задължения 
					24/11/2004
					Поне дузина от 20-те заподозрени, издирвани от трибунала на ООН за военни престъпления, живеят свободно в Сърбия, каза Карла дел Понте пред Съвета за сигурност на ООН, като нарече сръбското правителство "единствената главна пречка" за изправянето на обвиняемите пред съда.
					(Блумбърг, Скотсмън, Интърнешънъл хералд трибюн - 24/11/04; Международен наказателен съд за бивша Югославия, Информационен център на ООН, АП, Ройтерс, Би Би Си, Гласът на Америка, Радио Б92, ХИНА, Държавен департамент на САЩ - 23/11/04)
 
					 
						
Главният прокурор за военни престъпления Карла дел Понте призова Съвета за сигурност на ООН да не закрива международния съд, докато основните обвиняеми, включително Радован Караджич и Ратко Младич, не бъдат изправени пред съда. [АФП]
						Фактът, че бившите югославски републики, участвали в балканските конфликти от началото на 90-те години, не успяха да арестуват заподозрените лица, издирвани от трибунала на ООН за военни престъпления, възпрепятства усилията на съда в Хага да довърши работата си, каза Карла дел Понте във вторник (23 ноември). 
						В рамките на стратегията за приключване на дейността му, одобрена от Съвета за сигурност на ООН, Международният наказателен съд за бивша Югославия (МНСБЮ) планира да завърши всички разследвания до края на тази година. Всички съдебни процеси трябва да приключат до 2008 г., а обжалванията - до 2010 г. 
						Като запозна съвета, включващ 15 държави, с напредъка за спазване на тези крайни срокове, главният прокурор на ООН за военни престъпления каза, че все още на свобода са 20 заподозрени, включително основните трима обвиняеми -- военновременните лидери на босненските сърби Радован Караджич и Ратко Младич и хърватският генерал Анте Готовина. 
						"Правителствата на Хърватия, Сърбия и Черна гора и Босна и Херцеговина (БиХ) носят основната отговорност за изправяне на тези бегълци пред съда в Хага", каза Дел Понте, като добави, че най-малко 12 от издирваните лица живеят свободно в Сърбия. 
						"Сръбското правителство съзнателно пренебрегва законните си задължения", заяви швейцарският прокурор. Тя добави обаче, че е постигнат известен напредък в области, които са от компетенцията на Съвета за сътрудничество с МНСБЮ на Сърбия и Черна гора. Обработени са огромен брой документи, упълномощаващи свидетелите да дават показания на процеси в Хага. Постигнат е известен напредък в разрешаването на проблеми, свързани с достъпа до документи. Но когато исканите документи са в ръцете на власти, които блокират сътрудничеството с МНСБЮ, получаването им си остава трудна задача, каза Дел Понте. 
						"В крайна сметка липсата на сътрудничество от страна на Белград остава единствената главна пречка пред трибунала за реализиране на стратегията за приключване на дейността му", каза Дел Понте, като за пример даде ясно изразеното нежелание на сръбския премиер Воислав Кощуница да арестува обвиняемите. Кощуница неколкократно е заявявал, че те трябва да се предадат, а не да бъдат арестувани. 
						Прокурорът разкритикува също властите в управляваната от сърбите автономна общост в рамките на БиХ, Република Сръбска (РС), за това, че не са успели да заловят нито един обвиняем през деветте години, изминали след края на конфликта в страната от 1992-1995 г. Според Дел Понте укриващите се там заподозрени във военни престъпления продължават да се радват на защитата на мощни мрежи. 
						"Това ни кара да си задаваме фундаментални въпроси относно готовността на лидерите на РС да защитят с твърди действия обещанията си за сътрудничество с МНСБЮ", казва Дел Понте в доклада си. 
						Единствената пречка по пътя на пълното сътрудничество на Хърватия с МНСБЮ е арестът на Готовина, каза прокурорът на ООН. Според нея "добре организирана мрежа за поддръжка, включително и в държавните структури, продължава да помага на укриващия се генерал да се изплъзва от правосъдието. "Докато Готовина не бъде открит, било то във или извън Хърватия, и предаден на съда, това ще означава, че мрежите, които закрилят военнопрестъпници, са по-мощни от тази част от правителството, която наистина желае изцяло да сътрудничи на трибунала", каза Дел Понте. 
						Тя призова международната общност да поддържа натиска върху трите балкански държави да изпълнят задълженията си. 
						"Ако някои от основните обвиняеми -- като Караджич, Младич и Готовина -- не бъдат арестувани и предадени на съда през близките месеци, може да се наложи да се ревизират планираните дати в стратегията за приключване на дейността на съда", каза Дел Понте. Тя припомни, че през 2005 г. ще бъде отбелязана десетата годишнина от три ключови събития: геноцидът в Сребреница, Дейтънското споразумение и обвинителните актове срещу Караджич и Младич. 
						"Ако за международната общност не бе възможно да прекрати геноцида, то тя поне не трябва да позволява да останат ненаказани това и други изключително тежки престъпления", каза Дел Понте.

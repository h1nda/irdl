Подкрепата на сърбите за присъединяване към ЕС намалява
					21/01/2012
					Малко повече от половината население подкрепя присъединяването на Сърбия към ЕС - което е значителен спад в сравнение с 2010 г. Но последното проучване също показва твърда подкрепа.
					От Бояна Милованович за Southeast European Times в Белград - 21/01/12
 
					 
						
Според неотдавнашно проучване на Службата за евроинтеграция, 51% от населението на Сърбия подкрепя присъединяването на страната към ЕС. [Никола Барбутов/SETimes]
						Подкрепата за присъединяването на Сърбия към ЕС е най-ниска от 2002 г. насам според неотдавнашно проучване, проведено от Службата за евроинтегпрация на правителството (СЕИ) през декември. 
						През 2011 г. подкрепата за присъединяването към ЕС е спаднала с 6% до 51%, показа проучването, като 28% от сърбите са против членството в ЕС, а 18% твърдят, че ще се въздържат от гласуване. 
						Ръководителят на СЕИ Милица Делевич подчерта факта, че проучването е било проведено след решението на Европейския съвет да не даде на Сърбия статут на страна кандидатка за членство в началото на декември. 
						"Проучването показва съотношението между разум и емоции сред гражданите. То показа начина, по който се говори за ЕС в публичния дебат и разкри тенденция на разсъждение в стил "кисело грозде". И да не получим нищо, то и бездруго не е важно", каза Делевич. 
						Макар че подкрепата за присъединяване към ЕС бе най-голяма през декември 2003 г., тя спада от 2010 г. насам според проучванията на СЕИ. 
						"ЕС не ни иска в този момент и това е напълно ясно. Необходимо ни е организирано общество, борба срещу корупцията и закони, които се прилагат и защитават гражданите. Трябва да въведем всичко това в системата и то е в наш интерес, за да бъде по-добре за нас, а не защото някой ни принуждава да го направим", каза за SETimes Милован Петрович, 31-годишен компютърен програмист от Белград. 
						Официални представители, представители на опозицията и НПО твърдят, че причините за спада трябва да се търсят от проблема с Косово до трудното икономическо положение в ЕС, включително в съмненията на обществото за оцеляването на Съюза. 
						"Когато и да се спомене Косово и връзката му с по-нататъшния напредък в евроинтеграцията [на Сърбия], това предизвиква негативни реакции сред сръбските граждани," каза за SETimes Мая Мобич, представител на Европейското движение в Сърбия. 
						Кризата в еврозоната увеличи съмненията на гражданите по отношение на оцеляването на европейския проект, твърди Бобич, но "не всичко е толкова мрачно, тъй като все повече граждани подкрепят реформите и вярват, че те трябва да се осъществят независимо от членството в ЕС." 
						"Гражданите имаха големи надежди, когато правителството съобщи преди, че статутът на страна кандидатка за членство е нещо сигурно", добави Бобич. 
						"Недоводството е разбираемо, тъй като сегашното правителство не успя да изпълни критериите за получаване на статут на страна кандидатка за членство. Гражданите са уморени и разочаровани след 12-годишното управление на Демократическата партия на Борис Тадич и неуспешните му опити да спази обещанията си", каза официалният представител на опозиционната Сръбска прогресивна партия Марко Джурич. 
						Джурич обясни, че значението на европейската интеграция не се разяснява както трябва на населението и властите проявяват безотговорност в хода на процеса на присъединяване. 
						Проучването на СЕИ потвърждава, че респондентите смятат, че присъединяването на Сърбия към ЕС до голяма степен се спъва от постоянното поставяне на условия и изнудване, както и от липсата на компетентност на сръбското ръководство. 
						И все пак 41% от отговорилите твърдят, че вярват, че присъединяването към ЕС означава по-добър живот - особено за младите хора - както и нови работни места. Други 35% отъждествяват членството с правото да се пътува в страните от ЕС. 
						Нещо ново е увеличаващият се брой на онези, които гледат на присъединяването към ЕС като на защита на индивидуалните права на гражданите . от 16% миналия юни до 22% през декември. 
						Според проучването от противниците на присъединяването на Сърбия към ЕС, 23% заявяват, че главната причина, поради която те ще гласуват против присъединяването е, че те вярват, че ЕС няма да донесе нищо добро за Сърбия, както и че правителството ще се облагодетелства повече от обикновените хора. 
						Проучването също показа, че все по-малко граждани са готови да променят навиците си на работа и живот заради присъединяване към ЕС, защото смятат че ЕС се затваря в себе си поради увеличаващите се икономически проблеми..

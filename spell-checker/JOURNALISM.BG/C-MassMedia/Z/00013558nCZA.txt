В доклада на Солана се отбелязва значителен напредък на ПМЕС 
					11/02/2005
					По-малко от година преди закриването на Полицейската мисия на ЕС в Босна и Херцеговина върховният представител на ЕС по въпросите на външната политика Хавиер Солана заявява, че тя е отбелязала значителен напредък.
					(Информационен център на ООН, ЕС - 10/02/05; ПМЕС)
 
					 
						
"С навлизането в последната година от мандата си Мисията [на ЕС] е добре подготвена в партньорство с местните власти да изпълни първостепенната си задача, която е да остави след себе си ефективни и устойчиви полицейски структури в Босна и Херцеговина", се казва в доклада. [AФП]
						Полицейската мисия на ЕС (ПМЕС) в Босна и Херцеговина (БиХ) е отбелязала сериозен напредък към изграждането на полицейски сили на международно ниво в страната, каза върховният представител на ЕС по въпросите на външната политика Хавиер Солана в доклад пред Съвета за сигурност на ООН, публикуван в четвъртък (10 февруари). Той засяга последните шест месеца от 2004 г. и е четвъртият актуализиран отчет на дейността на първата операция на съюза от този род от началото й на 1 януари 2003 г. 
						ПМЕС бе учредена като продължение на операцията на Международните полицейски сили на ООН, с главна квартира в Сараево. Всички настоящи страни членки на ЕС, освен Малта, и девет нечленуващи страни участват в 862-членния състав на мисията, в т. ч. 61 международни цивилни служители и 329 души персонал от БиХ. Натоварена да изпълнява контролни функции, да дава указания и да извършва инспекции, мисията има за цел да изгради полицейска сила, способна да извършва операции в съответсвие с международните стандарти. ПМЕС, чийто мандат изтича в края на тази година, работи с годишен бюджет от 38 млн. евро. 
						Мисията има четири стратегически приоритета: институционно и професионално изграждане, борба с организираната престъпност и корупцията, оказване на помощ на местната полиция за постигане на финансова жизнеспособност и устойчивост и насърчаване на независимостта и отговорността на полицията. 
						"Постигнат е измерим и изразителен напредък, особено в заздравяването на правоохранителните органи на държавно ниво и във връзка с по-нататъшното прилагане на принципите на устойчивост и местно притежание", пише Солана в доклада си. 
						ПМЕС изпълнява мандата си чрез прилагане на конкретни програми, разработени в партньорство с местната полиция и предназначени да посрещат нейните нужди. Седемте основни програми, които се изпълняват в момента, са съсредоточени върху главните области на експертен опит и методология, необходими за привеждането на полицейската дейност в балканската страна в съответствие със стадартите на ЕС, като същевременно имат за цел да гарантират свобода от политическа намеса. Две от програмите са посветени на държавните институции, а останалите пет са тематични. 
						Например крайна цел на Програмата за вътрешни работи е да се създаде надеждна и прозрачна система за вътрешен контрол във всички правоохранителни органи в БиХ съгласно най-добрите международни практики. Цел на друга текуща инициатива е да разшири правомощията на Държавната агенция за разузнаване и защита, давайки й възможност за по-ефективна борба с тежката и организираната престъпност, прането на пари, незаконния трафик на наркотици и оръжия. 
						ПМЕС предостави експертно мнение в процеса на приемане на нови закони за наблюдението, извършвано от Държавната гранична служба. Бяха положени също значителни усилия за подобряване на ефективността на разузнавателната система на страната и за гарантиране на работата й във всички автономни области и полицейски агенции. 
						Друг принос на ПМЕС, отбелязан от Солана в доклада му, е пълната й съпричастност към текушите усилия за създаване на единна полицейска структура на държавно ниво в БиХ съгласно директивата на върховния представител Пади Ашдаун, след като Република Сръбска не направи необходимото за задържането на заподозрени, издирвани от трибунала на ООН за военни престъпления. 
						"С навлизането в последната година от мандата си Мисията [на ЕС] е добре подготвена в партньорство с местните власти да изпълни първостепенната си задача, която е да остави след себе си ефективни и устойчиви полицейски структури в Босна и Херцеговина", заключава Солана.

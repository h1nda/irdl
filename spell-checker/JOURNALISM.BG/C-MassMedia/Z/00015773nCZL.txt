Съдът в Хага обяви решението си по обжалване на присъда; прокурорите поискаха нови присъди
					31/08/2005
					 
						ХАГА, Холандия -- Във вторник (30 август) Апелативната камара на трибунала на ООН потвърди седемгодишната присъда на бившия командващ на военноморските сили на Югославия, вицеадмирал Миодраг Йокич, за обстрелването на Дубровник през декември 1991 г. Съдиите отхвърлиха молбата за обжалване, подадена от защитниците на Йокич. При обстрелването на Дубровник от бившата Югославска народна армия под командването на Йокич и други командири загинаха най-малко 43 души и бяха нанесени тежки поражения на старата част на историческия град.
						Също във вторник прокурорите от Хага поискаха присъди от 15 до 20 години за трима бивши членове на разформированата "Армия за освобождение на Косово". Фатмир Лимай, Харадин Бала и Исак Муслиу бяха обвинени във връзка с престъпления, извършени в пленническия лагер "Лапушник" в Източно Косово от май до юли 1998 г.
						По друго дело прокурорите поискаха 10-годишна присъда за бившия заместник-командващ на босненската армия Сефер Халилович. Той бе обвинен във военни престъпления срещу цивилни хърватски граждани в долината на р. Неретва в БиХ през 1993 г. (Уеб-сайт на МНСБЮ, Танюг, РТРС - 30/08/05)

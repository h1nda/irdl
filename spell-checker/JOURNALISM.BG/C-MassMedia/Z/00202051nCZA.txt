Косовският синдикат „Образование“ се стреми към по-високи стандарти
					14/11/2011
					Повече финансови средства и по-високи заплати са само някои от исканията на синдиката.
					От Линда Карадаку за Southeast European Times от Прищина – 14/11/11
 
					 
						
Тази учебна година в Косово започна без протести на учителите, но с много искания на синдикат „Образование“. [Ройтерс]
						Един от основните проблеми на косовското образование остава училищната инфраструктура. Докато властите обещаваха да направят повече, родителска група взе въпроса в свои ръце и обнови изцяло основното училище в Дечани, Западно Косово. 
						След молба на учителката Фатмире Джикокай родителите ремонтираха училище „Лидя е Призренит“. „Всички се съгласиха с молбата ми и ето, сега класът е добре“, посочи Джикокай за косовска медия. 
						Косовският всекидневник „Експрес“ съобщи, че класната стая на нейната паралелка и на осем други класа в единственото основно училище в Дечани са били ремонтирани от родителите. Директорът на училището Фахри Локай каза, че всичко е започнало с инициатива, което е била подета след подписването на меморандум с Американската агенция за международно развитие (USAID) през юли. 
						„USAID взе под внимание колко сме сериозни и реши да сформира в сътрудничество с общността експериментален клас, който да служи като модел. Целта беше да покажем клас, който да послужи като пример за съвременно преподаване“, заяви Локай за „Експрес“. 
						Около 430 000 ученици започнаха новата учебна година в 1 151 начални и средни училища, заедно с около 23 000 учители. 
						Главната комисия на косовското министерство на образованието първо инспектира всички училища, за да се увери, че класните стаи и училищната база са в подходящо състояние и са осигурени достатъчно учители. 
						Учебната година в районите с преобладаващо сръбско население започна по програмата на Република Сърбия, съобщи за SETimes косовското министерство на образованието. 
						И за първи път годината започна безпроблемно. 
						„Това е първата учебна година, която започна без протести и искания на синдикатите, защото към учителите бе показано нужното уважение, тъй като правителството увеличи заплатите им“, заяви за SETimes говорителката на министерството на образованието Беса Бютючи.
						 Председателят на синдикат „Образование“ Али Шабанай обаче отбеляза, че повишения за [учителите] от доуниверситетското образование през януари и февруари тази година не е имало. „Мисля, че обещанията на министър [Раме] Буя ще бъдат изпълнени до края на година“, заяви Шабанай за SETimes. 
						В началото на учебната година синдикатът отправи много искания, като например да бъде подписан колективен трудов договор между министерството и съюза, след като парламентът одобри законопроекта за доуниверситетското образование. 
						Шабанай обясни, че тъй като законопроектът не е бил приет по-рано, той е представлявал законова пречка. „Сега тя беше преодоляна“, заяви той. 
						Синдикатът обаче иска повече, включително преговори за индексиране на инфлацията, който да запази реалния размер на заплатите. Шабанай посочи, че синдикатът е внесъл своите искания в министерството. 
						Според синдиката подобряването на финансовото положение на учителите и служителите в сферата на образованието „е определящ фактор за успех и качество“. „Увеличаването на финансирането за образованието ще осигури по-добри резултати; ще се подобри професионализмът като цяло“, заяви Шабанай. 
						Министерството изразява съгласие. „Очакваме по-добро качество по редица причини. Законопроектът за доуниверситетското образование беше приет, а също така и Стратегията за образованието и Рамката за учебната програма за доуниверситетското образование. Търсим дарители, за да се разработи цифровизиран образователен процес“, казва Бютючи. 
						Буя призна, че в стотици училища в Косово учебният процес се провежда в няколко смени. В около 134 училища учебният процес протича в една смяна; в 542 училища – в две смени, а в 36 училища има три смени“, заяви той на пресконференция по повод на първия учебен ден.

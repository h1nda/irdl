С визи или без визи? Това все още е въпросът на Балканите
					26/02/2007
					Попитайте повечето хора на Балканите за техните проблеми и е твърде вероятно да споменат визите. За мнозина пътуването дори в границите на региона - да не говорим за останалата част на Европа - е труден процес, който понякога граничи с комичното. Арди Пулай, албански журналист разказва историята си пред Southeast European Times. 
					От Арди Пулай за Southeast European Times в Тирана – 26/02/07
 
					 
						
Пътуването за хората на Балканите изисква време, пари и визи. [Архив]
						Пътувах до Рига, Латвия през октомври миналата година, за да участвам в конференция за възстановимата енергия. Подадох молба за виза в посолството на Латвия в Рим. Имах прехвърляне в Прага, където имах няколко часа престой преди полета за Рига. Не си извадих виза за Чешката република - дългите процедури и високите такси биха били твърде много за заетото ми ежедневие на журналист. Затова реших да остана в транзитната зала на летището в Прага. 
						Мой приятел, който живее в Прага, настояваше да се видим. Попитах го: "Как?" 
						 Той дойде на летището и "се срещнахме" - като във филмите от комунистическата ера, когато хората можеха да се срещат само отдалече, през границите. Аз останах на територията на летището, а моят приятел - на официалната територия на Чешката република. Беше странно преживяване и за двама ни. Такива срещи все още се осъществяват в Източна Европа през 21 век. 
						
Споделено преживяване на Балканите: визовият стрес 
						Моят случай не е уникален. Човек трябва само да погледне опашките пред чуждите посолства във всяка балканска столица. А чакането на опашка е само началото на дългия и труден процес на получаване на формуляр и накрая - виза. В най-добрия случай това е стресиращо преживяване. 
						На среща на върха в Порто Карас, Гърция през 2003 г., държавни глави и ръководители на правителства на ЕС и балканските страни се заеха със задачата да либерализират визовия режим на ЕС за граждани на Балканите. 
						Оттогава обаче за хората в региона на практика е постигнат незначителен напредък. 
						
Лидери на ЕС и на балканските страни се срещнаха в Порто Карас, Гърция през юни 2003 г., за да обсъдят либерализирането на визовия режим. [Гети Имиджис]
						Въпреки разговорите за облекчаване на визовия режим за няколко категории, действителни промени все още не са осъществени. 
						 Дългото чакане се дължи на необходимостта балканските държави да изпълнят условията на ЕС - укрепване на върховенството на закона, борбата с организираната престъпност, корупцията и незаконната миграция, укрепване на административния капацитет на граничните власти и гарантиране на сигурността на документацията. 
						
Първият "Балански Шенген"?
						Нека за миг забравим за стреса на Балканите, свързан с получаването на шенгенска виза за европейските страни. Визовият проблем е всъщност по-комплициран. Ето защо. 
						Като притежател на албански паспорт на мен ми е нужна виза, за да вляза в страните дори в балканския регион. Веднъж платих 70 евро, за да получа виза за Сърбия, която бе одобрена с многократно влизане. За влизане в Македония, виза може да се получи на граничния пункт, но не и на летището в Скопие, където вече трябва да имаш виза, получена чрез македонското посолство. За Босна и Херцеговина (БиХ), също ми е необходима виза. Дори не бих и започвал процедурата за влизане в Хърватия, да не говорим за новите членки на ЕС - България и Румъния. 
						Междувременно гражданите на БиХ и Сърбия, които желаят да пътуват в Албания, трябва да подадат молба за виза в албанското посолство. Гражданите на Македония могат да получат виза на границата. Българи и хървати не се нуждаят от визи, но трябва да заплатят гранична такса. 
						Както показват тези усложнения, макар и страните от Югоизточна Европа да желаят ЕС да либерализира своя визов режим, те трябва преди всичко да осигурят свободното движение на хора в региона. Посткомунистическия преход приключи. Конфликтите от 1990-те години в по-голямата си част са решени. Може би, както предполагат някои анализатори, е дошло времето да се помисли за създаване на "Балкански Шенген". 
						"Съществуващият шенгенски визов режим в ЕС е добър пример и може да бъде възприет като модел за свободно преминаване на границите, систематичен граничен контрол, визови и имиграционни проблеми в балканските страни", заявява Иране Глухак в доклад, публикуван от Центъра за политически науки и изследвания в Загреб. 
						
Опашките пред много посолства са обичайна гледка. [Гети Имиджис]
						Според проучването, балканските страни не само трябва да се опитат да повторят опита на ЕС, но и да го използват като отправна точка, докато създават свой собствен модел за сигурност. Във всеки случай Шенген дава успешен пример за това как може да се постигне мобилност, докато в същото време се поддържа сигурността. 
						
Несигурност в Европа
						По време на едно интервю, попитах посланика на ЕС в Скопие Ерван Фуер дали е чул станалата вече известна шега в региона - когато балканските страни влязат в ЕС, съществуващите страни-членки ще трябва да напуснат и да наложат нови визови режими върху останалите в блока. Той отвърна, че визовият въпрос е наистина истински стрес не само на Балканите, но също и за страните в ЕС, както и проблем, който трябва да бъде решен. 
						 "Също така трябва да имаме предвид загрижеността на страните-членки на ЕС, според които ако не съществува визов режим, рискът от свободното придвижване на престъпници е много висок", заяви Фуер. "Но аз смятам, че съществуващият визов режим е източник за много тревоги за обикновените граждани, тъй като престъпниците, на които искаме да попречим да пътуват, винаги ще намерят един или друг начин да заобиколят правилата." 
						
 Най-накрая влязох в Чешката република
						Преди да напусна Латвия, тъй като отново ми предстоеше няколкочасов транзитен престой в Прага на връщане, и със смесени чувство от срещата през границата с моя приятел, реших да посетя посолството на Чешката република в Рига и да помоля за транзитна виза. Бях изненадан, когато от консулската служба ми казаха: "Господине, като притежател на албански паспорт, вие можете да влезете в Чешката република без виза, тъй като вече имате виза за Латвия. Същото важи, ако имате виза за която и да е страна-членка." 
						 Решението е влязло в сила преди няколко месеца. Правителството на моята страна обаче е трябвало да информира за това хората, които все още се редят на опашки пред посолствата. Албанското министерство на външните работи не бе успяло да актуализира своя уеб-сайт с дългия списък от посолства и инструкции за това къде албанците трябва да подадат молби за визи. 
						Влизането в Прага бе истинско облекчение, тъй като аз най-сетне се срещнах с приятеля си и проведохме нормален разговор над няколко питиета. Тогава престанах да мисля за визовите си проблеми и да се чудя в кое посолство ще ме изпратят плановете ми за следващото пътуване.

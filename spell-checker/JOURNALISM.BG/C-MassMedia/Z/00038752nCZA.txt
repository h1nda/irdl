Сърбия цели да изгради взаимно доверие с ЕС
					11/06/2011
					Белград се надява, че споразуменията ще увеличат надеждността на системата му за сигурност.
					От Игор Йованович за Southeast European Times в Белград - 11/06/11 
 
					 
						
Върховният комисар по външната политика на ЕС Катрин Аштън се срещна с президента Борис Тадич в края на май. [Ройтерс]
						През изминалите две седмици Сърбия и ЕС подписаха две важни споразумения. Едното за обмен на класифицирана информация бе подписано но 26 май, докато документът за участието на Сърбия в мисии на ЕС за управление на кризи, бе подписано в сряда (8 юни). 
						Макар че двете споразумения не са част от програмата, която Сърбия трябва да изпълни по пътя й към членство в ЕС Белград се надява, че документите ще помогнат за изграждане на доверие с Брюксел и ще увеличат международния авторитет на сръбската армия и полиция. 
						"Подписвайки тези споразумения, Сърбия се представя като страна, която вече не е международен проблем, а по-скоро партньор, способен да участва в международни мироопазващи мисии и така да стане един вид "износител" на сигурност", каза за SETimes Войкан Костич, журналист от Белград. 
						Споразумението за обмен на класифицирана информация бе подписано от Върховния комисар по външната политика на ЕС Катрин Аштън и от министъра на вътрешните работи на Сърбия Ивица Дачич. 
						След подписването Аштън нарече документа "стъпка, която ще приближи Сърбия до Съюза" и "ясен знак за взаимно доверие". ЕС "желае да види сръбските полицаи и войници заедно с техни европейски колеги в съвместни операции в чужбина", добави тя. Дачич каза, че Сърбия иска да участва в такива мисии, тъй като това "ще увеличи надеждността" на сръбската система за сигурност. 
						По-скорошното споразумение, което дава възможност за участие на сръбски полицаи и войници в мисии на ЕС, бе подписано в Белград от външния министър Вук Йеремич и от ръководителя на Делегацията на ЕК в Сърбия Винсънт Дегерт. 
						"Това е добър знак за общо доверие, тъй като сръбската армия и полиция ще бъде поканена в европейските мироопазващи мисии. Също е й значителна и важна крачка." отбеляза Дегерт.
						Според предишни съобщения, сръбски войници и полицаи ще участват в мисии на ЕС в Сомалия и Уганда още тази година. Споразумението позволява на Белград да избира измежду различни мироопазващи мисии. 
						Не всички обаче приветстват този ход. 
						Говорителят на опозиционната Демократическа партия на Сърбия Петар Петкович каза за SETimes, че Сърбия трябва да участва само в мисии, ръководени от ООН. "Участието в мисии на ЕС е всъщност тайно участие в мисии на НАТО, а Сърбия е страна, която е обявила военен неутралитет", каза той. 
						Редакторът на уебсайта "ЕурАктив Сърбия" Смиляна Вукойчич каза, че човек не трябва да очаква определени придобивки за Белград. 
						"Тази стъпка бе приветствана от ЕС като знак за доверие и за решимостта на Сърбия да се присъедини към европейското пространство и със сигурност ще има добър отзвук в страните членки" каза тя за SETimes. 
						Професор Предраг Симич от Факултета по политически науки в Белград също смята, че усилията на Сърбия за присъединяване към ЕС трябва да бъдат окуражавани. 
						"От една страна имаме Хърватия, която е на път да приключи преговорите си с ЕС и вече се изказват предположения, че тя може да се присъедини към ЕС на 1 юли 2013 г. Спирането на европейската интеграция на Белград след успеха на Загреб, може да има негативни последици за региона и да създаде известен дисбаланс главно в Босна и Херцеговина", каза Симич за SETimes.

Дипломатически дневник: Дипломати присъстват на церемония по издигането на флага на ЕС в Букурещ
					02/01/2007
					Европейски дипломати и външни министри на страни от региона присъстваха на издигането на флага на ЕС в Букурещ. Още от седмицата: Босна и Херцеговина подписва споразумение за военно сътрудничество с Хърватия и лидерът на Либия Кадафи обсъжда случая с българските медицински сестри с италианския премиер Романо Проди.
					
 
					 
						
Флагът на ЕС се издига пред двореца "Виктория" в Букурещ в неделя (31 декември). [Гети Имиджис]
						
						Румънският президент Траян Бъсеску и премиерът Калин Попеску Таричану присъстваха на официалната церемония по издигането на флага на ЕС пред двореца "Виктория", седалище на румънското правителство в Букурещ в неделя (31 декември). Освен тях присъстваха също и председателят на Европейския парламент Жозеп Борел, еврокомисарят по разширяването Оли Рен и външните министри на Германия Франк-Валтер Щайнмайер, на България Ивайло Калфин и на Дания Стиг Мьолер. 
						*** 
						Флагът на ЕС бе издигнат официално пред дипломатическото бюро на България в Прищина в понеделник (1 януари). Ръководителят на бюрото Николай Колев и седемгодишното косовско албанче Денис Адеми издигнаха флага. На церемонията присъстваха и официални лица от институции в Косово. 
						*** 
						
						Босна и Херцеговина и Хърватия подписаха споразумение за военно сътрудничество в сряда (27 декември), месец след като Босна и Херцеговина подписа подобно споразумение със Сърбия. Споразумението е за военно-техническо сътрудничество и обмен на опит по Програмата на НАТО "Партньорство за мир". 
						*** 
						Посланикът на ОССЕ в Албания Павел Вачек се срещна с албанския премиер Сали Бериша и с Еди Рама, лидер на главната опозиционна Социалистическа партия в опит да посредничи за решаването на проблеми, свързани с изборите. 
						*** 
						
						България откри консулство в Битоля в сряда (27 декември), което ще обслужва гражданите там, както и в други девет градове наблизо. Това се наложи от присъединяването на България към ЕС. 
						*** 
						Либийският лидер Муамар Кадафи е провел телефонен разговор с италианския премиер Романо Проди във вторник (26 декември). Съобщава се, че той е казал на Проди, че либийският закон напълно е спазил високите изисквания на процеса на петте български медицински сестри и палестинския лекар. ЕС, ООН, САЩ и Русия заклеймиха смъртните присъди, произнесени при повторното гледане на делото. 
					
						
						(Различни източници – 26/12/06-02/01/07)

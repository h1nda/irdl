Според хърватския премиер Рачан повечето пожари са причинени от небрежност
04/08/2003
Омаловажавайки слуховете за съгласувани действия на подпалвачи, хърватският премиер Ивица Рачан заяви, че престъпна небрежност е основната причина за серията от пожарите, избухнали по адриатическото крайбрежие.
(АФП - 02/08/03; ХИНА, АФП, Хърватски информационен център - 01/08/03; Ройтърс - 31/07/03)
 
 
Според хърватския премиер Ивица Рачан престъпна небрежност е причината за стотиците пожари в страната в резултат от най-тежката суша за последните петдесет години. По време на посещенията си в засегнатите райони в петък (1 август) Рачан заяви пред репортери, че през последните седмици са избухнали повече от 300 пожара по хърватското адриатическо крайбрежие, предпочитана от мнозина туристическа дестинация.
Според премиера, сред случаите, при които е установена причината за пожара, 80 % са предизвикани от небрежност. Той добави, че на този етап няма действителни доказателства в подкрепа на версията за организирани действия на подпалвачи. В отговор на изявления на политици Рачан изтъкна, че няма нужда от "раздухване на политически пламъци", докато страната се опитва да се справи с бедствието.
Шестима души са задържани от полицията във връзка с огньовете близо до Дубровник и Сплит.
На островите Брач, Хвар и Бишево повече от 3,000 хектара борови масиви, маслинени горички, лозя и полета са били опустошени. Само в Брач са били унищожени 1,900 хектара гори,	 докато пожарите на три различни места в Хвар са овъглили 1,400 хектара.
Повече от 1,500 пожарникари и военнослужещи, подкрепяни от пет военноморски кораба и четири самолета, са се борили с пламъците. В някои райони местното население се е присъединило към огнеборците, съобщава хърватската държавна информационна агенция ХИНА.
"За щастие няма ранени и са изгорели само две изоставени хижи в Бишево. Други сгради не са били засегнати," каза Младен Юрин, ръководител на противопожарната служба на към МВР.
Според Юрин има информация за четиридесет пожара по адриатическото крайбрежие през последната седмица. В четвъртък властите обявиха състояние на природно бедствие в областите Сплит и Далмация.
С утихването на вятъра към края на седмицата пожарите на Брач и Хвар бяха овладени до събота, а стихията в Бишево бе потушена. Нов пожар обаче избухна в горска местност близо до централния крайбрежен град Задар.
По думите на Рачан пожарите са извадили наяве проблема със слабата координация на терена между противопожарните звена, армейските части, местните власти и хърватската компания за стопанисване на горите. "Тези сезонни пожари трябва да ни дадат добър урок," каза той. Същевременно премиерът оцени високо компетентните органи за бързата им реакция и за дейността им, "превъзхождаща професионалните стандарти".

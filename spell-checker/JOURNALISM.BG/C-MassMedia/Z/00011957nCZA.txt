Напредъкът в БиХ води до преструктуриране на СВП
					13/09/2004
					Върховният представител на международната общност в Босна и Херцеговина Пади Ашдаун обяви миналия месец, че неговата служба ще съкрати обема на своите дейности, което отразява напредъка на страната към пълноценна държавност и нормализация. 
					От Антонио Пърленда за Southеast European Times в Сараево - 13/09/04
 
					 
						
"Фактът, че СВП съкрати персонала си с около една четвърт се дължи на напредъка, отбелязан от БиХ през последните години по пътя към пълноценната държавност," заяви Върховният представител Пади Ашдаун. [АФП] 
						Службата на върховния представител (СВП) в Босна и Херцеговина (БиХ) ще бъде преструктурирана и съкратена, за да отразява напредъка на БиХ по пътя към пълноценната държавност и нормализацията през последните години, заяви пред своя екип миналия месец Върховният представител Пади Ашдаун.
						Реорганизацията предвижда 25 %-но съкращение на персонала до края на годината и преструктуриране на главната квартира, регионалните и полеви бюра на СВП, насочени към фокусиране на Службата върху приоритетни задачи, които остава да се изпълнят съгласно Плана за прилагане на мисията на СВП. Тези задачи касаят предимно подпомагане на властите в БиХ в прилагането на реформите, които вече са или понастоящем се превръщат в част от законодателстовто, вместо лансирането на нови инициативи. 
						Съгласно Дейтънските мирни договорености, за прилагане на чиито разпоредби СВП помага, службата има статут на дипломатическа мисия в БиХ. Тя е съставена от дипломати, изпратени от правителствата на държавите от Съвета за прилагане на мирното споразумение, от дирекно наети международни експерти и местен персонал на БиХ. През януари 2004 г. СВП имаше 108 международни служители (35 щатни служители и 73 на граждански договор), както и 467 души местен персонал. СВП има регионалните бюра в Баня Лука, Мостар, Бръчко, Тузла и Сараево, както и 14 полеви мисии. Представителството в Брюксел работи заедно с международни организации извън БиХ. 
						"Фактът, че СВП е в състояние да съкрати почти една четвърт от своя персонал се дължи на напредъка на БиХ през последните години по пътя към пълноценна държавност," каза Ашдаун. "Такава е била мисията на СВП винаги: да тласне БиХ необратимо по пътя към пълноценна държавност и Европа и след това да си отиде. Все още има много път да се изминава, но все повече именно ЕС ще ви помогне да вървите напред. БиХ иска да се присъедини към ЕС, ЕС е ангажиран с подпомагане на народа на БиХ." 
						 "Ето защо моята роля като Специален представител на ЕС (СПЕС) нараства," допълни той. "По тази причина тази служба се превръща все повече в офис на СПЕС, паралелно със статута си на Служба на върховния представител. По тази причина ЕС ще разположи военен контингент и ще поеме от СФОР произтичащите от Дейтън задачи по-късно тази година." 
						Ашдаун подчерта, че международната решимост да се помогне на БиХ да приключи прехода остава силна. "Международната общност няма стратегия за излизане оттук. Тя има стратегия за влизане на БиХ в Европа. И ние ще останем тук, докато изпълним задачата," каза той.

Българите протестират срещу цените на горивата
					29/02/2012
					Българите смятат, че компанията "Лукойл България", която е руска собственост, определя твърде високи цени на горивата. Други бизнес новини: Белград беше домакин на 34-ото Международно туристическо изложение, а дългосрочният кредитен рейтинг на Гърция понася удар. 
					 
						
Протестиращите твърдят, че потребителите плащат прекалено високи цени на компанията "Лукойл България", която е руска собственост. [Reuters] 
						Стотици хора се събраха в различни градове на България в неделя (26 февруари), за да протестират срещу цените на горивата, които в най-бедната страна членка на ЕС са равни на средните за блока. Протестиращите смятат, че руската компания "Лукойл България" злоупотребява с доминиращите си позиции на пазара. Сред другите искания бяха по-ниски акцизи, отговарящи на стандарта на живот в страната, както и по-строги мерки, които да гарантират прозрачност на ценовата политика и качеството на предлаганите горива. 
						*** 
						Рейтинговата агенция "Стандард енд Пуърс" понижи кредитния рейтинг на Гърция късно в понеделник (27 февруари), по-малко от седмица, след като "Фич" предприеха същата стъпка заради сделката на страната за размяна на облигации с частните инвеститори. "Стандард енд Пуърс" намали дългосрочния кредитен рейтинг на Гърция до "частичен фалит". "Фич Рейтингс" понижи рейтинга на гръцкия дълг на "C" от "CCC", като предупреди, че вероятността от фалит на Гърция в близко бъдеще е много голяма. 
						*** 
						В понеделник (27 февруари) Европейската комисия отправи официално предупреждение към осем страни членки, включително България, Кипър и Румъния, да отворят енергийните си пазари в рамките на два месеца, като в противен случай рискуват съдебни процедури в Европейския съд. Страните ще трябва да приведат законодателството си в съответствие с директивите на ЕС, за да гарантират, че потребителите имат няколко възможности за снабдяване с газ и електричество. 
						*** 
						Официални лица от Сърбия, Македония, Босна и Херцеговина, Република Сръбска и Хърватия на 23 февруари подписаха Меморандум за сътрудничество, който цели да подобри бизнес средата и да привлече инвестиции в Югоизточна Европа. Споразумението беше формализирано по време на конференция в Белград, проведена под надслов "Югоизточна Европа -- регион с благоприятна бизнес среда". 
						*** 
						
						Албанският премиер Сали Бериша обяви на 22 февруари, че страната може да коригира бюджетните си разходи, за да осигури средства за евентуален внос на електричество, ако ниските водни запази принудят властите да прекратят работата на някоя от трите водноелектрически централи в страната. Бериша посочи, че падналите през последните дни валежи не са увеличили количеството вода в съоръженията. 
						*** 
						Министрите на туризма на България, Хърватия, Румъния и Сърбия подписаха меморандум за съвместен проект, целящ да засили туризма в района на река Дунав. Споразумението, което беше финализирано в историческия сръбски град Сремски Карловци на 23 февруари, даде началото на така наречения проект "Пътя на римските императори", който ще популяризира богатото историческо наследство на областта. 
						*** 
						
						Хърватия тази година ще похарчи 1,6 милиарда евро за инфраструктурни и енергийни проекти, целящи да подпомогнат икономиката и да създадат нови работни места, обяви вицепремиерът Радимир Качич на 23 февруари. Средствата ще бъдат инжектирани в проекти на оператора на националната електропреносна мрежа "Хърватска електропривреда", компанията, управляваща водните ресурси на страната, "Хърватске воде" и националната железопътна компания "Хърватске железнице". 
						*** 
						Миналата седмица Белград беше домакин на 34-ото Международно туристическо изложение, което е едно от най-важните събития в този сектор, провеждани на Балканите. Изложението привлече хиляди участници от 46 държави. Страната партньор тази година беше Турция. 
						
						(Различни източници -- 22/02/12-29/02/12)

Интервю с Иво Банац, Хърватия
					13/06/2011
					Водещ хърватски глас се застъпва за по-сериозен ангажимент на САЩ в съседна Босна и Херцеговина (БиХ).
					От Златко Ковач за Southeast European Times -- 13/06/11
 
					 
						
Иво Банац. [SETimes/С любезното съдействие на Иво Банац]
						Иво Банац е един от водещите интелектуалци в Хърватия и почетен професор от Йейлския университет. Той е бил лидер на хърватската Либерална партия, депутат в парламента, министър в кабинета и до неотдавна председател на Хърватския хелзинкски комитет. 
						Банац, известен като един от най-отявлените критици на бившия президент Франьо Туджман и бившия премиер Ивица Рачан заради политиката им спрямо БиХ, сподели вижданията си за настоящата ситуация в БиХ и евентуалните начини за излизане от политическия застой в страната. 
						
						SETimes: Каква е оценката ви за политическата ситуация в БиХ? 
						
						Иво Банац: Ситуацията в БиХ е нестабилна и се възпламенява от различни интереси, които имат за цел да я влошат. В същината на кризата стои планът на Милорад Додик да придвижи разделянето на БиХ. 
						Стратегията на Додик е двояка: да подкопае всяка обща институция в БиХ чрез подхранване на дуализъм между областите, като по този начин припише на сръбската автономна област в БиХ, Република Сръбска, всички атрибути на отделна държава; да подклажда конфликти между хървати и бошнаци във Федерация БиХ, за да създаде впечатлението, че РС е стабилна, а Федерацията - лабилна. 
						
						SETimes: Какво е положението на хърватите в БиХ? 
						
						Банац: Хърватското население на БиХ е най-благоденстващо. Всички истински поводи за недоволство, като методите за избор на хърватския член на държавното председателство или броят на хърватските министри в различните кабинети, могат да се решават в границите на Федерация БиХ без никаква външна намеса. Положението на хърватите във Федерацията варира от добро в предимно бошнашките райони, до доминиращо в части на Херцеговина. Обратно, хърватите в РС на практика не съществуват. 
						Двете хърватски партии в БиХ - ХДС БиХ и ХДС БиХ 1990 - прокламират хърватския "национален въпрос" и предполагаемото "институционално неравенство" като основния проблем на страната. Това допада изцяло на Додик, който също се възползва от всяка възможност да обвинява бошнашките партии в антихърватски пристрастия. 
						
						SETimes: Какви други хърватски политически сили в БиХ оформят политиката там? 
						
						Банац: Две по-малки партии - Хърватската партия на правата (ХПП БиХ) и партията "Народен просперитет чрез труд" (НПЧТ). Те популяризират междуетническо сътрудничество и са се присъединили към т.нар. Платформена коалиция във Федерация БиХ заедно с многонационалните социалдемократи и бошнашката ПДД. Тези партии неотдавна сформираха правителството на Федерация БиХ, в което представителят на ХПП БиХ Живко Будимир бе премиер. 
						За разлика от това, двете партии ХДС отказват от октомври 2010 насам да съставят кантонални правителства в трите кантона, които контролират, за да предотвратят сформирането на правителство на Федерация БиХ. Техните обструктивни политики имат за цел да демонстрират, че БиХ няма бъдеще. Някои политици полагат истински усилия да подклаждат враждебност между хървати и бошнаци и публично твърдят, че назрява война. Затова отговорните хърватски политици в БиХ, както и в Хърватия, трябва да полагат двойно повече усилия, за да не допуснат по-нататъшно плъзгане към нестабилността. 
						
						SETimes: Каква е позицията на Хърватия по отношение на БиХ? 
						
						Банац: В желанието си да поддържа влиятелно присъствие в региона президентът Иво Йосипович допусна няколко нетактични грешки в БиХ. Той насърчи двете партии ХДС и даде положителни сигнали на Додик, отнасяйки се с него като с истински държавен глава. Хърватското правителство бе по-умерено, но посланикът му в Сараево, Тончи Станичич, направи безразсъдни изявления, оспорвайки процедурата, която роди правителството на Федерацията. 
						
						SETimes: Как трябва Хърватия да подобри подхода си към БиХ? 
						
						Банац: Загреб трябва да бъде насърчен да съобразява политиките си с международната общност. Проблемът е, че и международната общност е раздвоена в отношението си към БиХ. 
						
						SETimes: Какво можем да очакваме реално в БиХ? 
						
						Банац: Освен ако САЩ не инвестират повече усилия в БиХ, положението ще се влоши. Дейтънската система е износена. Необходима е нова инициатива за БиХ.

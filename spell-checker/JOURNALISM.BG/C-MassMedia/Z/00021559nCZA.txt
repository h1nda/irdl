Косовските лидери призовават за спокойствие след сблъсъците през уикенда
					12/02/2007
					Двама души загинаха, след като демонстрация срещу плана за Косово на специалния пратеник на ООН Марти Ахтисаари прерасна в насилие. Лидерите на провинцията проведоха спешно заседание в неделя и призоваха за спокойствие.
					От Блерта Фоничи-Кабаши за Southeast European Times от Прищина – 12/02/07
 
					 
						
Демонстрацията в Прищина прерасна в насилие по време на сблъсъци с полицията. [Томислав Георгиев]
						Косовските албански лидери призоваха за спокойствие в неделя (11 февруари), след смъртта на двама души по време на протест в събота. Демонстрацията бе организирана от екстремистката група "Ветевендосе" ("Самоопределение"), която се противопоставя на процеса за определяне на статута на Косово, ръководен от ООН, и иска парламентът в провинцията да обяви независимост незабавно.
						Насилието избухна, след като 3000 демонстранти се сблъскаха с полицията. Служители на полицията на ООН и косовски полицаи използваха сълзотворен газ и гумени куршуми срещу онези от протестиращите, които се опитваха да пробият загражденията около сградата на парламента в Прищина. 
						По време на неделното заседание косовският президент Фатмир Сейдиу, премиерът Агим Чеку и опозиционни лидери излязоха с изявление, осъждащо насилието. В изявлението те призоваха "всички косовски граждани да продължат да допринасят за стабилността на страната както досега." 
						Събития като съботните изблици на насилие може да имат отрицателни последици за процеса на сформиране на косовска държава, предупредиха те. 
						"Уверявам народа на Косово, че процесът върви в правилна посока и че много скоро Косово ще бъде независимо. Такива действия само вредят на процеса," каза Чеку. 
						"Толкова е жалко, че двама души загубиха живота си вследствие на неоправдано нарушаване на мерките за сигурност около правителствени сгради," каза Стивън Къртис, началник на полицията на ООН. Полицията трябваше да вземе "отбранителни мерки за възстановяване на реда", каза той. 
						Лидерът на "Ветевендосе" Албин Курти каза, че полицията е провокирала протестиращите. "Толкова много полицейски кордони блокираха пътищата ... [те] ни показваха, че са готови да се намесят," каза Курти след двучасовата демонстрация. 
						Курти каза, че те не са поискали разрешение от полицията да организират протеста, тъй като ако искането им бъдело отхвърлено, е щяло да се наложи да го отменят. 
						"Протестираме, защото Ахтисаари иска да върне Косово под сръбска власт, а това е неприемливо за нас," каза Лулзим Бериша, един от протестиращите в събота. "Нищо по-малко от независимост и суверенитет не е приемливо", заяви неговият приятел Артан Гаши. 
						Лидерите на Косово приеха плана на Ахтисаари, докато Белград го отхвърли. Съгласно предложението Косово ще може да избере свои национални символи, да приеме конституция и да търси международно признание при запазване на международното военно и гражданско присъствие за гарантиране на мира и стабилността.

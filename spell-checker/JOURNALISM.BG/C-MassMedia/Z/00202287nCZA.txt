Липсва съдебно сътрудничество между Косово и Сърбия
					25/01/2012
					Неотдавнашните арести в Северно Косово повдигат нови въпроси за отношенията между Косово и Сърбия.
					От Мухамет Брайшори за Southeast European Times от Прищина -- 25/01/12 
 
					 
						
Заместник министър-председателят Едита Тахири заяви, че правителството се е ангажирало с върховенството на закона в Косово, включително и на север. [Ройтерс]
						Едита Тахири, зам. министър-председател на Косово, отговаряща за диалога със Сърбия, заяви за SETimes, че тъй като Косово и Сърбия нямат дипломатически отношения, не е изненадващо, че липсва съдебно сътрудничество между двете страни. 
						"Косово и Сърбия са две независими и суверенни държави, съседки, но без политически връзки. Следователно нямаме област за сътрудничество и няма технически диалог, за да се установи сътрудничество в някои области, като свободната търговия, свободното движение на хора, енергетика, телекомуникации, транспорт и др.", заяви тя. 
						Изявленията на Тахири дойдоха след действията на прокурорите от ЮЛЕКС в понеделник (23 януари), които обвиниха косовския сърбин Йевро Пантелич в организирана престъпност, пране на пари, контрабанда на гориво, укриване на данъци, незаконно притежание на оръжие, укриване на мита и акцизи при внос. 
						Първоначално Пантелич беше арестуван през май 2011 г. в северния град Зубин Поток. Тогава неговият арест предизвика протести и реакции от местните сръбски лидери в Северно Косово, които не признават авторитета на затвора в Прищина. В момента Пантелич очаква съдебен процес. 
						Тахири заяви, че правителството се е ангажирало с върховенството на закона в Косово, включително на север. 
						"Не мога да говоря по въпроси, свързани със сътрудничество, съдебна система, сигурност или полиция, но като правителство сме се ангажирали да прилагаме върховенството на закона в цяло Косово - да установим върховенство на закона на север, където от години има нарушения, да не кажем и анархия", зави Тахири. 
						Арестите на братята Звонко и Жарко Веселинович от сръбската полиция през декември също повдигнаха въпроси за сътрудничеството между Косово и Сърбия по проблеми от съдебен и полицейски характер. 
						КФОР и косовските власти смятат братя Веселинович за отговорни за нападенията срещу войници от КФОР миналата година и за организирана престъпност. 
						Командващият на силите на КФОР ген. Ерхард Древс посочи Звонко Веселинович като главен организатор на нападенията срещу частите на КФОР през ноември, когато близо 30 германски и австрийски войници бяха ранени. 
						Говорителката на ЮЛЕКС Ане Бланксма заяви за SETimes, че косовските съдилища вече са издали заповед за арест на двамата братя. 
						"Заповедта за арест беше издадена от съдия от местния съд в Митровица по искане на местен прокурор. Прокурорите на ЮЛЕКС също работят в съвместен екип с местните прокурори", каза Бланксма. 
						ЮЛЕКС и сръбските власти ще решават какво развитие ще има по случая „Веселинович”. Бланксма не можа да каже дали до Сърбия ще бъде изпратено искане за екстрадиране на братята. 
						"Обсъждат се различни варианти и не е взето окончателно решение. Междувременно ЮЛЕКС следи с интерес процедурите в Сърбия", каза тя. 
						Тахири заяви, че косовското правителство ще се ангажира с борбата с организираната престъпност на север и във всяка друга част на Косово и че братя Веселинович ще бъдат изправени пред съда. 
						Изпълнителният директор на базирания в Прищина Институт по балканска политика Себ Бютючи каза за SETimes, че Белград няма да предаде Звонко Веселинович на Прищина, тъй като не признава косовските власти, включително полицейските и съдебните институции. 
						"Най-добре би било, ако го съдят в Косово за престъпленията, в които е обвиняван, които са се случили в Косово. Това едва ли ще се случи, тъй като сръбските власти няма да го предадат на косовските власти", заяви Бютючи, добавяйки, че ЮЛЕКС може да изиграе важна роля по въпроса. 
						"Предвид на това, че ЮЛЕКС има договор за сътрудничество със Сърбия, те могат да действат като посредник между сръбската и косовската полиция. ЮЛЕКС трябва освен това да поиска той да бъде съден в Косово и то от съдии на ЮЛЕКС, тъй като става въпрос за дело за организирана престъпност, което е в компетенциите на ЮЛЕКС", заяви Бютючи.

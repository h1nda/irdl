Рен очаква интеграцията на Сърбия да се ускори догодина
					19/09/2008
					 
						ПРАГА, Чешка република -- Еврокомисарят по разширяването Оли Рен каза в четвъртък (18 септември), че очаква интеграцията на Сърбия в ЕС да се ускори през 2009 г. В реч в Прага на конференция за връзките между ЕС и Западните Балкани Рен подчерта, че Сърбия по всяка вероятност ще придобие статут на кандидатка догодина. Той определи предстоящото чешко председателство на ЕС през първата половина на 2009 г. като ключов период за Западните Балкани и време, когато техните аспирации за присъединяване към ЕС ще получат реално ускорение. 
						По отношение на Македония Рен каза, че ЕС ще оцени прилагането на основните приоритети, очертани в Партньорството за присъединяване, особено в областта на съдебната реформа, административната реформа и електоралните стандарти. Изпълнението на споразуменията за стабилизация и асоцииране е главното предизвикателство пред Албания, Черна гора и Босна и Херцеговина, каза Рен. 
						Той определи Косово като фокус по време на чешкото председателство на ЕС и посочи важността на успешното разполагане там на мисията ЮЛЕКС. 
						Преговорите за присъединяване с Хърватия протичат добре, каза Рен, като добави, че очаква повечето от оставащите преговорни глави да бъдат отворени тази есен. Преговарящите могат да затворят много глави до следващата пролет, което ще позволи приключването на техническите преговори до края на следващата година, каза Рен. (Уебсайт на ЕС, ДПА, Б92, Танюг, Макфакс - 18/09/08)

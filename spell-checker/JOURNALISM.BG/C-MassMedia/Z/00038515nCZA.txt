На фона на протести Сърбия и Косово се срещат, за да обсъдят трудни въпроси
					13/05/2011
					Борко Стефанович от Сърбия се срещна с представители на правителството на Косово и с американския посланик.
					От Мухарем Нитай за Southeast European Times в Прищина - 13/05/11
 
					 
						
В Прищина избухнаха протести, когато главният сръбски преговарящ Борко Стефанович пристигна за срещи. [Лаура Хасани/SETimes]
						Осъществявайки първото посещение на сръбски официален представител в Косово от 2008 г. насам, Борко Стефанович, главен преговарящ на делегацията на Белград в преговорите между Косово и Сърбия, пристигна в Прищина в четвъртък (12 май) при засилени мерки за сигурност. 
						Поддръжниците на опозиционното движение "Ветевендосе" реагираха на посещението, като блокираха сградите на правителството, хвърляха камъни по сградите и по ескорта на Стефанович. 
						"Не искаме Стефанович да прави пропаганда на страната си в Косово", каза заместник-председателят на "Ветевендосе" Глаук Конюфца. 
						Преди пристигането си обаче Стефанович подчерта, че посещението няма да бъде свъзано с държавността или с признаването на независимостта на Косово. Както той се изрази, визитата няма да има държавен характер. 
						"Косово не може да осъществи независимостта си без ключ в Белград, то не може да стане част от международните организации без нас и без съгласието на Белград няма да има стабилен път към Европа", каза Стефанович. 
						Премиерът на Косово Хашим Тачи каза, че посещението бележи първата фаза в отношенията между Косово и Сърбия. Според него посещението сигнализира "де юре" за началото на признаването на Република Косово. 
						Секретарят в Министерството за Косово на Сърбия Оливер Иванович каза за SETimes, че посещението бележи правилната визионерска стъпка на човек, който не е от Косово, но който разбира много добре проблемите. 
						"Преговорите лице в лице с представителите на Прищина ще направят възможно той [Стефанович] да разбере по-добре тревогите на Прищина, но също и дилемите. Решения не могат да се вземат чрез едностранни стъпки, а чрез преговори и съвместни предложения," каза Иванович за SETimes. 
						Астрит Гаши, анализатор и редактор на косовския всекидневник "Зери" каза за SETimes, че реакциите и протестите ясно показват, че общественото мнение в Косово не подкрепя преговорите. 
						"Koсово реши да участва в преговорите, без да подготви общественото мнение и дори без самото то да се подготви. Главното безпокойство на народа на Косово е какво Косово цели чрез този диалог, как и дали той структурно ще раздели северната част от Косово, в същото време съзнавайки, че Сърбия може да си улесни процесите на европейска интеграция," каза той. 
						Въпреки опозицията Стефанович се срещна с американския посланик в Прищина Кристофър Дел и с представители на правителството на Косово, включително с вицепремиера Хайредин Кучи.

Протоколът между Босна и Херцеговина и Сърбия: дълъг път към истината
					13/12/2011
					Подписването на протокола за сътрудничество между военните прокуратури на БиХ и Сърбия бе временно спряно заради административни проблеми, но по-големият проблем е, че не се знае много за съдържанието на протокола.
					От Бедрана Калетович и Ивана Йованович за Southeast European Times от Сараево и Белград - 13/12/11
 
					 
						
Председателят на председателството на БиХ Желко Комшич е против подписването на протокол за сътрудничество между военните прокуратури на БиХ и Сърбия. [Ройтерс]
						Минути преди подписването на протокола за сътрудничество между военните прокуратури на Босна и Херцеговина (БиХ) и Сърбия сделката се провали - според сведенията заради административен проблем. 
						Протоколът цели предотвратяване на паралелни процеси за едни и същи престъпления в държавите в региона. 
						"Общата позиция и на тримата членове на председателството на БиХ беше да се спре подписването на протокола заради неспазването на необходимата процедура. Това е под изключителната власт на председателството на БиХ и включва предишно решение на съвета на министрите, председателството и парламента - никой не се допита до тях", заяви председателят на председателството на БиХ Желко Комшич. 
						Процедурата би трябвало да е позната на босненската прокуратура, потвърдиха от председателството, тъй като единствено председателството има властта да подписва международни споразумения от името на държавата БиХ. 
						Докато тримата членове на председателството твърдят, че не са знаели нищо за протокола, позицията на прокуратурата е, че този документ е негоден за ратифициране. 
						"Прокуратурата на БиХ смята, че не става въпрос за едно международно споразумение, засягащо конкретен въпрос, а по-скоро това е протокол за сътрудничество между двете прокуратури, който позволява по-точно дефиниране на предлагането на международна правна помощ в случаи на военни престъпления, което по-рано се уреждаше от подписаните международни споразумения", заяви представителят на босненската прокуратура Борис Грубешич. 
						Докато обществеността очаква правно решение, медиите поставиха под въпрос съдържанието на протокола. В своите репортажи те съобщават, че основната разпоредба в документа урежда предоставянето на доказателства и воденето на делата в съответствие с гражданството на заподозрените, т.е. мястото, където е било извършено престъплението, като това е с цел да се избягнат паралелни процеси. 
						От сръбската прокуратура не коментираха забавянето в подписването на протокола, но заявиха че съществуването му е важно и необходимо. 
						 "Готови сме да подпишем в момента, когато политическите фактори и политическите позиции са хармонизирани и когато е налице интерес за подписването му и от двете страни. Подобни ситуации имахме по-рано с Хърватия и Черна гора, както и между Черна гора и Хърватия. Подписването [на протоколите] тогава показа..., че това е изключително добра стъпка, която предотвратява паралелните процеси и прави по-ефективно воденето на дела за военни престъпления", заяви за SETimes заместник главният прокурор за военни престъпления на Сърбия Бруно Векарич. 
						Някои смятат, че протоколът би понижил позицията на босненската прокуратура, като я направи всъщност клон на сръбската прокуратура. Критиците твърдят, че тъй като няколко босненски граждани са разследвани по заповед на сръбската прокуратура, процесите биха могли да застрашат помирението в региона. 
						"Спорно е дали протоколът предвижда двустранно сътрудничество, или се отнася само за една от страните. Сръбската прокуратура предприе някои действия, които бяха определени като провокативни и които се случиха в политически деликатен момент. Заради това може би БиХ реши да не подкрепи протокола", заяви за SETimes Милан Антониевич, председател на Комитета на юристи за човешки права, ЮКОМ. 
						Антониевич твърди, че наличието на политическа воля е по-важно от просто още един документ, чиито клаузи не се спазват. 
						Синан Алич, председател на Фондацията за истина, справедливост и помирение, е съгласен с това. 
						"Договори като този се подписват преди всичко за да се трупат политически точки пред Европа, а истината за арестите, [извършени според максимата] "да видим първо кой кого", не се е променила. В случай че споразумението доведе до воденето на процеси там, където са извършени престъпленията, това ще е добре, но не смятам, че все още има политическа готовност за това", каза Алич за SETimes. 
						Анализатори твърдят, че дори и протоколът да не е подписан, никой няма да загуби. Двете европейски конвенции - едната за оказването на правна помощ при криминални дейности, а другата за прехвърлянето на дела за криминални дейности - ясно уреждат всичко необходимо за преследването на престъпления в тези правни области. 
						Докато обаче конвенциите служат добре на западноевропейските страни, те все още се справят зле в бивша Югославия. 
						Как жертвите на военни престъпления ще бъдат защитавани, ако Сърбия и БиХ подпишат протокола, изглежда ще бъде второстепенна грижа за политиците. 
						"За нас е по-важно как ще бъдат защитавани жертвите, ако се стигне до процеси в Белград, и никой не можа да ни изясни този въпрос", заяви за SETimes председателят на Асоциацията на концентрационните лагери Мурат Тахирович.

Турският премиер Ердоган отговори остро на ЕП по кюрдския въпрос
					07/04/2006
					 
						ИСТАНБУЛ, Турция -- В четвъртък (6 април) Европейската комисия и европейските законодатели призоваха Турция да даде на кюрдите повече икономически и културни права, като изразиха тревогата си във връзка с насилията в югоизточната част на страната. Премиерът Реджеп Тайип Ердоган отговори остро на членовете на ЕП, като отбеляза, че те не споменават насилията, свързани с терористичната Кюрдска работническа партия (ПКК). Правителството твърди, че членове на ПКК стоят зад последните инциденти, при които загинаха 16 и бяха ранени над 300 души. 
						Също в четвъртък Ердоган повтори призива си за намиране на демократично решение на кюрдския въпрос. Той поиска от прокюрдската Партия за демократично общество (ПДО) да обяви ПКК за терористична групировка и да осъди неотдавнашните размирици, за да започне диалог с правителството. (Turkishpress.com, Анадолска агенция - 06/04/06)

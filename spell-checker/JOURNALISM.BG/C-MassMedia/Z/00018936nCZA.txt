МВФ ще направи оценка на темповете на промените в Сърбия
					15/06/2006
					Като част от споразумението с МВФ Сърбия пое ангажимент да намали инфлацията, да следва по-строга парична и фискална политика и да преструктурира държавните предприятия. Мисия на фонда в момента е в Белград, за да провери какъв напредък е постигнат.
					От Георги Митев-Шантек за Southeast European Times от Белград - 15/06/06
 
					 
						
Сръбският премиер Воислав Кощуница каза, че "моментът не е подходящ" за ново споразумение с МВФ. [Гети Имиджис]
						Мисия на МВФ, ръководена от Питър Дойл, е на двуседмично посещение в Белград. Целта е да се провери доколко сръбското правителство е напреднало в изпълнението на сегашното си споразумение с Фонда, по силата на което то е поело ангажимент да намали инфлацията -- която в момента е около 15,5 %, най-високата в Европа -- да следва по-строга парична и фискална политика и да ускори структурните реформи. 
						Всичко, заложено в мониторинговата програма след тригодишното споразумение, е изпълнено. Срещу отписването на дълг от 700 млн. долара от страна на Парижкия клуб на кредиторите Белград се съгласи да започне важни реформи -- а именно да преструктурира държавните предприятия и да приватизира (или закрие) това, което е останало от неефективния обществен сектор. Според Фонда подобни промени са предпоставка за създаване на по-благоприятен инвестиционен климат. 
						Предмет на това посещение обаче не е ново споразумение с Фонда, тъй като премиерът Воислав Кощуница и финансовият министър Младжан Динкич са единодушни, че "моментът не е подходящ." 
						Подобни изказвания тревожат икономистите. Те се притесняват, че сегашното правителство -- което вече почти е преполовило мандата си -- иска да има повече пространство за маневриране при реализирането на реформите. Финансовите експерти от МВФ едва ли ще погледнат благосклонно на подобни намерения. 
						Преди няколко месеца Динкич каза, че ново споразумение може да се предложи едва след решаването на въпроса със статута на Черна гора. Референдумът се проведе през май и Черна гора вече е независима, но от Белград няма писмо. 
						"Все още не ми е ясно защо не е изпратено писмо," каза управителят на централната банка Радован Йелашич. 
						Божидар Делич, бивш финансов министър, смята, че безкомпромисният МВФ е особено необходим. 
						"На нас много повече ни трябват отговорни политики и мониторинг, отколкото пари. В обозримо бъдеще Сърбия ще има крехки коалиционни правителства, които ще работят под ежедневен натиск и няма да могат да подготвят страната за 21-и век," каза Делич. В такава среда натискът от страна на международните финансови институции може да се окаже особено важен за постигането на каквото и да е.

Филм от БиХ обира наградите на филмовия фестивал в Сараево		10/09/2003		Филмът Бушон с режисьора от Босна и Херцеговина Пиер Залица спечели пет награди на тазгодишния филмов фестивал в Сараево, който от няколко години се стреми да се превърне в средище на кинодейците от региона.		От Бет Кампшрор за Southeast European Times в Сараево - 10/09/03
 		 			Черна комедия за продажни длъжностни лица в малък град на Босна и Херцеговина (БиХ), които се подготвят за посещение на бившия президент на САЩ Бил Клинтън, прикривайки проституция, полицейска корупция и контрабанда, обра наградите на тазгодишния филмов фестивал в Сараево, фокусирайки вниманието върху местните филми и тези от региона, което е основната цел на провеждащия се вече девета година фестивал.			"Откровено казано, очаквах този тип реакция към филмите," заяви продуцентът Адемир Кенович по повод трите игрални произведения, създадени в БиХ през миналата година. " Ясно е, че тези успехи не са случайни. Сега група млади хора, които правят късометражни филми, ще имат по-добър и бърз шанс да създадат игрални филми."			Първият игрален филм на режисьора Пиер Залица Бушон спечели пет награди, две от които за най-добър регионален филм. Организаторите на фестивала превърнаха тазгодишната регионална програма - десет филма от шест държави- в гвоздея на фестивала, премествайки прожекциите от следобедните часове в местно кино към вечерните часове в застлания с червен килим Национален театър.			Такова елегантно средище на регионалните филми би допринесло твърде малко за развитието на местния талант, ако в програмата липсваха продукции от БиХ. Тази година обаче бе знаменателна в това отношение. Освен откриването с филма на Залица, фестивалът предложи световна премиера на произведението на Сръдан Вулетич Лятото в златната долина и представи филма на Дино Мустафич Римейк като част от програмата на БиХ.			Три филма, произведени за една година, е истински скок за страна, където бяха създадени едва три филма между 1992 и 2001 година. Откакто обаче роденият в БиХ режисьор Данис Танович спечели Оскар за филма си Ничия земя през 2002 година, местните кинодейци откриха, че те едва ли ще бъдат непременно пренебрегнати от продуцентите. Даже и правителството е създало филмов фонд, който подпомогна финансирането на филмите, създадени от Залица и Вулетич.			Финансирането е общ проблем за всички режисьори от региона. Българският режисьор Людмил Тодоров каза, че в страната му сега се произвеждат два или три филма на година в сравнение с над 20 годишно по време на комунизма.
			"В този филм няма чуждустранни пари," казяви Тодоров по повод филма от регионалната програма Емигранти, финансиран от Националния филмов център и държавната телевизия. "Сега е по-лесно, но всичко върви много бавно."			Ако оставим настрана регионалната програма, посещението на останалите филми бе рекордно високо за цялата история на фестивала. Пропуските бяха разпродадени само за час по интернет, а повече от 1,000 души се редиха на опашки за билети, когато касите бяха отворени седмица преди фестивала. Общо 100, 000 души са гледали 162-та филма от 44 държави.			Засега петте награди, получени за Бушон, са само начало, а това се отнася и за медийния шум около Пиер Залица, след като той се завърна миналата седмица с награда от швейцарски филмов фестивал.			"Филм не се прави ,за да се получи награда," заяви Залица пред сараевския седмичник Дани след спечелването на Сребърен леопард на филмовия фестивал в Локарно. " Но без тях не може да има кинопроизводство. Ще бъде добре, ако това засили разбирането, че има възвращаемост на парите, инвестирани във филми."

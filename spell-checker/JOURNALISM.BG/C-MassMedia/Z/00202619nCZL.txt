Каролос 
			Папуляс
		
		 президент на Република Гърция 
		 (Associated Press, Athens News Agency)
 
		 
			
			Каролос Папуляс положи клетва като президент на Гърция на 12 март 2005 г., след като бе избран с безпрецедентно голямо мнозинство от 279 гласа в 300-местния парламент на страната. Член-основател на опозиционното движение Общогръцко социалистическо движение (ПАСОК), 75-годишният Папуляс спечели подкрепата както на собствената си партия, така и на управляващата дясно-центристка Нова демокрация, която го номинира за наследник на Костис Стефанопулос на този до голяма степен церемониален пост. 
			По време на дългата си кариера Папуляс е бил шампион на овчарски скок, адвокат, политически функционер, член на парламента, официален представител на националния отбор по волейбол и председател на Националната асоциация по атлетика. 
			Той е роден в Янина през 1929г. След като завършва право в Атина и Милано той става доктор на науките в Кьолнския университет и започва да практикува юридическата си професия от 1963 до 1981 г. Той е в Германия по време на военния преврат в Гърция от 1967 г. През следващите седем години Папуляс съдейства за създаването на студентското съпротивително движение и участва редовно в емисиите на гръцки език на радио Дойче Веле, заклеймявайки полковниците. 
			През 1977 г. Папуляс влиза в парламента за пръв път като народен представител на район Янина с листата на ПАСОК. Той бива преизбран осем пъти, като има парламентарен стаж от 27 години. Близък съратник на покойния премиер на Гърция Андреас Папандреу, той упражнява устойчиво влияние върху външната политика, провеждана от няколко правителства на ПАСОК, като изпълнява длъжностите заместник-министър на външните работи от 1981 до 1984 г., външен министър 1985-1990 г., и отново външен министър от 1993 до 1996 г. През 1995 г. е избран за член на изпълнителното бюро на партията и в нейния секретариат. 
			След общите избори през 1996 г. Папуляс става ръководител на гръцката парламентарна делегация към ОССЕ. През юни 2000 г. той бива назначен за член на Борда на директорите на изпълнителния комитет на Международната фондация за олимпийско примирие. 
			Папуляс ще има петгодишен президентски мандат. Той е женен и има три дъщери.

Лидери от Сърбия и Косово започнаха първите разговори след края на войната
15/10/2003
Първите директни разговори между лидери от Сърбия и Косово след края на конфликта от периода 1998-1999 година завършиха със споразумение за начало на разговори по работни групи, посветени на практически въпроси.
(ФТ - 15/10/03; АП, Ройтърс, АФП, Би Би Си, Си Ен Ен, Гласът на Америка, РСЕ/РС, Радио Б92, UN Wire, източници на ЕС, сръбското правителство - 14/10/03)
 
 
Лидери от Сърбия и Косово се срещнаха във Виена във вторник (14 октомври) за първите си директни разговори след края на конфликта от периода 1998-1999 година и се споразумяха за начало на разговори по работни групи, посветени на въпроси от взаимен интерес. ЕС, който упражняваше натиск върху Белград и Прищина да започнат диалог, приветства разговорите като положителна първа стъпка към помирението и по-голямата стабилност на Балканите.
Тричасовото заседание при закрити врати се проведе в барокова сграда от 19 век, седалище на австрийския канцлер Волфганг Шусел, който официално откри разговорите, призовавайки двете страни да не се отклоняват от пътя на диалога.
Срещата ще бъде последвана от експертни разговори на равнище работни групи в Белград и Прищина по ежедневни проблеми като транспорта и комуникациите, енергетиката, безследно изчезналите и завръщането на лица, разселени по време на конфликта, приключил през юни 1999 година. Преговорите ще се проведат под председателството на ръководителя на ЮНМИК Хари Холкери, който ръководеше и заседанието във Виена.
Като администратор на ООН по Косово, Холкери бе начело на косовската делегация, която включваше президента Ибрахим Ругова и председателя на парламента Неджат Дачи. След като не успя да получи мандат от парламента, премиерът Байрам Реджепи отказа да участва в разговорите, заявявайки ,че моментът не е подходящ за начало на диалог с Белград. В резултат на това Холкери оттегли поканите си към етнически сърбин и етнически турчин за присъединяване към делегацията с довода, че доминирано от етнически албанци правителство не може да бъде представено единствено от членове на етническите малцинства.
В отговор Белград заплаши, че ще бойкотира срещата във Виена, но бързата телефонна дипломация, предприета от Върховния представител на ЕС по външната политика Хавиер Солана в понеделник вечерта, предотврати провала на срещата непосредствено преди планираното й начало. Сръбският премиер Зоран Живкович бе начело на делегацията, която включваше и неговия заместник Небойша Чович, ръководител на сръбския Координационен център по Косово.
Двете делегации отказаха да си стиснат ръцете и не влязоха в пряк диалог по време на срещата. След това те дадоха отделни пресконференции. Четири години след края на конфликта двете страни остават дълбоко разделени, като албанското етническо мнозинство на Косово настоява за независимост от Сърбия, докато Белград твърди категорично, че провинцията трябва да остане част от сръбската територия.
Въпреки че окончателният статут на Косово не бе в дневния ред във Виена, страните не се поколебаха незабавно да декларират позициите си, като Ругова призова към изграждане на "демократично, мирно и независимо Косово", а Дачи определи независимостта като " необратим процес". Междувременно Чович каза, че " не може да се води диалог, ако за всички не е ясно, че не разговаряме като представители на две държави."
"Осъзнавам, че първата стъпка по дългия път е в много случаи най-трудната, " каза Солана по време на срещата. "Но с всяка следваща стъпка напредъкът ще е по-лесен. Сигурен съм, че така ще стане и с нашия диалог. " Той изрази надежда, че разговорите ще придобият рутинен характер, създавайки атмосфера на по-голяма нормалност на Балканите в хода на подготовката за намиране на успешно решение на ключовите политически въпроси.

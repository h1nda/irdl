Изпълняващият длъжността премиер на БиХ бе приканен да изпълнява задълженията си
					21/11/2007
					Върховният международен представител в Босна и Херцеговина разкритикува Никола Спирич за това, че не изпълнява своите задължения като и. д. председател на централното правителство на страната.
					(Служба на върховния представител, АП, ДПА, ЧТК, Фена, Б92 - 20/11/07; АФП - 19/11/07)
 
					 
						
Босненският премиер Никола Спирич подаде оставката си на 1 ноември. [Гети Имиджис]
						Върховният представител Мирослав Лайчак призова във вторник (20 ноември) изпълняващия длъжността премиер на Босна и Херцеговина (БиХ) Никола Спирич да продължи да изпълнява предвидените в настоящия му мандат задължения, за да не се блокира работата на институциите в БиХ. 
						Лайчак "очаква всички институции в БиХ да продължат да функционират" и би желал Спирич да свика заседание на кабинета възможно най-бързо, съобщи пред репортери представител на службата му. Министерският съвет на БиХ не е заседавал от 16 октомври. 
						Централното правителство трябва да приеме няколко важни законопроекта, преди те да бъдат внесени в парламента за одобрение, каза представителят, Елдар Субашич. От правителството зависи също одобряването на отпускането на средствата, необходими за президентските избори в Република Сръбска на 9 декември. 
						Спирич подаде оставка на 1 ноември в знак на протест срещу решението на Лайчак да наложи реформи, целящи подобряване на процеса на вземане на решения в държавните институции, включително централното правителство. Тристранното председателство на БиХ прие оставката му на 12 ноември и започна преговори за избирането на кандидат за поста му. 
						Междувременно Спирич продължава да бъде и. д. премиер до назначаването на нов кабинет. "Той все още носи отговорност да осигурява функционирането на министерския съвет," заяви службата на Лайчак. 
						"Г-н Спирич трябва да се яви на работа и да изпълнява задълженията си," е казал международният представител според изявление на неговата служба. "Дори и ако не е съгласен с моите решения, той продължава да носи демократична отговорност пред народа на БиХ за управлението на страната до избирането на заместник. Председател на министерския съвет, който подава оставка, не се явява на работа и след това се оплаква, че международната общност управлява страната и го пренебрегва, не само че не изпълнява задълженията си, но и извършва предателство спрямо гражданите на Босна и Херцеговина!" 
						Лайчак предупреди също, че ще наложи мерките, посочени в решението му от 19 октомври, ако политиците в БиХ не ги въведат до 1 декември. 
						В изявление по време на посещение в Чехия Спирич се опита да омаловажи настоящата политическа криза. 
						"Аз съм оптимист," е казал той, цитиран от ДПА. "Някога хората в страната ще разберат, че (липсата на) диалог е основният проблем ... кризата в страната ще премине." 
						Върховният представител за външната политика на ЕС Хавиер Солана не звучеше толкова оптимистично в понеделник, изразявайки безпокойство от "влошаването на политическия климат" в БиХ след оставката на Спирич. 
						Ситуацията в БиХ бе обсъдена и от външните министри от 27-членния блок на срещата им в понеделник в Брюксел. Изразявайки пълната си подкрепа за Лайчак, високопоставени дипломати от държавите членки на ЕС призоваха политиците в БиХ да "съблюдават изцяло и да приложат бързо" предложените от върховния представител мерки.

В МС бяха представени аргументи по делото за Косово
					10/12/2009
					Резолюция 1244 на ООН и статутът на декларациите за независимост съгласно международното право са сред юридическите въпроси, които се разискват в Хага тази седмица.
					От Линда Карадаку за Southeast European Times от Прищина -- 10/12/09
 
					 
						
Харолд Хонджу Ко [Гети Имиджис]
						Международният съд (МС) продължи да изслушва тази седмица устните аргументи във връзка с независимостта на Косово. Тема на дебата е дали декларацията за суверенитет на младата държава съответства на международното право, дали е била нарушена териториалната цялост на Сърбия, както и дали Резолюция 1244 на ООН предвижда възможността за независимост. 
						В сряда (9 декември), ден след като Съединените щати се изказаха в негова полза, Косово получи подкрепа и от Франция, Йордания и Норвегия. Русия представи противоположно становище. 
						Обявяването на независимост не е нарушило принципа на териториална цялост, заяви постоянният член на Съвета за сигурност на ООН Франция, защото този принцип се отнася единствено до отношенията между държави, а не между държави и автономни области. 
						Представителят на Норвегия, Ролф Ейнар Фифе, напомни на съда, че неговата собствена страна също се е отцепила едностранно от съюза си с Швеция през 1905 г., и каза, че декларациите за независимост не са сами по себе си "предмет на регулиране от публичното международно право". 
						Той определи обявяването на суверенитет от Косово като "декларация на демократично избрани лидери, която може да се сравнява с тази на членовете на учредително събрание, чиято изрична цел е да представляват волята на народа." 
						Междувременно Йордания изтъкна, че нито Сърбия, нито Югославия на Слободан Милошевич могат да се смятат за законни наследнички на Социалистическа федеративна република Югославия и следователно юридически те нямат власт над Косово. 
						Във вторник Съединените щати и Русия представиха противоположни становища. 
						Представителят на САЩ Харолд Хонджу Ко каза, че декларацията на Косово съответства на Резолюция 1244 на ООН, която по думите му е "предвиждала, без да предопределя това, че независимостта може да бъде подходящ изход, що се отнася до бъдещия статут на Косово". 
						В резолюцията не се казва "абсолютно нищо за териториалната цялост на Федеративна република Югославия след временния период," каза Ко. Нещо повече, добави той, резолюцията изрично избягва да внушава, че Косово е част от Сърбия, за разлика от Югославия. 
						Заемайки страната на Сърбия, руският представител Кирил Геворгян отрече народът на Косово някога да е бил "признаван като самоопределяща се единица". 
						Резолюция 1244, изтъкна той, не може да се разглежда като позволяваща "отцепването на част от суверенна държава". Именно това бе една от причините, поради които Русия гласува за резолюцията, каза Геворгян. 
						Временният период за Косово, добави той, "все още продължава". 
						Общо 30 държави, освен Косово и Сърбия, трябва да представят своите устни становища до петък, когато завършва тази част от процеса. 
						Аржентина, Азербайджан, Беларус, Боливия, Китай, Испания, Кипър и Бразилия са сред страните, които са съгласни със Сърбия, докато Албания, Австрия, Бахрейн, България, Бурунди, Дания, Финландия, Германия, Холандия и Саудитска Арабия се изказаха в защита на независимостта на Косово. 
						Във вторник Хърватия стана единствената страна от бивша Югославия, която се изказа по въпроса по време на устните процедури. Тя изтъкна, че Косово се е радвало на силна автономия в рамките на федеративна Югославия и че твърдението на Белград, че е наследник на федеративна Югославия, е "без законно основание".

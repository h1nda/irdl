Властите в Прищина продължават да отхвърлят плана от шест точки на ООН
					14/11/2008
					 
						ПРИЩИНА, Косово -- Премиерът Хашим Тачи потвърди, че Прищина се противопоставя на плана от шест точки на Генералния секретар на ООН Бан Ки Мун, който дава очертания на международното присъствие в Косово и прехвърля задълженията на ЮНМИК на ЮЛЕКС, полицейската мисия на ЕС в Косово. Изключение ще бъде северната част на Косово, населена предимно със сърби, където ЮНМИК ще продължи да контролира полицията. 
						"Съществени елементи от предложението са и ще продължат да бъдат неприемливи", заяви Тачи в четвъртък (13 ноември) след среща с президента Фатмир Сейдиу. И двамата все още подкрепят плана, предложен от бившия пратеник на ООН за Косово Марти Ахтисаари. Тачи поиска от ЮЛЕКС да зачита независимостта на Косово и неговата конституция и да гарантира пълната му териториална цялост. 
						В други новини от четвъртък се съобщава, че ръководителят на Делегацията на Европейската комисия в Прищина, Ренцо Давиди, е призовал Косово да укрепи върховенството на закона и да реформира държавната си администрация. "Реформата зависи от капацитета на косовските власти де се изправят пред предизвикателствата и да придвижат напред процеса", заяви Давиди на конференция за хармонизирането на законите в Косово с тези на ЕС. Тачи твърди, че всеки законопроект съответства на законодателството на ЕС. (Коха Диторе, Зери, Експрес - 14/11/08; Koхавижън, ТВ 21, РТК, Телеграфи - 13/11/08)

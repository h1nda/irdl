В училищната система на Македония се осъществяват реформи
					04/09/2007
					Македонските деца сега започват училище на 6, вместо на 7 години, а английският език ще бъде част от учебната програма от първи клас. 
					От Зоран Николовски за Southeast European Times в Скопие - 04/09/07
 
					 
						
Според новия план децата ще тръгват на училище по-рано. [Гети Имиджис]
						Повече от 300 000 млади хора с училищни чанти в ръце се отправиха към класните стаи в понеделник (3 септември), когато започна новата учебна година в Македония за учениците в началното училище и в прогимназията. Около 23 000 първокласници ще започнат училище с нова образователна програма. 
						При новата система, децата ще започват училище по-рано - на 6, вместо на 7 години и ще учат девет години, а не осем в началното училище. Промените целят да хармонизират образованието в Македония с това в много страни в Западна Европа, където учениците тръгват на училище на 6 години, а в някои страни дори на 5. Реформата обаче предизвика някои трудности. 
						Повечето училища в страната са построени с оглед на по-малък брой ученици и засега училищните власти трябва да се справят с ограниченото пространство. Въпреки това Министреството на образованието заяви, че обучението ще се проведе според плана. 
						Условията ще се подобрят с течение на времето, заяви пред репортери министърът на образованието Сюлейман Русити. Много проблеми, свързани с условията в училище бяха решени през последните десет месеца и процесът ще продължи, добави той. 
						Специалисти в областта на образованието в страната разработиха нова учебна програма и бяха издадени нови учебници. Програмата за първи клас е подготвителна. През първия срок, малките ученици най-вече ще се социализират и ще се адаптират към новата среда. През втория срок те ще бъдат запознати с основните правила на писането и с това как да използват учебниците и постепенно ще свикват с новия учебен материал. 
						Главно нововъведение в образователната система е въвеждането на английски език като задържителен предмет в първи клас. В сътрудничество с Британския съвет, екип от 18 инструктори преминаха специално обучение. После те ще обучат 190 учители по английски език, които ще работят в училищата. 
						В Македония има недостиг от учители по английски език в началното училище. Макар че в страната има достатъчно квалифицирани преподаватели, трудно е да бъдат привлечени в училищната система, където заплащането е ниско. Търсенето на техните езикови умения им осигурява по-добро възнаграждение в други области. 
						В първи клас според плана ще се преподава английски език без учебници, чрез игри и рисунки и с прости помагала като картини и плочки. Обучението по английски език ще се усложни във втори клас.

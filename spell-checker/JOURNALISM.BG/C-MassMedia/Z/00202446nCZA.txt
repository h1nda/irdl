Косово приема по-строги наказания в борбата срещу тероризма
					17/03/2012
					Действия, свързани с тероризъм, се наказват най-малко с пет години затвор според новия наказателен кодекс. 
					От Линда Карадаку за Southeast European Times в Прищина - 17/03/12 
 
					 
						
Като укрепва законите си срещу тероризма, Косово показва, че се съобразява с европейските стандарти. [Ройтерс] 
						Ревизираният наказателен кодекс на Косово осигурява по-строги наказания за терорирзъм, корупция и финансови престъпления в опит да се реформира съдебната система в съотвотствие с европейските стандарти. 
						"Определенията в новия кодекс, свързани с тероризма, са от голяма помощ за прилагането на закона, защото те изключват всякаква несигурност и свободни интерпретации", каза главният прокурор на Косово Исмет Кабаши, който отговаря за делата, свързани с терористични действия. 
						"С тези разпоредби всички възможни начини за извършване на подобни нарушения са напълно предвидими, като се започне от действията на извършителя, неговите помощници и се стигне до вдъхновителите на терористичния акт," каза Кабаши за SETimes. 
						Законът бе гласуван от правителството миналия октомври, но не бе направен публично достояние преди февруари. Той определя отново какво представлява една терористична група и според него всеки, осъден за терористичен акт, трябва да получи присъда от най-малко пет години затвор. 
						"Тези разпоредби са в съответствие с дейностите и мерките на международната общност, целящи да се справят с този вид престъпление, което представлява глобална заплаха," каза Кабаши за SETimes. 
						Той добави, че с новия наказателен кодекс законодателството на Косово ще хармонизира разпоредбите със съответните международни документи, свързани с борбата срещу тероризма. 
						Новият кодекс определя, че когато едно нарушение доведе до сериозни телесни увреждания на едно или повече лица, извършителят ще бъде осъден на не по-малко от десет години затвор. Когато нарушението доведе до смърт на едно или повече лица, извършителят ще бъде осъден най-малко на 15 години затвор. 
						Лицата, които помагат за извършването на терористични актове, ще получат от шест месеца до пет години затвор, а онези, които помагат на извършителя с финансови средства или други ресурси ще получат присъди от три до десет години затвор. 
						Новият кодекс предвижда присъди от пет до 15 години затвор за всеки, който пряко или косвено осигурява, събира или крие финансови средства или материални ресурси за терористична група или за извършване на терористичен акт. 
						"Членовете за тероризма в новия наказателен кодекс са важни, защото Косово участва в наказателното преследване на тероризма като глобална заплаха. Това е важно също защото макар че сме далеч от европейската интеграция, това е стандарт, който ни тласка напред по пътя към интеграция в ЕС", каза за SETimes адвокатът от Косово Азем Власи. 
						Власи добави, че Косово не вижда някаква определена заплаха от тероризъм. "Тези нови членове не са свързани с някаква определена заплаха за Косово, но този [тероризъм] е глобално зло, и ние се доближаваме до глобалните стандарти, като преследваме със законови средства това глобално зло", каза той за SETimes. 
						"Tероризмът става заплаха за целия свят и съществува възможност той да засегне и Косово", каза Ардиан Арифай, старши научен сътрудник и координатор за института КИПРЕД в Косово. 
						"За съжаление лица, които са от Косово, са обвинени и осъдени за участие в терористични актове. Косово трябва също да бъде готово да се изправи пред този проблем," каза Арифай за SETimes. 
					
				
			
					 
					
 
 

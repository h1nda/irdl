НАТО похвали хърватските реформи в сферата на сигурността
		24/07/2012
		Усилията на страната подобряват сигурността в региона и служат като модел на бъдещите държави членки.
		От Дражен Ремикович за Southeast European times от Загреб -- 24.07.12
 
		 
			
"Властите трябва да инвестират повече в обучението на войниците и да намалят ненужните разходи", заяви генерал Иван Продан, председател на Асоциацията на хърватските ветерани от войната. [Ройтерс]
			Генералният секретар на НАТО Андерс Фог Расмусен даде на Хърватия високи оценки за реформите в отбраната и сигурността по време на официално посещение в Загреб по-рано този месец, преди срещата на върха в Хърватия 2012 -- която се фокусира върху правоприлагането и изграждането на стабилност чрез "оставяне на вратите на НАТО отворени" за желаещите членство държави.
			Властите посочиха, че Хърватия, която се присъедини към НАТО през 2009 г., играе важна роля като пазител на мира чрез изграждане на сътрудничество в Адриатическия регион и Западните Балкани.
			Расмусен заяви, че Хърватия е допринесла със "свежа енергия" и "свежи идеи" за проекти като Военно-полицейското училище в Кабул, в които тя си сътрудничи с други държави, които желаят да станат членки на НАТО - Босна и Херцеговина (БиХ), Черна гора и Македония.
			"Заедно, под ръководството на Хърватия, тези държави изграждат стабилност в Афганистан и сътрудничество помежду си", заяви той. "Те изграждат сигурност в сърцето на Азия, а освен това и в сърцето на Европа."
			В допълнение към съвместните мисии Хърватия направи поредица от вътрешни реформи, които доведоха до по-здрави системи за сигурност в страната, твърди министерството на отбраната. Тези промени се отразяват на законите и стратегиите за изпълнението им, както и върху подобряването на програмите за обучение.
			"Важно е да се наблегне на разработването на план за дългосрочна отбрана и на стратегически документи, постоянно инвестиране в изграждането и поддържането на отбранителни съоръжения, подготовката и сертифицирането на въоръжените сили, повишаване на нивото на взаимодействие, обучението, уменията, приемането на доктрината и стандартите и участието в съвместни сили за бързо реагиране", заяви говорителят на министерството Мислав Шиматович за SETimes..
			Що се отнася до регионалното сътрудничество, представители на НАТО подчертават важността на съвместното участие в мироопазващата операция на Международните стабилизиращи сили в Афганистан (ИСАФ) в рамките на Американско-адриатическата харта, заяви той.
			Освен това Шиматович спомена прилагането в Хърватия на Проекта за интелигентна отбрана, включващ мерки за намаляване на разходите, и разширяването на Инициативата за свързани сили, свързана с образованието, обучението и съвместните учения като допълнителни примери за продължаващите реформи в страната, откакто е приета в НАТО.
			
Хърватия работи с Косово и с останалите държави от региона по проекти като този в Кабул. Въпреки че повечето от тези страни получиха положителни оценки на срещата на върха на НАТО в Чикаго миналия май, все още се работи по засилване на сътрудничеството в региона и насърчаването на по-нататъшни реформи, за да може те да бъдат приети за членки на НАТО.
			До момента БиХ все още не е получила План на действие за членство, докато Черна гора, Македония и Гърция тъкмо започват процеса по кандидатстване. Официалната позиция на Сърбия е военен неутралитет.
			След като хърватското министерство на отбраната обяви, че "няма да увеличава" бюджета си през 2013 г., Хърватия трябва да намали ненужните разходи с цел да продължи с реформите и модернизацията.
			"Няма необходимост от 500 000-на армия, която да демонстрира бойна способност, както беше в миналото - нужни са само 17 000 професионални войници", обясни генерал Иван Продан, председател на Асоциацията на хърватските ветерани от войната. "Властите трябва да инвестират повече в обучението на войниците и да намалят ненужните разходи", добави той.
			Изпълнението на задълженията за развитие в момент на икономическа криза е "трудно", но НАТО признава "искрените намерения на Хърватия да извърши целия процес на реформи", казва Давор Дженеро, професор във Факултета по политология в Загреб.
			Според Расмусен "този път не е лесен. Както обаче показва примерът с Хърватия, това може да бъде направено. И си струва усилията."
		
	
 
					 
					
 
 

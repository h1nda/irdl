Румънски неправителствени организации искат отмяна на референдум
					12/11/2009
					 
						БУКУРЕЩ, Румъния -- Две от най-важните и активни НПО в Румъния, Асоциация "Про Демокрация” и Агенцията за медийно наблюдение, подадоха в сряда (11 ноември) групова жалба в Апелативен съд в Букурещ, с която поискаха отмяна на обявения от президента Траян Бъсеску референдум. Ако поставеното за гласуване на референдума решение бъде прието, двукамарният парламент ще стане еднокамерен, с което броят на депутатите ще бъде намален от 471 на 300. Референдумът е насрочен за датата на президентските избори, 22 ноември.
						Според Кристиан Първулеску, председател на Асоциация „Про Демокрация”, вместо това референдумът трябва да даде възможност за избор между преобразуване на структурата на парламента и намаляване на броя на депутатите. Той добави, че това дава определено предимство на Бъсеску, тъй като той ще се появи на плакати както за референдума, така и за президентските избори, като практически няма да бъде поставен при равни условия с другите кандидати. (Евениментул Зилеи, Ромъния Либера, Найн o'клок, Зиуа - 12/11/09; Реалитатя, Hotnews.ro, Антена 3, Адевърул - 11/11/09)

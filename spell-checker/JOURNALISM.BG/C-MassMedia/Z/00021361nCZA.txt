Десетки хиляди се сбогуваха с убития турски жуналист от арменски произход
					24/01/2007
					Хрант Динк, убит заради мнението си относно масовите убийства на арменци по време на Първата световна война, бе погребан във вторник.
					(ФТ, Гардиън, Лос Анджелис Таймс, Търкиш Дейли Нюз - 24/01/07; AП, АФП, Ройтерс, ДПА, АКИ, ФТ, Интърнешънъл Хералд Трибюн, БиБиСи, Гласът на Америка - 23/01/07)
 
					 
						
Десетки хиляди опечалени почетоха паметта на убития турски жуналист от арменски произход Хрант Динк във вторник (23 януари) в Истанбул. [Гети Имиджис]
						Близо 100000 души присъстваха във вторник (23 януари) на погребението на турския жуналист от арменски произход Хрант Динк, чието убийство разпали дебати за свободата на словото, крайния национализъм и етническата толерантност в Турция. 
						Динк, на 52 г., бе основател и редактор на двуезичния турско-арменски вестник "Агос" и бе посветил живота си на помирението между своята общност и мнозинството на турските мюсюлмани. Той бе застрелян посред бял ден в петък, на няколко метра от редакцията на вестника си.
						Йогюн Самаст, 17-годишен младеж от източния град Трабзон, призна, че е извършил убийството на журналиста заради изказванията му относно масовото избиване между 1915 и 1917 г. на 1,5 млн. арменци, което Динк определяше като геноцид -- остро оспорвано от Турция обяснение на събитията. 
						Полицията разпитва най-малко още шестима души. Сред тях е Ясин Хаял, войнстващ националист, излежал близо година затвор заради бомбен атентат през 2004 г. пред заведение на "Макдоналдс". Полицията съобщи, че той е признал, че е подтикнал Самаст към убийството и му е осигурил пистолет и пари. 
						Убийството на Динк шокира мнозина в Турция и предизвика вълна от възмущение от страна на ЕС и други международни представители. 
						"Куршумите, насочени срещу Хрант Динк, бяха изстреляни срещу всички нас," каза турският премиер Реджеп Тайип Ердоган, осъждайки убийството. 
						Във вторник опечалени се събраха на площада пред редакцията на в. "Агос", докато катафалката с тялото на журналиста се отправи към арменската църква "Св. Богородица", намираща се на 8 километра от редакцията.
						Преди началото на церемонията вдовицата на Динк, Ракел, направи кратко емоционално обръщение, като отново призова присъстващите да не превръщат церемонията в политическа изява. 
						"Изпращаме нашия брат с мълчаливо шествие, без лозунги и без да питаме как едно дете се превърна в убиец," каза тя, обрадена от трите деца на семейството. 
						Участниците в процесията вървяха предимно мълчаливо по улиците на най-оживения град на Турция с 12 милионно население, в който бяха разположени допълнителни полицейски сили, а някои улици бяха затворени. 
						Някои от хората държаха еднакви черно-бели плакати с надпис "Всички ние сме Хрант Динк" и "Всички ние сме арменци". На някои плакати пишеше "Убийство 301", алюзия за спорния член от турския наказателен кодекс. 
						Десетки турски журналисти, писатели и интелектуалци, включително Динк и Орхан Памук, лауреатът на Нобелова награда за литература за 2006 г., бяха преследвани по силата на този член, според който е престъпление да се "обижда турската национална идентичност". 
						"Все още се надяваме, че (турците) ... ще приемат, че арменците са турски граждани, които живеят по тези земи от хиляди години и не са чужденци или потенциални врагове," заяви по време на службата пред опечалените арменският патриарх на Истанбул, Месроб II. 
						Сред присъстващите на церемонията бяха заместник-премиерът Мехмет Али Сахин и вътрешният министър Абдулкадир Аксу. 
						Освен представители на турската арменска диаспора, по официална покана на Анкара, която не поддържа дипломатически отношения с Ереван, на погребението присъстваха и арменски религиозни лидери и правителствени представители, сред които заместник външният министър Арман Киракосян. 
						"Хрант Динк бе човек, който държеше на диалога и сътрудничеството," каза Каяг Барсамян, архиепископ на Арменската църква в Америка, в интервю за "Интърнешънъл Хералд Трибюн". Душата му ще почива в мир, когато той вижда, че убийството му е дало подтик за положителни стъпки между двете страни." 
						Тленните останки на Динк бяха положени в арменското гробище "Балъклъ", където са погребани и неговите родители.

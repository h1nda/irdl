Защитници на околната среда критикуват изграждането на път през гора
					19/09/2011
					Плановете за изграждането на път през природен резерват в Румъния предизвикаха остри критики.
					От Паул Чокою за Southeast European Times от Букурещ – 19/09/11
 
					 
						
Природозащитниците предупреждават, че новият път ще унищожи защитена зона, обитавана от най-големите популации на вълци, мечки и рисове в Европа. [Ройтерс]
						Въпреки че природозащитниците осъждат плановете за изграждане на път в Югозападна Румъния, който преминава през национален парк в планината Ретезат, местните власти твърдят, че това ще бъде от полза за хората в региона. 
						Новият път DN 66A трябва да свърже град Петрошани, център на въгледобива в Румъния, и планинския курорт Баиле Херкулане, като пресече Национален парк „Домоглед-Валя Черней”, единствените непокътнати гори в Европа под Северния полярен кръг. 
						Опонентите твърдят, че той вероятно ще унищожи защитена зона, обитавана от най-големите популации на вълци, мечки и рисове в Европа. Според тях животните ще бъдат ограничени в придвижването си от 4-метрови стени, които ще обграждат пътя и ще им пречат да мигрират в търсенето на храна и вода. 
						Те също така посочват, че от пътя няма смисъл, защото между двата града вече има две алтернативни връзки, и оспорват аргументите на местните власти, че DN 66A ще съживи района икономически. 
						„Обърнахме се към президентството и министерствата на транспорта и туризма, но всички наши призиви за диалог бяха пренебрегнати”, посочва Габриел Паун, председател на „Ейджънт Грийн”. „Всеки път, когато искахме властите да ни представят аргументи в полза на строителството, просто ни казваха, че пътят ще обслужва местния туризъм, но няма генерален план, който да дава количествена оценка на ползите от този път за гражданите от региона.” 
						Организацията на Паун осъществи протести в Букурещ и в защитената зона. В края на юли около 20 членове на „Ейджънт Грийн” блокираха път 66A в планината Ретезат, като настояха да бъде спряно строителството на преминаващата през резервата отсечка от 19 км. Протестиращите бяха облечени в костюми на мечки и носеха плакати с надпис „Стоп! Това е моят дом”. 
						Оценката на въздействието върху околната среда, което послужи като основание за продължаването на строителството, е противоречива и подправена, твърди Паун. „Като връх на всичко Световната банка и Европейската инвестиционна банка отказват да финансират проекта”, добави той, като предупреди, че неговата група планира да подаде жалба в Европейската комисия. 
						Местните власти обаче твърдят, че новият път ще промени положително региона, като същевременно околната среда ще бъде запазена. „На първо място, никога нямаше да се заемем с този проект, ако не се нуждаехме силно от този път”, каза за SETimes Данут Бухаеску, кмет на Урикани. 
						„Минното дело, дейност, която ни издържа от толкова много години, е в упадък, затова трябва да компенсираме това и преди всичко да прекратим географската изолация, като изградим този път. Вече не искаме да живеем в задънена улица”, добави той, като посочи, че всички алтернативни маршрути са твърде дълги и отнемат много време. 
						„Събрахме около 16 000 подписа и ги изпратихме до правителството и президентството, за да докажем, че този път е истинска необходимост за местната общност. Всички тези атаки срещу нас, че рушим природата, са предубеждения, които се дължат на липсата на сериозен обществен дебат по темата”, заяви Бухаеску.

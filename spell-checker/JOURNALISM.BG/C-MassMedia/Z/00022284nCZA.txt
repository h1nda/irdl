Румънските депутати гласуваха за отстраняването на Бъсеску
					19/04/2007
					Президентът заяви, че по-скоро ще подаде оставка и ще предизвика предсрочни избори, отколкото да чака провеждането на референдум за импичмънт.
					От Джелу Трандафир за Southeast European Times от Букурещ –19/04/07
 
					 
						
Румънският парламент гласува в четвъртък (19 април) с 322 срещу 108 гласа и десет "въздържали се" за отстраняването на румънския президент Траян Бъсеску от поста му. [Getty Images]
						Румънският парламент гласува в четвъртък (19 април) за отстраняване на президента Траян Бъсеску от поста му, независимо от приетото по-рано решение на конституционния съд, че той не е нарушил конституцията. Общо 322-ма депутати гласуваха за отстраняването на Бъсеску, докато 108 се обявиха против предложението. Имаше и десет "въздържали се". 
						Процедурата започна през януари по инициатива на Социалдемократическата партия (СДП) и с подкрепата на ултранационалистите от Партия "Велика Румъния" и Консервативната партия. В четвъртък много депутати от управляващата коалиция на Либералната партия и Унгарския съюз се присъединиха към опозицията. Депутатите от Демократческата партия на Бъсеску (ДП) и Либералдемократическата партия на бившия премиер Теодор Столоян гласуваха в подкрепа на президента. 
						Лидерът на СДП Мирча Джоана заяви, че гласуването в четвъртък е било "добро и здравословно решение за нашата демокрация", и призова политическите лидери да бъдат "въздържани и трезви". Той помоли президента и неговата ДП да не подкрепят улични протести. 
						Бъсеску заяви, че няма да чака един месец за провеждане на референдум за импичмънт, а вместо това ще подаде оставка и ще предизвика предсрочни президентски избори. Той каза, че иска пред очите на румънския народ да се изправи срещу "онези, които злоупотребиха с Конституцията". 
						Ако Бъсеску подаде оставка, до три месеца трябва да се проведат избори. През този период или председателят на Сената Николае Вакарою, или председателят на Камарата на депутатите Богдан Олтян ще изпълнява временно функциите на държавен глава. 
						В опитите си да свали Бъсеску от поста му опозицията съумя да се възползва от проточилата се вражда между президента и премиера Калин Попеску Търичану. Преди две седмици Търичану сформира ново правителство на малцинството, след като изгони министрите, привърженици на Бъсеску, очаквайки парламентарна подкрепа от СДП. 
						Независимо от отстраняването му Бъсеску остава най-популярният политик в страната, а неговата Демократическа партия е водеща според социологическите проучвания. Неговият подход към президентството бе коренно различен от този на предшествениците му, които стояха в относителна сянка. 
						По време на предизборната кампания през 2004 г. Бъсеску обеща да бъде основен играч. След встъпването си в длъжност той често критикуваше правителството, председателства повече заседания на кабинета от своите предшественици, отправяше обвинения в корупция и искаше оставките на високопоставени държавни служители.

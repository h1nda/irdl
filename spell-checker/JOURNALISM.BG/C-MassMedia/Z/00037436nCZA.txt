Турция започва стратегия за упражняване на „мека сила” на Балканите
					15/02/2011
					Турция се готви да поеме по-голяма роля на Балканите. 
					От Алакбар Рауфоглу за Southeast European Times – 15/02/11
 
					 
						
Турският външен министър Ахмет Давутоглу си поставя за цел да разшири турската външна политика на Балканите. [Ройтерс]
						В края на миналия месец външният министър Ахмет Давутоглу участва в неформална среща на Процеса за сътрудничество в Югоизточна Европа (ПСЮИЕ), която събра 12 ключови действащи лица от региона в Будва, Черна гора. 
						 Според Давутоглу при обсъжданията е била разгледана и целта на Турция да помогне за решаване на проблемите на Балканите и да си сътрудничи по-добре с региона. 
						„През изминалата година станаха много важни събития, а най-сериозните процеси предстоят”, заяви Давутоглу по време на посещението си в Будва. След срещата министърът на външните работи отпътува за Босна и Херцеговина (БиХ), където се срещна със сръбски и хърватски лидери. 
						„Турция ще се радва да има още по-голям принос и да посредничи в двустранни преговори между балканските страни”, каза за SETimes Гейбула Рамазаноглу, съветник на министър-председателя Реджеп Тайип Ердоган. 
						„Ние имаме сериозна стратегия за Балканите”, посочи Рамазаноглу. „Този регион е един от основните приоритети на нашата външна политика.” 
						Докато турското участие в региона се приветства от повечето балкански държави, дипломатите в Анкара се опитват да анализират следващата стратегия на Турция за Балканите. 
						„Искаме да разширим нашата политика на целите Балкани както в политически, така и в икономически план”, заяви ветеранът посланик Али Енгин Оба, който е работил в бивша Югославия. Той определя мисията на Турция като „мека сила”. 
						„При разпадането на Югославия Турция нямаше влиянието [което има сега], но с ангажирането на Давутоглу ние отново започнахме ефективна политика на Балканите”, каза Оба за SETimes. 
						 Гюркан Зенгин, автор на книгата „Ходжа” ("Учител"), пише по отношение на влиянието на Давутоглу в турската външна политика: „Икономически отношения, запазване на различията и сигурност за всички” са целите на дипломацията на Анкара на Балканите. 
						Според Зенгин Турция е готова да помогне на страните от региона с балансирани инициативи и посредничество. 
						Душан Релич, германски анализатор в областта на международните отношения и сигурността, също е съгласен, че ако Анкара насърчи повече турски инвеститори да се насочат към Западните Балкани, Турция може отново да се установи трайно в региона. 
						„В политически план регионът ще продължи да търси подкрепа преди всичко от САЩ, ЕС и Русия”, каза той за SETimes. „Това е така, защото Турция не може да осигури интеграцията в ЕС и НАТО, които са необходими за региона в политически аспект, и да гарантира енергийна сигурност”. 
						Релич обаче отбелязва, че Турция все още не е сред най-важните икономически партньори на региона – страните от ЕС и Русия все още доминират. 
						„Предполагам, че бъдещето на икономическото присъствие на Турция ще бъде от решаващо значение за цялостната роля, която тази страна може да изиграе в региона, който спешно търси нови инвестиции”, добави той.

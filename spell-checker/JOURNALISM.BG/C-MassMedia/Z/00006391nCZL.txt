САЩ предлагат на Турция помощ от 8,5 млрд долара
26/03/2003
 
ВАШИНГТОН, САЩ -- Според информация от Белия дом, публикувана във вторник (25 март), администрацията планира да предложи на Турция финансова помощ в размер на 8,5 млрд долара в заеми и гаранции по заеми. Сумата е част от бюджета, поискан от Буш за войната в Ирак, и включва безвъзмездно предоставяне на 1 млрд долара. "Съединените щати признават, че Турция ще понесе финансови разходи независимо от степента на нейното участие (във войната)", заяви говорителят на Държавния департамент Ричард Баучър. Предложението може обаче да срещне опозиция от страна на представителите в Конгреса на САЩ.
В други новини, главният прокурор на Турция заяви, че оттегля искането си за забрана на управляващата Партия на справедливостта и развитието (ПСР). Сабих Канадоглу беше подал иск до Конституционния съд за забрана на ПСР, защото преди няколко месеца тя избра за председател Реджеп Тайип Ердоган, когато все още важеше забраната му да участва в политиката поради получена в миналото присъда. След внесените неотдавна поправки в закона обаче, избирането на Ердоган вече е легитимно, заяви той. (AП, AФП, Ройтерс, СиЕнЕн - 25/03/03)

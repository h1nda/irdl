Българинът Котоошу е първият европеец, който печели най-голямата награда в сумото
					09/06/2008
					Българският сумист Котоошу стана първият европеец, спечелил престижния Голям летен турнир в Токио миналия месец, като се доближи с още една стъпка до най-високата категория в своя спорт.
					(Гардиън, АП, Агенция София Нюз - 26/05/08; Дейли Йомиури - 25/05/08; АФП, София Ехо - 24/05/08)
 
					 
						
Българският сумист Котоошу получава трофея, след като спечели Големия летен турнир миналия месец в Токио. [Гети Имиджис]
						По-малко от шест години след дебюта му в сумото българският борец Котоошу стана първият европеец, спечелил Големия летен турнир в Токио и получил Купата на императора, най-голямата награда в този древен спорт.
						"Най-накрая го постигнах," заяви пред репортери Котоошу, чието истинско име е Калоян Махлянов, след като спечели титлата един ден преди своя финален мач на 25 май. Не мога да намеря точните думи да изразя как се чувствам."
						25-годишният българин триумфира с рекордните 14 победи за 15 дни, надминавайки двама от най-добрите участници в проявата, монголският йокодзуна Асашорю и Хакухо. Котоошу имаше само една загуба – от Аминишики, който е по-ниско в класирането.
						Гордият баща на бореца, Стефан, също бе в Токио за състезанието. В претъпканата зала “Кокугикан Стейдиум” той развяваше малко българско знаме и се ръкува с десетки от зрителите.
						В родния му град Джулюница неговата майка също не пропусна нито един мач по телевизията. Тя и приятелките й вече са утвърдени експерти по сумо, твърди една от тях.
						Котоошу има почитатели и по високите етажи. Българският президент Георги Първанов изпрати поздравително писмо на високия 202 см атлет, който от миналата година е посланик на добра воля на ЕС. Бившият френски президент Жак Ширак, за когото също се смята, че е един от най-големите фенове на Котоошу, вечеря с българския борец в Япония преди няколко години.
						На 14 години Котоошу става състезател по класическа борба. Той печели Европейския шампионат, но се пренасочва към сумото, като прави своя дебют през ноември 2002 г.
						Котоошу получава категория одзеки, втората най-висока категория в сумото, през януари 2006 г. След две загубени години заради контузии титлата в Токио му открива пътя към категорията йокодзуна. Победа на Големия турнир в Нагоя следващия месец би увеличила сериозно шансовете на Котоошу за напредък.
						Неговият мениджър предупреди, че постигането на тази цел изисква още усилия. Садогатаке каза: "Ако не продължи нагоре и не стане по-устойчив психически, той няма да може да се цели по-високо."
						През последните години и други балкански атлети се отличиха в подобни спортове.
						В списъка са двама боксьори от суперсредна категория – албанецът Крешник Като, световен и източноевропейски шампион, и румънецът Лучан Буте, който бе класиран четвърти в своята категория в световната класация на Международната боксова федерация за март 2008 г.
						Друг известен боец е бивш хърватски полицай, който стана кикбоксьор и боец по смесени бойни изкуства, Мирко Филипович - "Кро Коп". Румънският му колега Стефан Койокнян направи световен рекорд на 14-ия турнир по кикбокс "Невъзможно предизвикателство" в Дахау, Германия, в края на март.
						Турските шампиони по таекуондо Бахри и Азизе Танръкулу, които са брат и сестра, се надяват да добавят към колекциите си и олимпийски златни медали от Пекин.
						България, Гърция и Турция може да изпратят до 15 състезатели по вдигане на тежести на Олимпийските игри в Пекин през август, от които турчинът Халил Мутлу се надява да спечели своя четвърти пореден златен олимпийски медал.
						
						(Айхан Шимшек, Маньола Хала и Алина Бандила участваха в написването на този материал.)

Румъния одобри участието в евентуална война срещу Ирак
13/02/2003
Румънските законодатели одобриха плановете за изпращане на военни части в чужбина като част от усилията за разоръжаване на режима в Ирак. В реч пред парламента външният министър заяви, че страната трябва да застане твърдо на страната на САЩ.
(АП, Радио Гласът на Америка, Ромпрес, РФЕ/РЛ - 12/02/03)
 
 
В сряда (12 февруари) румънският парламент гласува решение за изпращането на 278 военнослужещи в чужбина в случай на конфликт с Ирак. Букурещ ще сформира военна част, специализирана в ядрено, биологическо и химическо обеззаразяване и разминиране, както и военна полиция и медицински екипи.
Решението, което бе прието с 351 гласа "за" срещу 2 гласа "против" и 74 въздържали се, предоставя също разрешение на САЩ да използват румънските летища и въздушното пространство. Парламентът предприе тези стъпки в отговор на призива на президента Йон Илиеску в началото на тази седмица след искането на Вашингтон за подкрепа при евентуална интервенция срещу Ирак.
Според новинарската агенция Ромпрес, румънският контингент ще се състои от 70-членна отбранителна част, военно-полицейски взвод от 25 души, медицинска част от 30 души, инженерна част от 149 души и четирима офицери, които ще служат в командването на коалицията.
Румъния е между седемте бивши социалистически страни, поканени да се присъединят към НАТО и една от десетте източноевропейски държави, които обявиха подкрепата си за усилията на САЩ за разоръжаване на Ирак от неговите оръжия за масово поразяване. Тя също така е част от антитерористичната коалиция, оглавявана от САЩ, създадена след атаките от 11 септември.
В речта си пред парламента в сряда, министърът на външните работи Мирча Джоана предупреди за риска от бездействие. "Ако Саддам Хюсеин не бъде разоръжен и му се даде възможност да разгърне възможностите си, той ще удари Румъния и [останалата част от] Европа", заяви той.
Румъния ще разгледа и възможността за участие в следвоенното възстановяване на Ирак, е заявил Джоана в интервю за радиото.
Генералният секретар на НАТО Джордж Робъртсън ще говори пред двете камари на парламента по време на предстоящата си визита в Букурещ в началото на следващия месец. Той ще обиколи столиците на страните, поканени да се присъединят към НАТО.
Според други съобщения, военните администрации на Румъния и САЩ са разменили в сряда официални ноти, с които на Румъния се дава достъп до информационната система за управление на програмата Партньорство за мир. Системата бе създадена, за да осигури военно сътрудничество в областта на информационните технологии и бързи информационни връзки между командните центровете на НАТО и страните-партньори. Тя се основава на сателитни комуникации между 17-те страни и 4 600 потребители от министерства, съвети за националната сигурност, военни академии, институти за военни проучвания и организации за гражданска защита. Румъния ще продължи да използва системата и след присъединяването си към НАТО.

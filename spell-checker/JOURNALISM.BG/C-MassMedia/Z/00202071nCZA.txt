Ветерани от войните от Западните Балкани се обединяват, за да дадат своя принос за мира и стабилността
					21/11/2011
					Ветерани от Сърбия, Хърватия и Босна и Херцеговина призовават за диалог, чрез който да се сложи край на предразсъдъците, нетърпимостта и омразата.
					От Цветина Борисова за Southeast European Times – 21/11/11
 
					 
						
Ветерани от войните на Балканите призовават за диалог. [Ройтерс]
						Ветерани от войните от Сърбия, Хърватия и Босна и Херцеговина (БиХ) се събраха миналия месец в Нови Сад за първата среща на новоучредената Мирна коалиция на ветераните от войните от Западните Балкани, изпращайки силно послание за толерантност и помирение в региона. 
						Коалицията беше създадена през юни тази година, като нейната основна цел е да насърчава мира и стабилността във всички страни от Западните Балкани, които бяха засегнати от войната от 1991–1995 г., следвайки принципите на ненасилие, взаимно разбирателство и уважение. 
						В съвместна декларация членовете на коалицията заявиха категоричната си подкрепа за установяването на открит и ясен диалог между ветераните от войните, с който да се сложи край на предразсъдъците, нетолерантността и омразата, които продължават да живеят у някои хора. Те също така изразиха намерението си да организират дейности, които ще информират младите хора и обществото като цяло за катастрофалните последици от войната. 
						„Когато за някои от нас беше време за учене, ние отидохме да воюваме. След това така и не успяхме да наваксаме този период“, се казва в декларация на коалицията, в която се изразява надежда, че онези, които са се върнали, за да завършат училище, сега ще споделят своите знания. 
						„Ние, от наша страна, ще споделим опита, който те вероятно нямат. Като се учим един от друг, ние се опознаваме и си помагаме“, посочват още ветераните. 
						„Основното послание, което искаме да отправим към младите хора, е че насилието не води до нищо“, заяви за SETimes председателят на коалицията Желко Вукелич. 
						Всички ветерани от коалицията са преживели лични трагедии, но са успели да ги преодолеят и биха искали чрез своите действия да дадат пример на други хора, че това е възможно“, добави той. 
						Вукелич призна, че задачата, с която са се заели, не е лесна и процесът на помирение на Балканите „ще отнеме време, защото все още има хора, които живеят с предразсъдъци“. 
						За много ветерани от войните и обикновени хора е трудно да забравят близкото минало и това е сериозен проблем, според Предраг Юрекович от виенския Институт за поддържане на мира и управление на конфликти. 
						„Част от тях са използвани от националистически настроени политици за техните политически цели или, в някои случаи, самите те са движещ фактор за мобилизиране на националистите“, заяви той за SETimes. 
						Въпреки това той смята, че „ветераните от войните могат да изиграят важна роля за привличане на вниманието към социалните и психологическите проблеми, с които продължават да се сблъскват някои от бившите войници.“ „Разграничаването от военните престъпници и показването на съпричастност към жертвите на някогашната вражеска страна ще бъде предпоставка за нормализиране на отношенията в този слой на обществото“, добави Юрекович. 
						Една от ценностите на новосъздадената коалиция е насочена именно към осъждането на всички военни престъпления и техните извършители. „Ние подкрепяме разкриването на случилото се по време на войната [от 1991–1995 г.]“, заявиха членовете на организацията в своята декларация. 
						Горан Докич, социален антрополог, който специализира по проблемите на ветераните от войните в Университета в Манчестър, отбелязва, че ветераните от войните в различните държави са изправени пред различни предизвикателства и имат различен статут в обществото. 
						„Например хърватските ветерани от войните са свръхкомпенсирани от хърватската държава по няколко съществени начина и имат признат орган от свои представители. За разлика от тях, в Сърбия ветераните не се ползват от много привилегии и са раздробени в стотици сдружения на ветерани, които се борят за много ограничените ресурси, предоставяни от сръбската държава“, каза той за SETimes. 
						Същевременно той подчерта, че инициативите за обединяване на усилията, като Мирната коалиция, са важна стъпка, за да бъдат насърчени различните хора да говорят за своите преживявания и за подпомагане на мира и помирението в региона.

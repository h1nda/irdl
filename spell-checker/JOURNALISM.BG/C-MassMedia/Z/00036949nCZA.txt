Истанбулски адрес за талибаните?
					05/01/2011
					Анкара отрича, че е било взето конкретно решение да се разреши на талибанските бунтовници да отворят свое представително бюро.
					От Алакбар Рауфоглу за Southeast European Times - 05/01/11
 
					 
						
Турският президент Абдула Гюл (вдясно) посрещна президента на Афганистан Хамид Карзай в Истанбул миналата седмица. [Ройтерс]
						Турските власти заявяват, че създаването на бюро на талибаните в Истанбул продължава да е „само идея”, въпреки че тази възможност се подкрепя, ако може да помогне за осигуряването на мир в Афганистан. 
						 „Това все още не е включено в официалния дневен ред. Не е получено никакво официално предложение [от талибаните]”, каза за SETimes съветник на турския премиер Реджеп Тайип Ердоган. 
						 „Никога не сме работили с талибаните. Въпреки това Турция може да бъде добър посредник в региона. Ако успеем да го направим, това ще бъде от полза за всички”, заяви съветникът Гейбула Рамазаноглу. 
						Талибанските бунтовници посочиха миналия месец, че откриването на офис може да помогне за постигането на споразумение. Според анализатори това ще даде на талибаните политическата легитимност, за която настояват от години. 
						 „Ако Турция бъде така любезна да предостави такова място, ние, правителството на Афганистан, ще бъдем щастливи и доволни от осъществяването на това посредничество”, заяви президентът на Афганистан Хамид Карзай след срещата на 23 декември с колегата му от Турция Абдула Гюл в кулоарите на 11-ата среща на високо равнище на Организацията за икономическо сътрудничество. 
						 По-късно обаче, по време на съвместна пресконференция с Карзай, турският външен министър Ахмет Давотоглу подчерта, че не е било взето конкретно решение. 
						 Дори ако инициативата не се осъществи на този етап, опозиционната Републиканска народна партия (РНП) вече порица плановете. 
						„Ние сме против това. Турция в никакъв случай не трябва да си сътрудничи с терористична организация”, заяви заместник-председателят на РНП Йълмаз Атеш. „Ще направим всичко, за да блокираме предложението за талибански офис.” 
						Известният турски политически анализатор Еседула Огуз твърди, че въпросът не се обсъжда достатъчно в обществото. 
						„Медиите не разглеждат темата въобще. Хората не са наясно и не се интересуват от това”, каза Огуз за SETimes, като допълни, че досега в Турция са се провели десетки регионални срещи на високо равнище, които имат за цел изграждането на доверие между Афганистан и Пакистан, но до този момент те са имали малък успех. 
						Турският подход на "нулеви проблеми" към регионалните кризи не успява да задържи обществения интерес, тъй като още не се е доказал като резултатен, посочва Огуз. 
						Теоретично, казва той, бюрото на талибаните не е най-лошата идея. Правителството обаче изглежда не знае каква е действителната ситуация в Афганистан, добавя той. 
						„Разбира се, между политиците съществуват тесни връзки. Тази седмица турска парламентарна делегация ще посети Афганистан. Но всъщност те са твърде далеч от реалността”, твърди анализаторът. 
						Ричард Уийтс, старши член и директор на Центъра за политически и военен анализ към вашингтонския Институт „Хъдсън”, твърди, че Турция има голямо желание да посредничи в спорове между съседни държави. 
						По-рано тя съсредоточи усилията си върху изглаждането на различията между Израел и Сирия. В по-краткосрочен план тя насърчава диалога между Иран и международната общност. 
						„Турция е в добра позиция да бъде домакин на разговори между правителството на Карзай и талибаните. Естествено, подобно на други диалози, тези преговори също ще се окажат трудни, макар че, дори ако те се провалят, Турция ще спечели одобрение за опитите си да сложи край на войната”, каза той за SETimes.

Предложеният за премиер на БиХ определи като приоритет ускорения процес на интеграция в ЕС
					08/01/2007
					 
						САРАЕВО, Босна и Херцеговина (БиХ) -- В петък (5 януари) предложеният за премиер Никола Спирич определи ускоряването на процеса на евроатлантическа интеграция на БиХ, включително подписването на Споразумение за стабилизация и асоцииране с ЕС, за свой основен приоритет. Спирич, който е сърбин, изрази също увереността си, че може да се намери решение на проблема с реформите в полицията. По друга тема той каза, че вече води консултации със седем партии, които представляват парламентарното мнозинство в Камарата на представителите на БиХ. Той предрече, че кабинетът ще поеме управлението в началото на февруари.
						Лидерът на многоетническата опозиционна Социалдемократическа партия (СДП) Златко Лагумджия се оплака в петък, че партията му не е била поканена да се присъедини към новата управляваща коалиция на държавно ниво. Той посочи, че това може да се отрази на подкрепата на СДП за пакета от проектоизменения на конституцията, изготвени миналия април. (Дневни Аваз, Независне Новине - 07/01/07; ПБС БиХ - 05/01/07)

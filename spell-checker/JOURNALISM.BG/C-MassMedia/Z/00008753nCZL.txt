Напрежението между ректорите на университетите и турското правителство расте
20/10/2003
Макар че съществува консенсус относно необходимостта от промени, проектозаконът, касаещ Съвета за висше образование на Турция, е обект на критики.
От Фатих Баран за Southeast European Times в Истанбул - 20/10/03
 
 
Ректорите на университетите са "на нож" с правителството по повод новия проектозакон за Съвета за висше образование (СВО), който ще бъде внесен в парламента този месец. Законопроектът предвижда създаването на нов Съвет на мястото на СВО, като отнема част от неговите правомощия. Той бе приет на фона на ширещото се недоволство, че съществуващата система е недемократична.
Понастоящем президентът назначава ректорите от списък с кандидати, представен от СВО. Това ще бъде променено съгласно предложената новата система. Университетските професори, а не Съветът, ще избират своите кандидати. Президентът ще назначи след това един от двамата кандидати, получили най-много гласове.
Законопроектът освен това предвижда университетите да получат автономия в научно, административно и финансово отношение, като новият Съвет за координация на висшето образование да отговаря за дисциплинарните наказания в университетите. Новият съвет ще се състои от 17 члена от Между-университетския комитет, както и от висши представители на министерствата на финансите, образованието, здравеопазването и труда, от ГЩ и Организацията за държавно планиране, Турския съюз на камарите и стоковите борси и Турския съвет на работодателите. Правителството ще получава право да назначи седем свои представители в Съвета. Членовете му ще имат тригодишен мандат.
Въпреки че СВО бе подложен на критика от студентите, членовете на факултетите и университетската администрация, планираната от правителството реформа също поражда възражения. Една от причините е, че привържениците на светската държава в Турция се опасяват от ислямските корени на управляващата Партия на справедливостта и развитието (ПСР). Председателят на СВО Кемал Гюрюз заяви, че законопроектът няма нищо общо с демократизацията, намеквайки, че намеренията и целите на правителството са съвсем различни.
ПСР се роди от пепелта на сега несъществуващата Партия на добродетелта, въпреки че тя отрича да е ислямистка партия. Сред предизборните й обещания бе и това, че партията ще даде право на студентките да носят забрадки в университетите и училищата. Сегашните норми за облеклото им забраняват да правят това, но новият закон може да доведе до промени в тези норми.
Някои ректори предупредиха, че отнемането на правомощията на СВО при подбора на университетските ректори ще създаде анархия в университетите, докато други твърдят, че новият закон ще даде възможност на премиера Реджеп Тайип Ердоган да подбере ректорите на почти 30 университета. Ректорите също така заявяват, че предлаганият закон не е бил обсъден от университетите, факултетите и Между-университетския съвет преди да започне неговото изработване.
В отговор на тези обвинения Ердоган пое ангажимент за провеждане на съвместно изследване заедно с Между-университетския съвет и Министерството на образованието. Правителството цели да подсили законопроекта чрез диалог, каза Ердоган.
Нарастващата критика от страна на ректорите обаче предизвиква втвърдяване на позицията на премиера. "Това, че си ректор, не ти дава свободата да действаш нагло. Обещахме да направим нещо и ще го направим. " каза той.

ЕС повиши нивото на присъствието си в Косово и назначи нов представител
					23/12/2011
					Назначението на балкански дипломат начело на нова служба говори за желанието на ЕС за ускорена интеграция на Косово и Сърбия.
					От Мухамет Брайшори и Ивана Йованович за Southeast European от Прищина и Белград -- 23/12/11
 
					 
						
Напускащият поста външен министър на Словения Самуел Збогар ще оглави новата служба на ЕС в Косово. [Ройтерс]
						С решение, целящо да изглади различията между страните, членки на ЕС, които признават Косово, и онези, които не го признават, върховният представител на ЕС за външната политика Катрин Аштън назначи Самуел Збогар, оттеглящ се от поста външен министър на Словения, за ръководител на новата служба на ЕС в Косово. 
						Службата бе създадена чрез обединяване на съществуващата Служба за връзки на Европейската комисия и Службата на специалния представител на ЕС (СПЕС), всяка от които имаше различен представител. 
						Говорителката на Аштън, Мая Кочиянчич, каза за SETimes, че ЕС е постигнал компромис да направи Збогар единствен представител на ЕС, като решението трябва да бъде одобрено от Европейския съвет в началото на новата година. 
						"ЕС трябваше да коригира присъствието си в Косово в светлината на нашия ясен ангажимент и обвързаност с европейските перспективи и предизвикателства пред Косово и вземайки под внимание Лисабонския договор," каза Кочиянчич. 
						Збогар е известен в Косово и региона с усилията си за ускоряване на евроинтеграцията. 
						"Западните Балкани са като ребус; ако липсва един елемент, картината е непълна. Докато процесът на евро-атлантическата интеграция е специфичен за всяка страна и основан на достойнствата на всяка една, важно е също нито една страна да не изостава," писа Збогар през есента на 2010 г. в "Юръпс Уърлд". 
						Заместник външният министър на Косово Петрит Селими каза за SETimes, че правителството напълно подкрепя назначението на Збогар. 
						"Той бе ключова фигура в подкрепата на разширяването на ЕС за целите Балкани и за европейските перспективи на Косово," каза Селими. 
						Селими добави, че Косово очаква Збогар да внесе нов експертен опит в политиката на ЕС спрямо Косово в светлината на новите отношения, които двете страни ще оформят догодина. 
						"Очакваме през 2012 г. Косово да влезе в официални отношения с ЕС. Следователно ролята на Збогар ще бъде да открива за Косово и ЕС нова ера на съвременни отношения," каза за SETimes изпълнителният директор на Института за балканска политика със седалище в Прищина, Себ Бютючи.
						Бютючи обясни, че назначението говори за това, че ЕС търси нова динамична енергия в региона, нова перспектива по проблемите, знаейки, че словенските дипломати могат да играят ролята на "преводач", предвид наследството им като държава от бивша Югославия. 
						Бютючи разглежда също назначението на Збогар в светлината на засилените ангажименти на Германия към региона. 
						"Изглежда, че Германия е поела ролята на двигател на политиката на ЕС към Косово и Западните Балкани. Това е важно, защото вече се разбира, че "студеният мир", който съществуваше на Балканите след войните, трябва да се превърне в [нещо] стабилно и тази стабилност може да дойде само от нормализирането на отношенията между Косово и Сърбия и премахването на паралелните институции в Косово," заключи той. 
						
						Отзиви от Сърбия
						 
					
						Междувременно в сръбските медии се тиражираше противоречива и несъвместима информация. Едно от твърденията, причинили много терзания в Белград, бе, че Збогар е назначен за посланик на ЕС в Косово. 
						"Збогар не бе назначен за посланик на ЕС в Косово, той дори не е ръководител на мисия в Косово, той е ръководител на служба по простата причина, че не всички страни, членки на ЕС, са признали Косово," обясни за SETimes директорът на Центъра за евро-атлантическа интеграция Йелена Милич. "Следователно той няма същите функции като например ръководителя на мисията на ЕС в Белград." 
						Очакванията на сръбското правителство относно назначението засягат намирането на справедливи решения и зачитане на международните споразумения, главно Резолюция 1244 на ООН. 
						"Надяваме се, че Збогар, като човек от региона в по-широкия смисъл на думата, ще допринесе за напредъка на диалога между Белград и Прищина, както и за намирането на решения в Косово, които ще помогнат за оцеляването на сърбите там и завръщането на разселените лица," каза за SETimes Милое Михайлович, директор на правителствената служба за връзки с медиите. 
						"Наистина вярвам, че действията на Збогар на новия му пост ще помогнат на Сърбия по нейния път към Европа," добави Михайлович. 
						"Збогар е най-малкият общ знаменател на всичко, което страните от ЕС очакват, независимо дали са признали Косово, или не, и неговото назначение може да бъде за доброто на Сърбия само ако Сърбия също разбере какво очаква ЕС от нея," каза Милич.

Турският премиер Ердоган, който е на посещение в Сърбия, предвижда нова ера на Балканите
					13/07/2010
					Сърбия и Турция обърнаха нова страница в отношенията си, премахнаха визите и подписаха споразумения за конкретни икономически проекти.
					От Бояна Милованович за Southeast European Times от Белград – 13/07/10
 
					 
						
Турският премиер Реджеп Тайип Ердоган (вляво) и сръбският му колега Мирко Цветкович правят преглед на почетната гвардейска част в понеделник (12 юли) в Белград. [Гети Имиджис]
						Икономическото, политическото и военното сътрудничество между Сърбия и Турция е във възход, заявиха лидерите на двете страни по време на срещата си в Белград в понеделник (12 юли). 
						Премиерът Реджеп Тайип Ердоган пристигна в сръбската столица с външния министър Ахмет Давутоглу и делегация от турски бизнесмени. Ердоган се срещна със сръбския си колега Мирко Цветкович и с президента Борис Тадич. 
						Двамата премиери се съгласиха, че позициите им относно Косово се разминават, и изразиха общо становище относно запазването на териториалната цялост на Босна и Херцеговина (БиХ). 
						"Възгледите на Сърбия и Турция са напълно идентични," каза Ердоган. 
						Що се отнася до Косово, различията в мненията на Анкара и Белград "никога не са били пречка за двустранните отношения", каза той. "Тук става дума за взаимното разбирателство между две страни; отношенията между Сърбия и Турция са една тема, а Косово -- друга." 
						Посещението доведе до подписването на няколко споразумения, включително за реконструкцията на националното шосе М8 между Нови Пазар и Алинович. Двете държави подписаха Меморандум за разбирателство относно строежа на Коридор 11 в участъка, свързващ Белград с Южното Адриатическо крайбрежие, и започнаха преговори по изграждането на индустриална зона край Нови Пазар. 
						 Междувременно Давутоглу и сръбският външен министър Вук Йеремич подписаха договор за премахване на визовия режим за сръбските и турските граждани. Очевидно във връзка с посещението сръбското външно министерство обяви, че свободното търговско споразумение с Турция, подписано през 2009 г., ще влезе в сила от септември т.г. 
						Освен разговорите си в Белград, Тадич и Ердоган посетиха Нови Пазар, град в сръбския регион Санджак с преобладаващо мюсюлманско население. Там турският премиер откри Дом на турската култура. 
						 "Имаме стара история на отношенията на политическата арена, но днес потвърждаваме близостта на нашата култура," каза Тадич. 
						Ердоган каза, че започва нова ера в отношенията на Балканите. "Сърбия е основна страна по този път и чрез богатството на нейното етническо разнообразие тя ще допринесе за добрите отношения на Балканите," каза той, определяйки Санджак като мост на сътрудничество между двете страни.

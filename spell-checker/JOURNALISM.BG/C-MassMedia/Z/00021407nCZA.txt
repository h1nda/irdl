Косовският премиер Чеку се срещна с представители на Контактната група и призова за търпение
					29/01/2007
					"Трябва да сме търпеливи, да изчакаме да вземем в ръцете си предложението и тогава ще сме сигурни какво е съдържанието му," каза косовският премиер Агим Чеку, като изрази надежда, че планът за статута ще бъде добър. 
					От Блерта Фоничи-Кабаши за Southeast European Times от Прищина – 29/01/07
 
					 
						
"Процесът се развива добре и очакваме Ахтисаари много скоро да го завърши," каза косовският премиер Агим Чеку. [Гети Имиджис]
						Представители на Контактната група казаха на косовския премиер Агим Чеку в петък (26 януари), че всички приказки за предложението за статута на Косово си остават само предположения, докато специалният пратеник на ООН Марти Ахтисаари не го представи на Белград и Прищина на 2 февруари. 
						"Трябва да сме търпеливи, да изчакаме да вземем в ръцете си предложението и тогава ще сме сигурни какво е съдържанието му," каза Чеку след разговори с представителите. 
						В същото време той каза, че институциите и гражданите на Косово вярват, че предложението ще е добро за тях. "Няма съмнение, че в предложението може да има и негативни елементи - сигурно то няма изцяло да отговаря на желанията ни. Но ще бъде приемливо," каза той. 
						Планът на Ахтисаари вече бе представен пред Контактната група на закрито заседание. Според съобщения в международните медии, които цитират дипломати и отговорни служители, планът предлага някаква форма на "независимост под надзор" за Косово, макар и със значителна автономия за сръбското население. 
						Русия иска да забави представянето на плана, което вече бе отложено заради изборите в Сърбия на 21 януари. Москва казва, че процесът трябва да се отложи до сформирането на новото сръбско правителство. 
						От канцеларията на сръбския премиер Воислав Кощуница казаха, че той няма да се срещне с Ахтисаари поради политическите промени в Сърбия. Напускащият поста министър на държавната администрация и местното управление Зоран Лончар призова в неделя пратеника на ООН да изчака до съставянето на новото правителство. 
						"Не е имало случай от европейска държава да се иска да обсъжда основни за нея въпроси в момент, когато правителството й не е съставено," каза Лончар. 
						Чеку обаче смята, че няма причини за по-нататъшни отлагания. 
						"Процесът се развива добре и очакваме Ахтисаари много скоро да го завърши," каза той, като добави, че е получил уверенията на международната общност за това. 
						Междувременно ръководителят на представителството на Германия в Прищина, Ойген Волфарт, призова гражданите на Косово "да запазят спокойствие и да изчакат предложението". 
						Това е "много важно не само за вас, но и за международната общност, тъй като светът има интерес ситуацията да е стабилна," каза той.

Албанският външен министър подкрепи правата на малцинствата в Косово
					18/12/2006
					 
						ТИРАНА, Албания -- Външният министър Бесник Мустафай призова в събота (16 декември) етническото албанско мнозинство в Косово да съхрани многоетническия характер на провинцията. Албанското правителство, добави той, се противопоставя на всякакви действия, които биха изключили косовските малцинства. Той завърши в неделя двудневното си посещение в Прищина, като отново повтори позицията на своето правителство, че независимостта на Косово би могла да доведе до стабилност и мир на Балканите. По покана на ръководителя на ЮНМИК Йоахим Рюкер, Мустафай се срещна с международни представители, представители на временното косовско правителство и членове на различни политически партии. 
						Други новини -- Косовската полиция обяви в края на миналата седмица, че е задържала 27-годишна жена за палеж на сръбско имущество по време на етническите бунтове от 2004 г. Тя е била арестувана на шосето Прищина-Косово поле и прехвърлена в ареста в Прищина. (Албейниън Нюз - 18/12/06; AФП, Б92, Бета, Макфакс -- 17/12/06; РТС, Танюг--16/12/06)

Потвърдена е новата коалиция в Косово
					26/11/2004
					По силата на коалиционно споразумение лидерът на Алианса за бъдещето на Косово Рамуш Харадинай вероятно ще стане следващият премиер на Косово. Международната общност обаче изрази безпокойство във връзка с кандидатурата на бившия командир от АОК.
					От Серемб Герги за Southeast European Times от Прищина -- 26/11/04
 
					 
						
Рамуш Харадинай (на митинг през ноември) вероятно ще бъде следващият премиер на Косово. [АФП]
						Коалицията между Демократичната лига на Косово (ДЛК), Алианса за бъдещето на Косово (АБК), Албанската демократическа християнска партия на Косово (АДХПК) и партиите на малцинствата е почти готова. Лидерът на АБК Рамуш Харадинай потвърди кандидатурата си за премиер във вторник (23 ноември). Негов заместник ще бъде членът на ДЛК, Аден Салихай. 
						Парламентът ще гласува за новото правителство в началото на следващия месец, след като президентът на Косово Ибрахим Ругова официално назначи премиера. 
						"Нямаме илюзии за работата, която ни предстои. Уверени сме в себе си и ще постигнем успехи. [Аз съм] доволен от решението на ДЛК, че това ще бъде в интерес на всички граждани", каза Харадинай по-рано тази седмица. 
						ДЛК, която Ругова оглавява, трябваше да потърси коалиционно споразумение, защото не спечели достатъчно гласове на парламентарните избори на 23 октомври, за да сформира свое самостоятелно правителство. От 100-те изборни и 20-те запазени места партията спечели 47. 
						По силата на споразумението ДЛК ще управлява седем министерства -- на икономиката, финансите, обществените услуги, местното самоуправление, транспорта и телекомуникациите, образованието, както и на младежта, спорта и въпросите на временно пребиваващите в страната. АБК ще ръководи министерствата на околната среда, заетостта и социалните грижи, както и министерството на търговията. 
						Демократичната партия на косовските турци получава министерството на здравеопазването, а министерството на малцинствата и завръщането на бежанците, както и министерството на селското стопанство, ще бъдат ръководени от представители на косовските сърби. 
						Според конституционната рамка на Косово председателят на парламента трябва да е представител на партията, получила най-много гласове на изборите -- в този случай това е ДЛК. Очаква се настоящият председател, Неджат Дачи, да поеме отново този пост. 
						Мандатът на временните косовски институции е три години. Говорителят на ЮНМИК Джеф Бийли каза, че това не е променено, макар че местните политици повдигнаха този въпрос преди кампанията. 
						Миналото на Харадинай като бивш командир от АОК и фактът, че е бил разпитван от Трибунала на ООН за военни престъпления, предизвикаха безпокойство във връзка с назначаването му. В понеделник върховният представител по въпросите на сигурността на ЕС Хавиер Солана каза, че бившият лидер на бунтовниците може би не е най-подходящият кандидат. "Който и да е премиерът, той трябва да работи по въпроса за стандартите… Ако в края на краищата премиерът се окаже човек, който трябва да отиде в Хага, той едва ли ще е най-подходящият човек, който да работи за постигане на тези стандарти", каза Солана. 
						Ръководителят на ЮНМИК Сьорен Йесен-Петерсен обаче подчерта важността на демократичния процес в Косово, като каза, че новата коалиция отразява волята на гласоподавателите и новият премиер трябва да носи отговорност пред тях. 
						В коментар миналата седмица Йесен-Петерсен каза, че очаква "новите управници от временните институции да спазват ангажимента си да работят в тясна връзка с представителите на малцинствата и за нашата обща цел - изграждане на стабилно многоетническо общество."

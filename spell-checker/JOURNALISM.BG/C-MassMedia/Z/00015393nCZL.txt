Румънското правителство докладва за причинените от бурите щети
					26/07/2005
					 
						БУКУРЕЩ, Румъния -- В понеделник (25 юли) румънското правителство съобщи, че силните бури са отнели живота на 24 души и са причинили щети за 672,5 млн. евро. Повече от 25 000 къщи в 34 окръга са частично или напълно разрушени, каза вътрешният министър Василе Блага. Повредени са най-малко 3 000 километра пътища, както и мостове, диги, инфраструктура на енергийната и водоснабдителната мрежа, и са нанесени щети на повече от 300 000 хектара земеделски земи. Правителството ще изпрати данните на ЕС с молба да получи поне 20 млн. евро за спешна възстановителна дейност. Очаква се парите да дойдат от Фонда за солидарност на ЕС. Финансова и хуманитарна помощ се предоставя и от Световната банка, ООН, Съединените щати, Япония и Южна Корея. (Найн о'клок - 26/07/05; Би Би Си, АФП, Уеб-сайт на румънското правителство, Ромпрес - 25/07/05)

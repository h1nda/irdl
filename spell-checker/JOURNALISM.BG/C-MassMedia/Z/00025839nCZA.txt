КФОР: Косовските сърби с "преднамерен план да убиват"
					19/03/2008
					Сръбските протестиращи в Косово са използвали гранати, коктейли "Молотов" и стрелба в преднамерено усилие да убиват, заявиха представители на международната общност в сряда. Те обвиниха Белград, че не е успял да използва влиянието си и да предотврати насилието.
					От Блерта Фоничи-Кабаши за Southeast European Times в Прищина – 19/03/08
 
					 
						
Полицейският комисар на ООН Лари Уилсън (вдясно), главният заместник-специален представител Лари Росин и командващият КФОР генерал-лейтенант Ксавие Бот дьо Марнак разговарят с представители на пресата във вторник (18 март). Те укориха сръбските официални представители, че са окуражили това, което според тях е било "оркестрирани" сблъсъци с международните сили, довели до смъртта на украински полицай и до раняването на десетки други. [Лаура Хасани]
						Офицер от украинската полиция, който служи в ЮНМИК , е починал от раните си, когато граната е експлодирала близо до него, потвърдиха официални представители на международната общност във вторник (18 март). 
						 "Вчера сутринта в Северна Митровица бе убит офицер от полицията от ЮНМИК", заяви пред репортери полицейски комисар Лари Уилсън на специален брифинг. "Името му е Игор Кинал. Той пристигна в Косово на 17 декември миналата година като част от украинската полицейска част." 
						 "До него е експлодирала граната. Той е починал от раните си", заяви главният заместник-специален представител Лари Росин, който участва в брифинга заедно с Уилсън и с командващия КФОР генерал-лейтенант Ксавие Бот дьо Марнак. Общо 42 полицейски служители от международните сили са били ранени, съобщи Росин. 
						Насилието е избухнало в понеделник, след като полицията на ЮНМИК и войници на КФОР са се намесили за възстановяване на контрола върху съда в Митровица, който бе окупиран в петък от група сръбски демонстранти. 
						 Дьо Марнак заяви, че тълпата от косовски сърби, които са нападнали полицаите от ЮНМИК са били решени в сблъсъците да има жертви. 
						"Ясно е, че е била прекрачена червената линия със съзнателното намерение да се убиват хора", заяви той. "Коктейлите "Молотов", гранатите и стрелбите са били предназначени за силите на ЮНМИК и КФОР. Но ние няма да толерираме това." 
						Тримата официални представители заявиха, че съществуват ясни признаци, че насилието в понеделник не е било спонтанно, а оркестрирано. Те са укорили Сърбия, че официалните представители в Белград не са успели да използват влиянието си и да предотвратят оспорването на правомощията на ЮНМИК чрез завземането на съда в Митровица. 
						Сръбското правителство "е упражнило несъмнено решително въздействие върху всички политически лидери в Северно Косово", заяви Росин. "Никога не сме получавали това, което бихме сметнали за ясно и недвусмислено отхвърляне на този вид насилие" от официалните представители в Белград, добави той. 
						Росин също хвърли светлина върху това как косовските сърби са успели да завземат съда в петък. Полицай, присъствал на сцената, заяви, че полицията е била с вързани ръце, тъй като демонстриращите косовски сърби са държали отпред жени и деца - тактика, която той описа с отвращение. 
						 "Ние няма да нараним жени и деца. Смятаме, че е отвратително да се поставят отпред жени и деца, но това са фактите," заяви той. 
						Служителите също реагираха на обвиненията на сръбския министър за Косово Слободан Самарджич, че ЮНМИК е действал прибързано. 
						Самарджич, който беше в Косово по време на окупацията на съда, заяви, че е постигнал "принципно споразумение", че няма да бъдат предприети действия, докато той не пристигне в Митровица, за да преговаря за мирен край на окупацията на съда. 
						 "Въпреки това, те проведоха тази операция и провокираха населението, предизвиквайки сблъсъци по улиците", заяви Самарджич. 
						Росин заяви, че не е било постигнато никакво споразумение, и че той ясно е подчертал пред Самарджич, че ЮНМИК ще действа "когато намери за необходимо". Провеждането на операцията се е наложило поради индикации, че косовските сърби планират нападения над други съоръжения на ООН, е добавил той.

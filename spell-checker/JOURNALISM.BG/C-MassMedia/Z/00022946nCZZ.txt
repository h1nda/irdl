Наука и технологии: Хърватски физик участва в революционно изследване на МТИ
					18/06/2007
					Хърватинът Марин Солячич и негови колеги от екип на МТИ доказаха, че е възможно нерадиоактивно предаване на енергия на разстояние на принципа на магнитния резонанс. Още от седмицата: три страни от региона се присъединиха към 7-ата Рамкова програма на ЕС за научни изследвания и технологично развитие.
					 
						
Масачузетският технологичен институт (МТИ). [Гети Имиджис]
						
						Хърватският физик Марин Солячич участва в екипа от учени на МТИ, който проведе експериментална демонстрация на нерадиоактивно предаване на енергия на разстояние, доказващо теорията им, че подобно предаване е възможно на принципа на магнитния резонанс. Доклад за експеримента бе публикуван в списание "Сайънс" миналата седмица. 
						*** 
						
						Хърватия, Македония и Сърбия се присъединиха към 7-ата Рамкова програма на ЕС за научни изследвания и технологично развитие (РП7), като подписаха в Брюксел в сряда (13 юни) отделни споразумения за включването си в програмата. Трите страни сега могат да участват в проекти на РП7 и да кандидатстват за финансиране за наука и изследвания.
						*** 
						
						Българското правителство одобри проектоспоразумение за двустранно научно-техническо сътрудничество със Съединените щати. Споразумението предвижда съвместно организиране на научни проекти и семинари, обмяна на информация, документация и експертен опит, както и съвместно използване на съоръжения и научни материали.
						*** 
						Теодор Милев, настоящ генерален директор на "Майкрософт България", ще оглави глобалната инициатива на американската компания "Партньори в познанието" за Централна и Източна Европа, която ще започне на 1 юли. Според съобщение за печата на "Майкрософт България" Милев ще отговаря за стратегията за популяризиране на технологиите като средство за постигане на положителна промяна в региона.
						*** 
						
						Сръбската асоциация по консервация проведе годишното си събрание от четвъртък (14 юни) до събота във Велико Градище. Тема на тазгодишната среща бе защитата и възстановяването на крепости. 
						 *** 
						Млади изобретатели от цял свят се събраха в турската столица Анкара за четвъртата Международна олимпиада по дизайн. На събитието бяха представени 7 454 проекта от 41 страни. 
						
						(Различни източници – 11/06/07-18/06/07)

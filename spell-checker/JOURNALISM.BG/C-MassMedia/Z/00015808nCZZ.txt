Делова хроника 
					02/09/2005
					Преглед на деловите и икономическите новини от Балканите след 26 август.
					(Различни източници – 26/08/05 – 02/09/05)
 
					 
						
Албанецът Дед Франгай, на 60 г., бере грозде в лозето си в село Зеймен, близо до гр. Лежа, на 60 км от Тирана, в сряда (31 август). Франгай е един от първите частни земеделски стопани, развиващи производството на вино в Албания. По време на комунизма тази индустрия бе държавна. [AФП]
						Девет кандидат-купувача представиха писма за намерения за приватизацията на румънската "Национална спестовна банка" (НСБ), според комисята, отговаряща за процеса. Имената на класиралите се на първите места кандидати ще бъдат обявени до 9 септември. Държавата продава между 51 и 75 % от НСБ -- четвъртата по големина банка в Румъния от гледна точка на активите.
						*** 
						След продължителни преговори правителството на Tурция и профсъюзите най-после постигнаха споразумение по исканията за увеличаване на заплатите през следващата година. Според споразумението средната месечна заплата в публичния сектор ще бъде увеличена с 2,5 % през 2006 г. и ще достигне 453 евро.
						*** 
						
Aлбанската Национална агенция по приватизация обяви планове за продажбата на дял от 90 % в завода за производство на тютюн и цигари в Шкодра. Повече подробности не бяха дадени. 
						*** 
						Северната черноморска община Балчик в България взе решение да търси концесионер за местното пристанище, което ще бъде модернизирано и използвано за яхти, крузи, ветроходство, водни спортове, туризъм и развлечения. Бъдещият предприемач ще получи 35-годишна концесия срещу инвестиции в размер на 500 млн. евро в рамките на 10 години.
						*** 
						"Ериксон Никола Тесла", хърватският филиал на шведската компания за мобилни устройства "Ериксон", подписа три договора на обща стойност 3,7 млн. евро с "БХ телеком" - Сараево. Според договорите фиксираната телефонна мрежа на "БХ телеком" в Сараево и в кантоните Зеница-Добой ще бъде осъвременена, а покритието на GSM-мрежата ще бъде подобрено. 
						*** 
						
Mакедонското правителство и ПРООН подписаха споразумение по програма за разкриване на нови работни места в страната, особено сред младите и сред недостатъчно образованите. ПРООН ще привлече финансиране за инициативата чрез международна донорска конференция, насрочена за 28 октомври.

Британският министър на правосъдието Кларк е на посещение в Загреб
					14/04/2011
					
						ЗАГРЕБ, Хърватия -- В сряда (13 април) министър-председателят Ядранка Косор информира намиращия се на посещение британски министър на правосъдието Кенет Кларк за усилията за реформиране на съдебната система. Тя го увери, че правителството е ангажирано с борбата с корупцията и укрепването на върховенството на закона. Косор отново подчерта, че целта на Хърватия е да приключи своите присъединителни преговори с ЕС през юни. Кларк похвали напредъка на Загреб в преговорите с блока и каза, че е впечатлен от реформите в съдебната система. 
						Междувременно в сряда местните медии цитираха еврокомисаря по разширяването Щефан Фюле, който е казал, че през май ще има по-голяма яснота по изпълнението от Хърватия на условията за затварянето на Глава 23 (Съдебна система и основни права). Той е заявил, че Европейската комисия понастоящем анализира доклад на кабинета във връзка с изискванията, но не е казал дали страната може да приключи присъединителните преговори с ЕС до края на юни. (ХИНА, Нова ТВ, ХРТ, tportal.hr - 13/04/11)

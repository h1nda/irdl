Въпреки постигнатия напредък Черна гора трябва да продължи с изпълнението на реформите
					03/06/2011
					Докладчикът на ПАСЕ изрази задоволство от работата на Подгорица, но до известна степен.
					От Миряна Бошкович за Southeast European Times от Подгорица – 03/06/11
 
					 
						
Докладчикът на ПАСЕ за Черна гора Жан Шарл Гардето. [Миряна Бошкович/SETimes]
						Черна гора е постигнала напредък в реформите по отношение на прилагането на принципите на правовата държава, но в редица области е необходимо по-голямо подобрение, заяви докладчикът на Парламентарната асамблея на Съвета на Европа (ПАСЕ) за Черна гора Жан Шарл Гардето. 
						Гардето даде висока оценка на постигнатия от правителството напредък, като отбеляза, че са приети много от конвенциите на Съвета на Европа. Като пример той посочи приемането на Закона за закрила от дискриминация, но призова, че е необходимо да се вземат подобни мерки по отношение на Закона за омбудсмана, който „се влачи от две години”. 
						 „Има напредък, но той не е достатъчен. Трябва да се приеме Законът за изборите, както и Законът за омбудсмана, но този закон първо трябва да бъде разгледан от Венецианската комисия, консултативният орган на Съвета на Европа”, заяви Гардето в интервю за SETimes. 
						Тази седмица парламентът на Черна гора за шести път удължи срока за приемането на новия избирателен закон. Това задължение, което е първото от седемте основни условия, поставени от Европейската комисия, за да може Черна гора да получи дата за започване на преговори, трябва да бъде изпълнено до 31 юли. 
						Гардето добави, че трябва да бъде свършена още работа в областта на защитата на малцинствата, борбата с дискриминацията, борбата с корупцията и организираната престъпност, както и за назначаването на върховен прокурор и председател на Върховния съд. Той допълни, че изборът на тези две длъжностни лица от парламента не се извършва в съответствие с европейските стандарти, тъй като има възможност за упражняване на политическо влияние. Гардето призова властите да не приемат законите, преди те да са преразгледани от Венецианската комисия, и ги посъветва да вземат предвид препоръките на комисията. 
						На въпроса дали смята, че правителството е показало достатъчно политическа воля за борба с организираната престъпност и корупцията, Гардето отговори, че в тази област има напредък. 
						„Все още обаче предстои много работа и правителството показва добра воля да си сътрудничи с международните организации и да работи по тези въпроси”, заяви Гардето, който е в Подгорица заедно със съдокладчикът на ПАСЕ за Черна гора Серхий Холовати. 
						 Въпреки това Гардето заяви, че властите трябва да отпуснат достатъчно ресурси за изпълнение: „Плановете за действие са добри, но те трябва да се изпълняват.” 
						По време на пресконференция в парламента Холовати заяви, че ПАСЕ очаква много по-голям напредък в областта на съдебната реформа, защитата на правата на човека и малцинствата и борбата с организираната престъпност и корупцията. 
						„Особено в последнaтa област, тъй като има сериозни опасения, че всичко, което е направено досега, е било направено на много ниско ниво и не засяга високопоставени служители. Това поражда загриженост не само в Съвета на Европа, но и в ЕС”, заяви Холовати. 
						Гардето и Холовати пристигнаха в Подгорица в сряда и се срещнаха с държавни и съдебни длъжностни лица, партийни лидери, представители на неправителствени организации и журналисти. Целта на посещението беше да се събере информация за техния нов доклад за напредъка на Черна гора. Ако докладът е положителен, ПАСЕ ще прекрати процеса на наблюдение, което ще бъде знак, че Черна гора е постигнала значителен напредък и е изпълнила определени демократични стандарти.

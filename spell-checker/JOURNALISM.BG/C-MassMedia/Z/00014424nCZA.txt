Румънска програма цели да премахне старите автомобили 
					03/05/2005
					Колите, които се движат по румънските пътища, са средно на 13,5 години и много от тях далеч не покриват западните стандарти за безопасност и вредни емисии. Властите дадоха ход на национална програма, която насърчава местните жители да преминат към по-нови автомобили, но според някои критици много повече усилия са нужни, за да се спазват правилата на ЕС. 
					От Разван Амарией за Southeast European Times в Букурещ – 03/05/05
 
					 
						
Около 1,6 млн. МПС в Румъния са на възраст над 12 години, което представлява потенциална опасност по пътищата и околната среда. [Архив]
						Почти половината от 3,8 милиона автомобили, регистрирани в Румъния, са произведени преди повече от 12 години. Повечето от тях са местните Дачия, Олцит и Аро, които навремето бяха много далеч от западните стандарти за безопасност и вредни емисии. Някои от по-старите коли са внесени от Западна Европа след края на комунистическата епоха, но в много случаи те не са добре поддържани. Около 350 000 коли в движение са с възраст над 20 години. 
						Tези 1,6 млн. МПС се възприемат от мнозина като потенциална заплаха за безопасността на движение, както и като сериозен източник на замърсяване. "Средната възраст на колите в движение е 13,5 години. Не можем да ги забраним, тъй като това би имало сериозни социални последствия. Ние обаче трябва да защитим качеството на въздуха," цитира думите на министъра на околната среда Сулфина Барбу всекидневникът Евениментул Цилей.
						Властите започват да предприемат някои стъпки. В рамките на програма за бракуване собственици на автомобили на възраст над 12 години могат да ги предават на скрап срещу 930 евро. Тези пари обаче могат да се използват само като депозит за покупка на нова кола. 
						Програмата обаче среща някои проблеми. Депозитът далеч не покрива средствата, необходими за покупка на нова кола: най-евтината, от които струва повече от 4000 евро. В страна, където средната месечна заплата е 185 евро, а средната пенсия - 62 евро, мнозина просто не могат да си позволят да купят такава кола. Повечето, които карат стари автомобили, го правят, защото нямат друга опция. 
						Някои са ориентирали към продажба на по-старите си коли на лица, които след това се възползват от правителствената програма. Това доведе до значително поскъпване на старите коли. "Преди няколко месеца бих получил едва 100 щ.д. за този 15-годишен Олцит, но сега го продавам на свой познат за 500 щ.д. Аз съм доволен, а пък той ще се сдобие с Рено Клио за 700 щ.д. по-малко," казва букурещлията Раду Маринеску. 
						Според онези, които критикуват програмата, тя използва обществени средства за стимулиране на продажбите на коли, вместо да създаде съвременна система за обработка на отпадъци и рециклиране, от каквато Румъния се нуждае. "Това са действия, които не са съобразени с правилата на ЕС. Въздействието върху качеството на въздуха ще бъде незначително, но ще се генерират големи количества отпадъци, някои от които отровни," заяви пред седмичника Капитал бившият експерт от Министерството на околната среда Каталин Гурау. 
						Друга пречка е недостатъчното финансиране. Само 12 млн. евро са отпуснати, което означава, че едва 14000 стари автомобили могат да бъдат премахнати тази година или по-малко от 1 % от неприемливите МПС. Въпреки това официални представители смятат, че програмата ще продължи и през следващата година, ако се окаже успешна.

В Сърбия се проведе шестият фестивал EXIT 
					10/07/2006
					В продължение на четири дни иначе спокойната Петроварадинска крепост подслони групи, диджеи и над 100000 лишени от сън млади хора.
					От Йелена Тусуп за Southeast European Times от Нови Сад -- 10/07/06
 
					 
						
Фестивалът EXIT бе открит миналата седмица в Нови Сад. [Давор Коникушич]
						"Държавата EXIT" -- най-младата и най-малката държава на Балканите -- в четвъртък (6 юли) за шести път отвори вратите си за над 100000 младежи. В продължение на четири дни град Нови Сад и иначе спокойната Петроварадинска крепост живяха напълно различен живот -- на групи, диджеи, младежи и безсъние. 
						600 изпълнители и над 35000 зрители още първата вечер -- ясно бе, че след шест години фестивалът е успял не само да задържи високото ниво на интерес, но и да се превърне в едно от най-големите партита в Европа. 
						Той предлага за всекиго по нещо, включително звезди, като "Франц Фердинанд", Морисей, "Кълт", "Пет Шоп Бойз", Били Айдъл и ХИМ, а също и световноизвестни диджеи, като Дейв Кларк, Джеф Милс и Дерик Мей. 
						Двете най-големи сцени, "Главната сцена" и "Танцовата арена", бяха претъпкани с хора до настъпването на изгрева на слънцето над Дунава. Запалени фенове заеха позиции и на сцените "Метъл хамър", "Блус и реге" и "Фюжън". Третата сцена, която бе определена главно за изпълнители от Балканите, се оказа и трета по популярност. 
						Там връзките между бившите югославяни бяха по-силни, отколкото извън фестивала. Като цяло най-популярните певци и състави бяха от Хърватия, а най-гледаните и най-успешните бяха Дарко Рундек, "Лет 3" и Масимо Савич. 
						През деня веселбата продължаваше в известния лагер на EXIT и на близкия речен бряг. Въоръжени с тонове вода, бански и слънчеви очила, хората танцуваха по сцената на плажа по цял ден. Когато се уморяваха, търсеха подслон под сянката на големите дървета и спяха по земята. Нощем пак се връщаха в Петроварадин за още забавление, музика и приятелства. 
						Чужденците, дошли на фестивала, споделиха, че са развълнувани от непринуденото и приятелско отношение на сръбските младежи. Макар и все още да няма точни данни, първите впечатления са, че е имало много британци (над 2000), германци и холандци, както и посетители от такива отдалечени места, като Австралия. Но на EXIT няма значение дали си чужденец или сърбин. Това е "държава" без граници. 
						Определено фестивалът е известен със социалния си контекст. Това е събитие, което поддържа добри връзки с НПО и посреща добре организации, подкрепящи "философията на Exit" и занимаващи се с такива проблеми, като антирасизма, антиксенофобията, безвизовите пътувания и свободното движение на хора. Тази година еврокомисарят по разширяването Оли Рен посети фестивала и успя да види това, което много сърби смятат за "най-хубавата страна на Сърбия". 
						В същото време сърбите успяха да видят по-непринудената страна на Рен. Той участва във футболен мач в лагера на EXIT и загуби от отбора домакин с 3:0. 
						Освен Рен гости на фестивала бяха сръбският президент Борис Тадич, кметът на Нови Сад Мая Гойкович и външният министър Вук Драшкович. 
						От участвалите групи една от най-популярните бе "Франц Фердинанд". Тя овладя крепостта още първата вечер, когато над 20000 почитатели приветстваха бурно всяко движение на музикантите. Съставът е кръстен на австрийския принц, застрелян в Сараево през 1914 г. от Гаврило Принцип, което слага началото на Първата световна война. 
						Една от най-запомнящите се сред многото забавни случки на тазгодишния фестивал е свързана с легендарния бивш вокалист на "Смитс", Морисей, който на няколко пъти забрави текстовете на собствените си песни по време на шоуто си през втория ден. Но тълпата не ги бе забравила. 
						"Най-накрая някой да знае думите на песните ми!", извика Морисей. "Публиката на EXIT е страхотна!"

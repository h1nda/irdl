Сърбия и ЕС подписват ССА
					30/04/2008
					Сърбия и ЕС подписаха Споразумението за стабилизация и асоцииране във вторник, но прилагането му ще се осъществи едва след като Сърбия постигне пълно сътрудничество с МНТБЮ. ЕС ускори подписването със Сърбия, за да увеличи перспективите на прозападните партии преди изборите на 11 май.
					От Игор Йованович за Southeast European Times в Белград – 30/04/08
 
					 
						
Сърбският вицепремиер и главен преговарящ Божидар Делич (вляво), сръбският президент Борис Тадич (в средата) и шефът по външната политика на ЕС Хавиер Солана присъстват на срещата на Съвета по общи въпроси и външни отношения на ЕС в Люксембург във вторник (29 април). [Гети Имиджис] 
						Високопоставени представители на Сърбия и на ЕС подписаха Споразумението за стабилизация и асоцииране (ССА), първата стъпка на страните от Западните Балкани към пълна интеграция с ЕС, в Люксембург във вторник (29 април). Ратифицирането ще стане едва когато Съветът на министрите на ЕС потвърди, че Сърбия оказва пълно сътрудничество на Международния наказателен трибунал за бивша Югославия (МНТБЮ). 
						Tрибуналът иска Сърбия да екстрадира още четирима обвиняеми, включително босненския сръбски военновременен командир Ратко Младич и босненския сръбски военновременен лидер Радован Караджич. 
						Споразумението бе подписано от сръбския вицепремиер Божидар Делич, от еврокомисаря по разширяването Оли Рен и от външните министри на 27-те страни членки на ЕС. Сръбският президент Борис Тадич и шефът по външна политика на ЕС Хавиер Солана присъстваха на церемонията. 
						Рен заяви, че подписването е дало ясен сигнал за всички сърби, че те имат бъдеще в Европа. Той нарече подписването на ССА обрат в отношенията между Сърбия и ЕС. 
						Солана заяви, че ЕС би бил непълен без страните от Западните Балкани. "Това [ЕС] е вашият дом; това е мястото, към което принадлежите," заяви той. 
						Тадич изрази надежда, че Сърбия ще стане страна-кандидатка за членство в ЕС до края на годината, което ще осигури на страната достъп до повече средства от бюджета на Съюза. Той също отхвърли всички обвинения, че подписването на ССА означава признаване на независимостта на Косово. 
						"Сърбия има както правото, така и задължението да защитава собствената си цялост и идентичност, като аз имам предвид главно Косово и Метохия. А Сърбия в същото време има пълното право да се стреми към своето европейско бъдеще", заяви Тадич. Той обеща, че държавата ще изпълни всички свои задължения към МНТБЮ, въпреки силното разочарование по отношение на освобождаването на бившия командир на Армията са освобождение на Косово Рамуш Харадинай, който бе оправдан в началото на месеца по обвинения в престъпления срещу сърби и сътрудничили етнически албанци. 
						Сръбският премиер Воислав Кощуница обаче и официални представители на сръбската Радикална партия заклеймиха подписването с твърдението, че това означава приемане на независимостта на Косово. Кощуница го описа като "противоконституционен и противодържавен акт", който не задължава с нищо Сърбия. 
						"Ние никога няма да позволим на някой да признае независимостта на Косово от името на Сърбия и затова подписът на Тадич няма никаква стойност," каза Кощуница. 
						Рен обаче отхвърли каквато и да е връзка между ССА и статута на Косово. Той отбеляза, че в споразумението се твърди, че Косово е под администрацията на ООН, което го прави "неутрално" по отношение на въпроса за статута на Косово. Косово обаче досега е признато от 18 страни-членки на ЕС.

Борбата с корупцията в страните от ЮИЕ: факторът ЕС
					06/06/2005
					Очакваното влизане на Румъния в ЕС през 2007 г. е доказателство за големия напредък, постигнат от страната. Остават, обаче, няколко будещи проблеми, един от най-важните от които е широко разпространената корупция. Проучванията на общественото мнение постоянно показват, че корупцията, особено тази в съдебната система, предизвиква най-голямо раздразнение и безпокойство сред населението на страната. Докато оптимистите са уверени в способността на структурната и институционалната реформи да намалят неетичното поведение, други сочат с тревога проблемите на "зависимостта на пътя" и капаните на недостатъчното развитие. ЕС може сам по себе си да стане необходимия катализатор за постигане на пробив в проблемните области, счита икономистът и бивш министър на финансите на Румъния Даниел Дъяну.
					От Даниел Дъяну за Southeast European Times от Букурещ -- 06/06/05
 
					 
						
[Архив]
						Докладите на ЕС за отделните страни подчертават напредъка на Румъния в усилията й да се присъедини към ЕС през 2007 г., но в същоте време посочват корупцията като деструктивно социално и икономическо явление. Почти няма проучване на общественото мнение в страната, което да не споменава корупцията и лошото функциониране на съдебната система като явления, предизвикващи най-големи раздразнения и тревоги сред населението. Какви са тогава перспективите за решаване на тези проблеми? 
						Съществуват две теории, обясняващи поведението на хората по време на преход. И двете могат да бъдат приложени към развиващите се икономики като цяло. Първата, по-оптимистичната теория, подчертава институционалната слабост на пост-комунистическите общества, несигурното фунциониране на трите власти и корумпираната съдебна система, в съчетание със слаб капацитет за налагане изпълнението на законите. В най-добрия случай, стабилният прогрес на структурните и институционалните реформи ще позволи на обществата в преход да намалят значително неетичното поведение с течение на времето. Както дребните неефективности, така и неправилното разпределение на ресурсите ще намалеят и икономическите резултати постепенно ще се подобрят. Върховенството на закона също така ще стане реалност. 
						Една от версиите на тази оптимистична теория посочва добрите резултати в цяла група нововъзникнали икономики - особено в Югоизточна Азия - които са имали проблеми с широко разпространена корупция и връзкарство. Тези примери подсказват, че корупцията в голям мащаб може би е неизбежен спътник на прехода от бедността и намаляването й изисква време. 
						
Румънският президент Траян Бъсеску (вдясно) и премиерът Калин Попеску Търичану (вляво) след полагането на клетва от новото правителство на 29 декември 2004 г. Смяната на правителството стана възможна благодарение на стремежа на румънците към истината и справедливостта, но досега не се забелязва решителен прогрес в тази област. [AФП]
						Присъединяването към ЕС може да се гледа през призмата на оптимистичната логика. Може да се очаква, че членството в ЕС ще даде изключителен стимул за трансформация и икономически прогрес. Членството би означавало "големия тласък", който икономистът Пол Розенщайн Родън спомена преди повече от шест десетилетия в британския "Икономик джърнъл", подчертавайки това, от което Югоизточна Европа се нуждае, за да се справи с капаните на недостатъчното развитие. Действително румънците разчитат, че присъединяването към ЕС ще помогне на страната им да се справи решително със своята социална и икономическа слабост, в това число и с широко разпространеното "рушветчийство" и други форми на корупция. Влизането в съюза на осем страни в преход на 1 май 2004 г. изглежда, че потвърждава тази теория. 
						Съществува, обаче, и друга една по-песимистична теория, която подчертава "зависимостта на пътя" и посочва устойчивостта на ширещата се корупция, несигурните институции и лошо фунциониращите пазари в големи части на света. Латинска Америка дава ярък пример в това отношение. Кои са причините за постоянната липса на социално равновесие и за слабите икономически резултати в течение на много години? Защо е толкова трудно да се разбият тези омагьосани кръгове и капани на недостатъчното развитие? Защо икономическият възход на редица азиатски страни е по-скоро изключение, отколкото правило на съвременната история, макар, че техният напредък не бе избавен от корупция и връзкарство.
						Опитът на Латинска Америка е предупреждение за по-малко напредналите страни в предход в Югоизточна Европа и бившия Съветски съюз. На Балканите, например, синдромът на слабата държава и нестабилните институции, както и голямата степен на престъпност в икономиката трябва да бъдат причина за дълбоко безпокойство за тези, които се надяват да обърнат хода на неблагоприятната "зависимост на пътя". Наистина, ЕС може да даде изключително мощен лост за трансформация на целия регион, както бе в случая с Централна Европа. Почти няма съмнение, че този процес ще отнеме повече време и ще бъде по-болезнен поради специфичните местни условия, в това число политическите и междуетническите конфликти.
						Членството в ЕС ще предостави на Румъния изключителна възможност за подобряване на държавната политика и в крайна сметка на икономическите резултати; в допълнение към това тя ще може да се бори по-ефективно с корупцията. "Социалният инженеринг" , който е свойствен на прилагането на законовата рамка на ЕС (Acquis), ще доведе до промяна към по-добро на институционалните структури (включително и съдебната система). По-голяма прозрачност, повече върховенство на закона, по-ясни правила за конкуренция и държавна помощ - всичко това е част от пакета на този процес. 
						
Дори и след влизането в ЕС много решения ще останат в ръцете на румънските държавници. [AФП]
						Смяната на правителството през ноември 2004 г. стана възможна благодарение на стремежа на румънците към истината и справедливостта, но досега не се забелязва решителен прогрес в тази област. Неефективността на специалните институции, създадени за борба с корупцията, е печално известна. Медиите публикуваха изобличителни материали за незаконните връзки между политиците и правосъдните органи. Грубо казано, румънските политически среди изобилстват с лицемерие, с риторика на увъртане, с арогантност и с безотговорност. Голям брой високостоящи служители са безразлични към конфликта на интереси; някои равнодушно използват своето служебно положение за получаване на лична изгода. Суетенето и протакането на обяваването от депутатите на личното им богатство говори за много неща. И тук отново си спомняме, че присъединяването към ЕС е събитието, което най-вероятно ще предизвика необходимите промени в начина на мислене.
						Без съмнение, страната се нуждае от по-добре подготвени и отговорни хора на върха на управлението - хора с чувство за спешността на времото, в което живеем, и предизвикателствата пред усилията на Румъния да се присъедини към ЕС при възможно най-добри предварителни условия. Разбира се, членството в ЕС няма да оформи бъдещето на Румъния по предварително определен начин. Много ще остане в ръцете на румънските държавници и много неща ще зависят от това дали отговорни политици провеждат интелигентна и ефективна държавна политика; собствеността на политиката далеч не е безмислена концепция. 
						Западните партньори на Румъния, било то в държавния или в частния сектор, трябва да изпълняват своята роля като бъдат по-откровени и като се придържат към същите права за прозрачност и етично поведение, към които те призовават страните в преход. Ако например, румънски служител продължително избягва правилните процедури на търговете за държавни проекти, западните колеги трябва без колебание да му кажат, че подобен подход е неприемлим. Макар, че корупцията също съществува в богатите страни в Западна Европа и в САЩ, там върховенството на закона е стабилно и разделението на властите функционира ефективно. 
						Поради тази причина Западът трябва винаги да използва "най-добрата практика", когато се занимава с румънски държавни служители или с фирми. Когато ситуацията не позволява прилагането на "най-добрата" практика, то това трябва да бъде ясно заявено със съответното обяснение. По този начин напредъкът на Румъния към членството в ЕС и след това ще бъде ускорен в интерес на гражданите. В резултат на това склонността да се играят неетични игри ще бъде държана под контрол. След 15 години преход румънските граждани заслужават по-добре функциониращи демокрация и икономика.

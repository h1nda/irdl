Мостът в Мостар бе отново открит
27/07/2004
Възстановеният мост на Мостар от 16 в. бе открит с много фанфари в петък и официални представители се надяват, че новият мост символизира мира и толерантността в БиХ.
От Бет Кампшрор за Southeast European Times в Сараево - 27/07/04
 
 
Танцова трупа, голям оркестър, хорове и фойерверки бяха част от празненствата по повод повторното откриване на моста в Мостар в петък (23 юли).[Харис Мемия]
Мостар откри своя възстановен мост от 16 в. над река Неретва в петък (23 юли) повече от десет години след като неговото разрушение стана символ на бруталността и безсмислието на войната в Босна и Херцеговина (БиХ).
Според официални представители новият Стари мост ще символизира обединения Мостар и причастността на жителите му към мира.
"Това потвърждава, че периодът на сблъсъците е зад гърба ни завинаги," изтъква председателят на президентството на БиХ Сюлейман Тихич. "Нека възстановяването на Стари мост бъде триумфът, който показва пътя към изграждане на нашето по-прекрасно бъдеще."
Вечерна церемония, на която присъстваха стотици официални лица и журналисти (по ирония на съдбата жителите на Мостар трябваше да наблюдават събитието по телевизията у дома си заради тълпите и строгите мерки за сигурност) отбеляза завършването на многогодишния проект на стойност 12.3 млн. евро за възстановяване на моста чрез използване на методи, подобни на онези през 16 в.
ЮНЕСКО и Световната банка ръководиха проекта със съдействие на правителствата на Хърватия, Италия Холандия и заедно със Съвета на Европа.
В празненството по повод откриването на моста онази вечер участваха танцови трупи, голям оркестър, хорове на фона на фойерверки. Програмата включваше и половин дузина скачачи във вода, каквато е традицията от векове за изява на младите мостарски мъжкари, които скачат от 28-метровия мост.
Шестдесет и деветгодишният Емир Балич, който на млади години е изпълнявал стотици скокове, каза, че би оставил скоковете от новия мост на младото поколение.
"Аз съм едновременно щастлив и тъжен," заяви той пред БХ-ТВ преди откриването, допълвайки, че 23 от неговите колеги скачачи са били убити по време на войната.
Оригиналният мост е бил завършен през 1566 г. Той дава името си и на близкото турско селище: Мостар произлиза от дума, която означава "пазител на моста".
Мостът оцеля в течение на векове, но не можа да надживее мюсюлманско-хърватските бойни действия, избухнали през 1993 г. През ноември същата година мостът рухна след продължителен обстрел от хърватска страна.
Макар че хървати и мюсюлмани бяха събрани в нестабилна федерация следващата година, Мостар остава един разделен и напрегнат град след края на конфликта в БиХ от периода 1992-1995 г.
Тласък на инициативата за възстановяване на моста бе дадена след първата копка през 2002 г. Гмурци бяха извадили оригиналните камъни от реката, но управителят на обекта, представляващ турската строителна компания, извършваща реконструкцията, заяви пред SE Times миналата година, че камъните ще бъдат използвани само за укрепване на левия и десния бряг на моста.
Хората се надяват,че новият мост ще привлече отново туристите, които са се тълпели тук и че той ще свърже не само двата бряга на реката, но и сърцата и умовете във все още разделения град, където хървати и мюсюлмани имат отделни автобусни линии, болници и училища.
ЕС постави обединението на Мостар като едно от условията за приближаване на страната към членство. През януари Върховният представител Пади Ашдаун обедини шестте общински районни съвета в един.
"Дългото, често трудно, често обезсърчаващо, често болезнено, но въпреки това устойчиво възраждане на БиХ от руините на войната за ползите на мира показва, че държавите могат да се възстановят и действително, те могат да постигнат това възстановяване относително бързо," заяви Ашдаун при откриването.

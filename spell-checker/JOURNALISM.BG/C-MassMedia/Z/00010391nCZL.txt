Според Лондон визовият режим за българите ще остане в сила до присъединяването на страната към ЕС
06/04/2004
 
СОФИЯ, България -- Британското МВР заяви пред Би Би Си в понеделник (5 април), че визовият режим за български граждани няма да бъде премахнат преди влизането на България в ЕС през 2007 г. Официален представител отрече освен това твърдения, публикувани в неделния &lt;I&gt;Дейли Мейл&lt;/I&gt;. Вестникът цитира българския посланик във Великобритания Валентин Добрев, според когото Лондон веднъж вече е отхвърлил искането на София за помощ при разкриване на предполагаеми престъпници на британска територия. Според публикацията България е предупреждавала неколкократно да не се издават британски визи на български граждани с криминално минало, но не е получила съответно съдействие. По-късно в понеделник Добрев заяви, че цитираните му думи са били извадени от контекста. (24 часа, Дневник - 06/04/04; Медиапул - 05/04/04)

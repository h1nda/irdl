Приключи срещата на върха на НАТО в Истанбул
30/06/2004
Ключови споразумения бяха постигнати по време на двудневната среща на НАТО на високо равнище в Истанбул, вкл. решение да се започне програма за обучение на иракските сили за сигурност и ангажимент да се увеличи военно присъствие в Афганистан.
От Мустафа Азизоолу за Southeast European Times в Истанбул- 30/06/04
 
 
17-та среща на НАТО на върха в Истанбул се проведе в понеделник и вторник (28 и 29 юни) в присъствието на 46 държавни и правителствени ръководители. [АФП]
17-та среща на държавните и правителствени ръководители на НАТО приключи във вторник (29 юни) в Истанбул. Сред най-важните решения, постигнати по време на двудневния форум, бe решението да се даде ход на програма за обучение на иракските сили за сигурност и ангажиментът да се увеличи военно присъствие в Афганистан.
Лидерите на 26-членния Алианс приветстваха прехвърлянето в понеделник на властта от ръководените от САЩ коалиционни сили към иракските власти два дни по-рано от предвиденото. Те се споразумяха да помогнат на иракското правителство при обучението на силите за сигурност и предложиха сътрудничество на страните от Близкия Изток като цяло.
Споразумението бе постигнато въпреки продължаващите различия по ролята на НАТО, като френският президент Жак Ширак настояваше, че обучението трябва да се осъществява под националните флагове на съответните държави, а не под знамето на НАТО. "Няма смисъл да стоим тук и да казваме, че всички предишни разногласия са изчезнали. Те не са изчезнали," каза британският премиер Тони Блеър. Въпреки това срещата на върха откри пътя към първата мисия на НАТО в Ирак.
Лидерите на Алианса също така се споразумяха да изпратят допълнително 3,500 военнослужещи към 6,500-хилядния контингент на ИСАФ в АФганистан. Афганският президент Хамид Карзай присъстваше на последната сесия на срещата на върха и призова НАТО да изпрати незабавно допълнителен брой миротворци, за да помогне за подобряване на сигурността в страната му преди президентските и законодателни избори през септември. "Афганският народ се нуждае от тази сигурност днес, а не утре," каза той.
По време на визитата си в Истанбул Джордж Буш говори пред студенти от университета в Галатасарай. На фона на джамията Ортакьой и на моста над Босфора, свързващ Европа и Азия, той даде отговор на критиките срещу неговата политика и се опита да успокои мюсюлманските нации.
"Някои хора в мюсюлманските общества идентифицират демокрацията с най-лошото от западната популярна култура и не искат да стават част от нея," каза той. "Когато говоря за благословията на свободата, вулгарните видеофилми или безскрупулният комерсиализъм не са нещата, които имам предвид. Няма нищо несъвместимо между демократичните стойности и високите стандарти на почтеността," каза Буш.
Той също така даде силна подкрепа за кандидатурата на Турция за членство в ЕС. " Като европейска сила Турция принадлежи към Съюза," посочи Буш. " Вашето членство ще отбележи решителен напредък в отношенията между мюсюлманския свят и Запада, тъй като вие сте част и от двете. "
Други развития в рамките на срещата на върха: лидерите на НАТО се споразумяха мисията СФОР в Босна и Херцеговина да бъде поета от сили на ЕС до края на годината. Трите държави, които се надяват да се присъединят към Алианса - Албания, Хърватия и Македония - получиха висока оценка за постигнатия в последно време напредък, но не получиха индикация кога могат да станат членове на НАТО.

Наука и технологии: Сърбия очаква спад на населението си
					24/08/2009
					Проучване показва, че населението в Сърбия може да намалее с 1,4 милиона. Още новини от областта на науката и технологиите: българската археоложка Диана Димитрова направи уникално откритие; започна 28-ият Международен семинар по албански език.
					 
						
Населението на Сърбия е 7,3 милиона. [АФП]
						Според съобщения в медиите по последни статистически данни населението на Сърбия ще намалее с 20 % до 2050 г. Страната е на 4-то място в Европа по демографски спад. Населението на Сърбия в момента е 7,3 милиона души.
						*** 
						
						Българската археоложка Диана Димитрова и нейният екип откриха уникален златен венец в необозначена гробница в село Крушаре. Гробницата ще бъде наречена "Китова могила" в памет на един от най-известните български археолози и специалисти в областта на тракийската култура, Георги Китов, съпруг на Димитрова. Китов почина внезапно от инфаркт през септември миналата година. 
						*** 
						
						Българският министър на финансите Симеон Дянков съобщи миналата седмица, че плановете за изграждане на център за нанотехнологии са замразени. Проектът, който се спонсорира от Ай Би Ем, беше одобрен от правителството през май. Центърът с площ от 500 кв. м трябваше да бъде открит през 2010 г. 
						*** 
						28-ият Международен семинар по албански език, литература и култура започна на 17 август в присъствието на около 100 специалисти по албански език от цял свят. По време на проявата, която приключва на 28 август, ще бъдат представени доклади, лекции и научни трудове в областта на албанологията, писани от участниците през последните години. 
						*** 
						Окончателните проучвания за изграждането на обсерватория на връх Орлиакас, префектура Гревена, в Северозападна Гърция, ще бъдат готови през октомври. Строителните работи трябва да започнат в началото на следващата година. Очаква се в новата обсерватория да бъдат монтирани три телескопа. 
						*** 
						Очаква се новата топографска карта на Хърватия - в мащаб 1:25 000 - да бъде завършена в началото на 2010 г., съобщи миналата сряда (19 август) хърватският всекидневник "Весник". Проектът е на стойност 41 млн. евро. Това е първата карта от този род след обявяването на независимостта на страната през 1991 г. 
						*** 
						Първото лятно училище по хърватски език започна в централнодалматинския град Задар на 10 август. Проявата, която завърши в неделя (23 август), събра 23-ма студенти от десет европейски държави. Целта на организаторите е да популяризират хърватската култура и наследство чрез преподаване на езика на чужди студенти. 
						
						(Различни източници - 17/08/09-24/08/09)

Иранската ядрена програма бе обсъждана в Истанбул
					21/01/2011
					 
						ИСТАНБУЛ, Турция -- Големите световни сили - Съединените щати, Великобритания, Франция, Русия, Китай и Германия - се срещнаха в петък (21 януари) в Истанбул с ирански представители за нов кръг от преговори относно предизвикващата безпокойство ядрена програма на Техеран. В навечерието на двудневната среща държавният секретар на САЩ Хилари Клинтън заяви, че Вашингтон може да предложи нови едностранни санкции срещу Иран. Според Русия едностранните санкции биха имали обратен ефект. "Би било важна първа крачка, ако се осъществи сделка за обмен на ядрено гориво," заяви руският външен министър Сергей Лавров след среща с турския си колега Ахмет Давутоглу в Истанбул. 
						При такава сделка Техеран би се отказал от известно количество собствен нискообогатен уран срещу гориво за реактор за научни изследвания. Последната сделка за замяна на уран срещу гориво бе предложена от Бразилия и Турция миналия май, но не получи подкрепата на Запада. (Ройтерс, Хюриет, Анадолска информационна агенция, Би Би Си, Си Ен Ен - 21/01/11)

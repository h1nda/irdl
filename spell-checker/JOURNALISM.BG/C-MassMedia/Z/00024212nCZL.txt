Без реформа в полицията БиХ няма да подпише ССА, предупреди Рен
					14/10/2007
					 
						САРАЕВО, Босна и Херцеговина (БиХ) -- Еврокомисарят по разширяването Оли Рен потвърди в петък (12 октомври), че с БиХ няма да бъде подписано Споразумение за стабилизация и асоцииране (ССА), ако не бъде постигнато споразумение за реформа в полицията. Той също укори политическите лидери за това, че не са успели да постигнат компромис. Върховният представител Мирослав Лайчак ще заяви пред срещата на външните министри на страните-членки на ЕС в Люксембург в понеделник, че тази година няма да бъде подписано ССА. 
						Премиерът на Република Сръбска Милорад Додик омаловажи последствията. Той заяви, че не влиза в задълженията на Върховния представител да решава за преструктурирането на полицията и отхвърли предупрежденията за изолация на БиХ като единствената балканска страна без официални отношения с ЕС. (Дневни Аваз, НТВ Хаят, Независне Новине, РТРС, СРНА, Ройтерс, Javno.com - 12/10/07)

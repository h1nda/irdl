ЮНМИК призовава за бързо определяне на статута на Косово 
					14/12/2006
					 
						НЮ ЙОРК, Съединени щати -- Ръководителят на ЮНМИК Йоахим Рюкер повтори призива си за бързо решаване на въпроса за статута на Косово, заявявайки пред заседанието на Съвета за сигурност на ООН в сряда (13 декември), че всяко по-нататъшно забавяне само ще увеличи напрежението и ще окуражи екстремистите. Рюкер представи редовния си тримесечен доклад за ситуацията в провинцията. В него той заключва, че напрежението се е повишило след решението на специалния пратеник на ООН Марти Ахтисаари да отложи предложението си за бъдещия статут за след януарските избори в Сърбия. Директорът на координационния център на сръбското правителство за Косово и Метохия, Санда Рашкович-Ивич, също направи обръщение към Съвета за сигурност. Тя отново подчерта позицията на Белград, че едно прибързано решение за статута може да има отрицателни последици за региона, и заяви, че обстановката на сигурност за сърбите в провинцията е катастрофална. 
						Междувременно членове на косовския екип в организираните от ООН преговори за статута решиха в сряда да започнат подготовка за съставянето на евентуална държавна конституция с надежда, че провинцията ще получи независимост. (Танюг - 14/12/06; Уеб сайт на ООН, РТС, KosovaLive - 13/12/06)

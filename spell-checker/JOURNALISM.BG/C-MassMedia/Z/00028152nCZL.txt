Турция ще създаде нови институции за борба с тероризма
					23/10/2008
					 
						АНКАРА, Турция -- Вътрешният министър Бешир Аталай обяви в сряда (22 октомври), че Турция ще създаде нови институции за координиране на борбата срещу тероризма. Те ще включват Висш съвет за вътрешна сигурност, Генерален секретариат по вътрешната сигурност и Подсекретариат по граничната сигурност. Решението е в отговор на серия от нападения срещу турските въоръжени сили от страна на терористичната Кюрдска работническа партия (ПКК), включително това от миналия месец, когато бяха убити 17 войници.
						Също в сряда станаха сблъсъци по време на погребението на демонстрант, убит по време на организиран от прокюрдската Партия на демократичното общество протест в източната провинция Агри. Ахмет Йозкан загина в понеделник при сблъсъци с полицията в град Догубеязит по време на протест в подкрепа на излежаващия присъда лидер на ПКК Абдула Йоджалан. В предимно кюрдските провинции напрежението продължава поради слуховете, че Йоджалан е подложен на тормоз в затвора. Турските власти отричат обвиненията.
						Други новини от сряда -- Властите съобщиха, че турски военни части са убили двама членове на ПКК в югоизточната провинция Бингьол. Губернаторът Ирфан Балканоглу каза, че престрелката е станала във вторник край село Далътепе. (НТВ, Информационна агенция Доган, Хюриет, Анадолска информационна агенция, АП - 22/10/08)

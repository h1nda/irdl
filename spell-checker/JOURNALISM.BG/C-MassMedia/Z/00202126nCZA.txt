Корупцията в Сърбия нараства
					06/12/2011
					Увеличаването на корупцията се дължи най-вече на политическия регрес в страната.
					От Катица Джурович за Southeast European Times от Белград -- 06/12/11
 
					 
						
Корупцията се разраства заради политическия регрес в страната. [Илюстрация от SETimes] 
						Последното проучване на "Трансперънси Интернешънъл" за 2011 г. показва, че Сърбия е изостанала доста в борбата с корупцията. Проучването посочва недостатъчните реформи в съдебната система, нарушаването на антикорупционните закони и влиянието на политическите партии върху държавния сектор като главните пречки в борбата на Сърбия с корупцията. 
						"Няма достатъчно политическа воля и готовност в страната за борба с корупцията. Досега резултатите са разочароващи, тъй като законите не се прилагат правилно, институциите са слаби, а правоприлагащите механизми почти не съществуват", заяви за SETimes Владимир Гоати, председател на "Трансперънси Сърбия". 
						Сръбският антикорупционен съвет не е изненадан от резултатите. Неговата председателка Верица Барач каза, че корупцията се разпространява заради политическия регрес в страната през последните няколко години. 
						"Коалицията с участието на Сръбската социалистическа партия и други недемократични организации от 90-те години на миналия век съживиха старите ценности и практики. Свидетели сме на феодализиране на властта, като всички фирми, предприятия и социални сфери се разделят между политическите партии", каза Барач за SETimes. 
						Според Барач броят на докладваните и стигналите до съда случаи на корупция намаляват. Това показва, че институциите са се провалили, а също и че гражданите не вярват в държавата и са безразлични към сегашната ситуация. 
						Има само няколко граждански инициативи, които имат за цел да помогнат на хората в страната да разберат правата си и да ги съветват как да докладват и да се борят с корупцията. Неотдавна със същата цел бе основана кампанията "Победи корупцията". 
						Една от активистките на кампанията, Гордана Чосич, каза за SETimes, че досега държавата успешно е разочаровала обществеността, използвайки някои случаи на корупция като маркетингови трикове, за да се заблудят гражданите. 
						"Промяната на осъзнаването на гражданите на явлението корупция е по-важно от разкриването на отделни случаи на корупция. Всеки ден четем за нови случаи на корупция. Гражданите не виждат подобрение, затова е разбираемо защо се примиряват с това", каза Чосич. 
						Здравеопазването е смятано за най-корумпирания сектор в Сърбия, следвано от финансирането на политическите партии и съдебната система. 
						Бранко П. опитал да съобщи за корупция в здравеопазването. Той е станал свидетел на корупция в сръбската военномедицинска академия, болница, която е част от програмата за национално здравеопазване, и се е оплакал в службата за защита на пациентите, но няколко месеца след оплакването му отговор няма. 
						"Докторът обясни, че здравните работници са в т.нар. "бяла стачка"; те отказват да работят или работят по-малко, тъй като са зле платени. Посъветваха ме да отида в частна болница, където ще ми свършат работа", каза Бранко П. за SETimes, отказвайки да назове пълното си име поради страх от последствия. 
						В момента той се лекува в нерегистрирана частна клиника, където цената е същата както в държавните здравни институции. 
						"Отказах се да се оплаквам. Тази [нерегистрирана клиника] ме устройва, защото е по-евтина от обикновените частни клиники и е по-бърза. Освен това, за какво да си давам труд, след като никого не го е грижа?", добави той. 
						Сърбия трябва да предприеме по-сериозна борба с корупцията и да приеме закони, защитаващи гражданите, които докладват за корупция. Проблемът остава едно от главните препятствия по пътя на страната към членство в ЕС. 
						В списъка на "Трансперънси Интернешънъл" Сърбия е на 86-о място от 182 държави, с индекс за възприятие на корупцията 3,3 %. В последните две години Сърбия беше класирана 71-ва, с индекс за възприятие на корупцията 3,5 %.

Посещението на Ердоган в Ирак може да има трайни последици
					05/04/2011
					Посещението през миналата седмица в Иракски Кюрдистан бе първото на турски премиер. Според анализатори въздействието от него може да бъде значително.
					От Алакбар Руфоглу за Southeast European Times -- 05/04/11
 
					 
						
Турция е основен инвеститор в Ирак, който се опитва да възстанови своята икономика и да осъвремени рушащата се инфраструктура. [Ройтерс]
						Докато бе в Ирак миналата седмица, турският премиер Реджеп Тайип Ердоган отиде на историческо посещение в кюрдските региони в северната част на страната, включително в свещения град Арбил. Той бе придружен от над 100 държавни служители и бизнесмени. 
						Ердоган се срещна с кюрдския лидер Масуд Барзани и откри ново летище, построено от турска фирма. Той дойде с конкретни послания към иракските кюрди, каза представител на администрацията за SETimes. 
						"Нашето послание към тях е, че ние не ги игнорираме," каза председателят на Групата за турско-иракско приятелство Абдулмуталип Йозбек. "Ние сме братя, между нас има родствени връзки ." 
						"Това пътуване отново ни показа, [че] нашите страни могат да преодолеят всички проблеми и да си бъдат полезни," добави той. Анкара очаква с нетърпение следващите стъпки в резултат на посещението. 
						Според някои местни анализатори обаче остават сериозни препятствия. Най-голямото сред тях е присъствието на бази на Кюрдската работническа партия (ПКК) в Северен Ирак. 
						"Трябва да има по-добра гранична защита - особено за предотвратяване на всякакво проникване на ПКК от Иракски Кюрдистан в Турция," каза турската анализаторка от Вашингтон Тюлин Далоглу за SETimes. 
						Макар да е слабо вероятно настъпването на значителни промени в Иракски Кюрдистан, Анкара трябва да следи тези събития внимателно и да поддържа открит диалог с политическите играчи там, добави тя. 
						Серхат Еркмен, иракски анализатор в Центъра за близкоизточни стратегически проучвания със седалище в Анкара, е съгласен, че отношенията между Анкара и иракските кюрди са затруднени от раздори. 
						"Но това, което Турция казва сега, е да се оставят настрана всички разногласия и да се гледа напред," каза той, добавяйки, че посещението на Ердоган "носи нов обрат". 
						"Моралната страна на посещението ще доведе до предимства за много години напред," добави Еркмен. "Ако Турция постигне целите си в кюрдския регион на Ирак днес, двете страни могат да се обединят срещу тероризма в бъдеще." 
						Ахмед Али, анализатор за Ирак към вашингтонския Институт за близкоизточна политика, казва, че посещението на Ердоган е индикация, че турското правителство има възможности да играе голяма роля в Ирак, докато Съединените щати се готвят да изтеглят силите си до края на 2011 г. 
						"Ангажиментът на Турция ще има решаващо значение за ограничаване на влиянието на Иран в Ирак," каза той за SETimes. "Ефикасността на ролята на Турция ще зависи от отношенията, които Турция поддържа с различните действащи фактори в Ирак, а също и от нарастващото присъствие на турския бизнес в страната." 
						Ирак остро се нуждае от чужди инвестиции за възстановяване на своята икономика и рушащата се инфраструктура. С двустранна търговия за 10 милиарда щатски долара за тази година Турция е основен инвеститор. Някои части на страната обаче на практика са забранена зона, като северната част, където двустранната търговия е нараснала едва с 30 % за последните четири години.

Паску е новият румънски заместник-премиер
					06/07/2006
					 
						БУКУРЕЩ, Румъния -- След разгорещени дебати Богдан Паску от Консервативната партия стана в сряда (5 юли) новият румънски заместник-премиер на мястото на Джордже Копос. Последният се оттегли от поста преди няколко седмици, след като предложенията му за намаляване на данъците на малките фирми не бяха включени в новия данъчен кодекс на правителството.
						Също в сряда президентът Траян Бъсеску председателства заседание на кабинета, позовавайки се на конституционните си пълномощия да участва в заседания на министрите по въпроси от национален интерес. От канцеларията му казаха, че Бъсеску отново е предупредил да не се бавят реформите, свързани с присъединяването към ЕС, и е призовал да се ускорят действията по децентрализация на здравеопазването, образованието и селското стопанство. 
						Междувременно съобщения в местната преса сочат, че напрежението в управляващата коалиция продължава. В сряда парламентът реши да отложи за есента дебата по проектозакона за националните малцинства. Това разгневи партията на етническите унгарци, Демократичния съюз на унгарците в Румъния (ДСУР), по-малък партньор в правителството, която искаше проектозаконът да се обсъди по време на настоящата сесия на парламента. ДСУР първоначално бе заплашила да бойкотира заседанията, но накрая реши да остане в залата. (Зиуа, Найн О'Клок - 06/07/06; Медиафакс - 05/07/06)

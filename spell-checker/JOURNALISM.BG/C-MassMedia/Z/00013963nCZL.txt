Ашдаун е на посещение в ООН и САЩ 
					21/03/2005
					 
						САРАЕВО, Босна и Херцеговина (Бих) -- Върховният представител Пади Ашдаун е на четиридневно посещение в САЩ. В Ню Йорк Ашдаун ще произнесе слово пред Съвета за сигурност на ООН относно ситуацията в БиХ, а във Вашингтон той се очаква да обсъди сътрудничеството с Хагския трибунал, кандидатурата на БиХ за членство в евро-атлантическите структури и развитието на местната политическа ситуация. 
						Междувременно в Сараево медиите съобщиха в края на седмицата, че расте натискът върху хърватския член на президентството на БиХ Драган Чавич да си подаде оставката на фона на обвинения в присвояване на средства и злоупотреба със служебно положение. Твърди се, че тези призиви идват от Службата на Върховния представител, Съвета за управление на прилагането на Мирното споразумение, председателството на ЕС в Люксембург и американското посолство в Сараево. 
						Други новини: Премиерът на федерацията БиХ Ахмет Хаджипашич започва двудневна визита в Белград в понеделник. Разговорите му ще се фокусират върху стимулирането на двустранната търговия и икономическите връзки. (Дневни аваз - 21/03/05; НТВ Хаят, ПБС БиХ, Pincom.info, РТРС - 20/03/05)

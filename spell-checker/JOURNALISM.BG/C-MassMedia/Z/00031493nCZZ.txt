Дипломатически дневник: Хърватия и Словения постигат напредък
					01/09/2009
					Външните министри на Словения и Хърватия се срещат, за да обсъдят граничния спор. Още в дипломатическите новини: президентът на Кипър Деметрис Христофиас е на посещение в Сирия.
					 
						
Хърватският външен министър Гордан Яндрокович (вляво) се ръкува със своя словенски колега Самуел Збогар преди срещата им в Блед в неделя (30 август). [Гети Имиджис]
						Словенският външен министър Самуел Збогар и неговият хърватски колега Гордан Яндрокович бяха единодушни в неделя (30 август), че преговорите между техните страни за решаването на дългогодишния спор се движат в правилната посока. Те отбелязаха, че има известен напредък, но отказаха да дадат повече подробности. Двамата министри се срещнаха в Блед, близо до Любляна. 
						*** 
						Еврокомисарят за защита на потребителите Меглена Кунева се срещна със сръбския президент Борис Тадич в Белград в понеделник (31 август). Тема на разговорите бе вътрешния пазар в ЕС и изграждането на гражданско общество в Сърбия. Според Кунева необходим е добър диалог между държавата и нейните граждани. Двамата официални представители също обсъдиха сътрудничеството на Балканите и неговите перспективи. 
						*** 
						
						Koсовският президент Фатмир Сейдиу е изпратил писмо до генералния секретар на Организацията Ислямска конференция (ОИК) Екмеледин Ихсаноглу с искане за признаване на независимостта на бившата провинция от страните членки на ОИК, съобщиха местните медии във вторник (1 септември). Неотдавна Ихсаноглу заяви, че Косово е много важна страна за ОИК. Той също призова за интегрирането на Косово в международните институции. 
						*** 
						
						Кипърският президент Деметрис Христофиас пристигна в Сирия в неделя (30 август) на двудневно официално посещение по покана на неговия колега Башар ал-Асад. Очаква се двамата да обсъдят кипърския проблем както и въпроси, свързани с двустранните отношения. Христофиас е придружаван от делегация, включваща външния министър Маркос Киприану и министъра на съобщенията и труда Никос Николаидес. 
						*** 
						Македонският премиер Никола Груевски и неговият канадски колега Стивън Харпър подписаха споразумение за социално осигуряване в сряда (26 август). Според документа около 200 000 македонци, които живеят в Канада ще могат да се възползват от правата си за пенсионни и инвалидни осигуровки. Груевски също се срещна с министъра на националната отбрана Питър МакКей и с министъра на международната търговия Стокуел Дей. 
						*** 
						Върховният представител на международната общност в Босна и Херцеговина Валентин Инцко призова в понеделник (31 август) външните министри на Хърватия, Словения и Турция да продължат да поддържат кандидатурите на БиХ за ЕС и НАТО. Инцко проведе разговори с Гордан Яндрокович, Самуел Збогар и Ахмет Давутоглу в Блед, Словения в рамките на Стратегическия форум, който бе открит в неделя. По време на срещите, той запозна външните министри с процеса на преход на Службата на върховния представител. 
						*** 
						Върховният комисар на ООН за бежанците Антонио Гутерес заяви на 25 август, че дълготрайното решаване на въпроса със завръщането на бежанците изисква общите усилия на властите на Босна и Херцеговина (БиХ) и на международната общност. Гутерес подчерта, че е необходим регионален подход към проблема. В Сараево, официалният представител на ООН проведе разговори с членове на тристранното председателство на БиХ, с премиерите на двете общности, както и с министъра за човешките права и бежанците на БиХ Сафет Халилович. 
						
						(Различни източници – 25/08/09-01/09/09)

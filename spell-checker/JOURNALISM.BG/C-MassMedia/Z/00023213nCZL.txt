Турция обвини иракските кюрди, че въоръжават ПКК
					12/07/2007
					 
						ВАШИНГТОН, Съединени щати -- Кюрдското правителство в Северен Ирак и неговият президент Масуд Барзани не само дават подслон на членове на Кюрдската работническа партия (ПКК), но също така ги снабдяват с оръжие, каза турският посланик във Вашингтон Наби Шенсой в сряда (11 юли) пред репортери. Той каза, че оръжия, произведени в САЩ, очевидно предоставени на силите за сигурност в Северен Ирак, се оказват в ръцете на партизаните от ПКК. Той потвърди също придвижването на войски по границата с Ирак, но каза, че това е в отговор на по-високата от обичайното активност на ПКК в района. Всяка трансгранична операция би изисквала одобрение от парламента, който не се очаква да заседава отново преди провеждането на общите избори на 22 юли.
						Други новини от сряда -- Министър-председателят Реджеп Тайип Ердоган каза, че се надява бъдещите президентски избори да бъдат проведени от новия парламент без проблеми. Той добави, че ако опозицията отхвърли неотдавнашния призив на Партията на справедливостта и развитието за намиране на компромисен кандидат от средите на парламентаристите, тогава избирането на президента чрез всеобщо гласуване ще остане единствената алтернатива. Такова гласуване би изисквало провеждане на национален референдум. (Заман, Сабах, Аксам, Радикал - 12/07/07; АП, АФП, ЮПИ, НТВ, Анадолска агенция - 11/07/07)

Пратеник на САЩ посети Анкара и призова иракските кюрди да предприемат стъпки срещу насилието на ПКК
					22/04/2007
					 
						АНКАРА, Турция -- Дейвид Сатърфийлд, висш съветник на държавния секретар на САЩ Кондолиза Райс, направи едновневно посещение в Анкара в събота (21 април). Той се срещна със заместник-външния министър Ертугрул Апакан и със специалния пратеник на Труция в Ирак Огуз Челикол, както и със заместник-началника на Генералния щаб генерал Ергин Сайгун. 
						В телевизионно интервю същия ден Сатърфийлд заяви, че иракските кюрди не правят достатъчно, за да спрат насилието от страна на Кюрдистанската работническа партия (ПКК) в Югоизточна Турция. В изявление за панарабския сателитен канал "Ал-Арабия", той заяви, че Съединените щати се опитват да организират преговори между Ирак и Турция по този въпрос. Във връзка с неотдавнашното изявление на лидера на иракските кюрди Масуд Барзани, който предупреди, че иракските кюрди ще се намесят в югоизточната част на Турция, населена предимно с кюрди, ако Турция се опита да се намеси в бъдещето на Киркук, той заяви, че Съединените щати категорично са заклеймили изявлението като неконструктивно и вредно за двустранните отношения. (Заман, Търкиш Уикли - 22/04/07; AП - 21/04/07)

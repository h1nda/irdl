Неплащането на данъци в Албания спъва развитието 
					17/10/2011
					Процентът на сивата икономика в Албания остава над средния за региона. 
					От Линда Карадаку за Southeast European Times от Тирана - 17.10.2011 г.
 
					 
						
Зеф Пречи, изпълнителен директор на албанския Център за икономически проучвания. [Зеф Пречи]
						Албания има около 106 действащи предприятия, но според Върховния държавен одит на Албания само 55 % са плащали социални и здравни осигуровки миналата година. Останалите или не плащат, или декларират нулева дейност, съобщи албанската телевизия „Топ Чeнъл”. 
						Албанският Център за икономически проучвания, създаден през 1992 г., концентрира вниманието си главно върху икономическия растеж, реформите в институционалната и регулаторната рамка и сложната сива икономика в Албания. 
						В интервю за SETimes изпълнителният директор на центъра Зеф Пречи коментира мащабите на укриването на данъци на пазара на труда. 
						
						SETimes: Доколко масово е неплащането на данъци на пазара на труда в Албания? 
						
						Зеф Пречи: Неплащането на данъци и митнически сборове остава реално предизвикателство за данъчната администрация на страната. Различни проучвания доказват, че процентът на сивата дейност в икономиката на Албания продължава да е над средния за региона с около 30 %. 
						
						SETimes: Какво включва неплащането на данъци в Албания? 
						
						Пречи: Неплащането на данъци, въпреки че е намаляло в сравнение с преди десет години, се състои главно от неплащане на данъци и такси, но също и от неплатени социални осигуровки. Неплащането на данъци в албанската икономика се осъществява чрез спекулации със стойността на активите в балансите на компаниите. 
						
						SETimes: Къде откривате по-голям процент на неофициална трудова заетост? 
						
						Пречи: Неформалната трудова заетост включва частния сектор с голям брой наемни работници, като частни предприятия, които работят със суровини, строителния сектор, а също и селското стопанство и преди всичко целия сектор на услугите. 
						
						SETimes: Какво може да направи правителството за по-добър контрол върху неформалната трудова заетост? 
						
						Пречи: Намаляването на дела на сивия сектор и контрола върху укриването на данъци вероятно зависи от цялостния напредък в утвърждаването на върховенството на закона. По-специално процентът на събираемост на данъците и митническите сборове може да бъде разглеждан като един основен индикатор за това, как функционира държавата. 
						За да контролира неплащането на данъци, албанското правителство трябва да създаде приятелски политики към бизнеса, да премахне репресивните практики срещу фирмите и данъчния произвол, да освободи бизнеса от така наречените референтни заплати и цени, които на практика вредят на вътрешните процеси във фирмите и изкривяват конкуренцията, да засили сътрудничеството между различните държавни агенции и да увеличи капацитета и професионализма на данъчната и митническа администрация. 
						То трябва да анализира и подобри правителствените политики при преодоляването на спънките пред развитието, които среща бизнесът на албанския пазар. 
						
						SETimes: Какво друго може да бъде направено за подобряване контрола върху неплащането на данъци на пазара на труда? 
						
						Пречи: Проблемът с неплащането на данъци на пазара на труда изисква обучение на наемните работници и на работодателите, увеличаване на законовите и финансовите наказания за неофициална работа, увеличаване на наказанията за лица и компании, които заверяват балансите на компаниите. 
						Тристранният съвет (правителство / работодатели / наемни работници) трябва да се превърне във функциониращо звено и трябва да се приложат нови инициативи за новонаетите на работа с цел включването им в схемите на социалното осигуряване. 
						Други мерки могат да бъдат премахването на „референтните заплати”, остатък от ерата на централизираната икономика, провеждането на кампании за разясняване на последствията, произтичащи от неплащането на социални осигуровки, подкрепата за частни пенсионни схеми и разширяване на инвестиционните възможности за средствата, акумулирани в такива фондове.

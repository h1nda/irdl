Специални части на сръбската полиция претърсват предполагаеми скривалища на Младич 
					08/05/2006
					През уикенда специални части на сръбската полиция проведоха акции из цялата страна в опит да заловят Ратко Младич, заради когото бяха замразени преговорите за по-близки връзки с ЕС. 
					(Блиц, Гардиън, АйЕсЕн Сикюрити Уоч - 08/05/06; Ройтерс, БиБиСи, Гласът на Америка, Бета - 07/05/06; СиЕнЕн, АП - 06/05/06; Ройтерс, АФП, АП, Радио Б92 - 05/05/06)
 
					 
						
"Младич трябва да бъде арестуван, и то не когато и да е, а през следващите десет дни," каза външният министър Вук Драшкович в събота (6 май). "След това ще бъде твърде късно."
						През уикенда специални части на сръбската полиция проведоха акции в опит да заловят обвинения във военни престъпления Ратко Младич. 
						В неделя (7 май) полицията издирва с помощта на хеликоптери беглеца в западните части на Сърбия, включително в град Валево и околностите му, на 80 км югоизточно от Белград, където се смята, че бившият босненски сръбски военен командир е закупил имот след преместването си в Сърбия в края на 90-те години. 
						Властите не съобщиха какви са резултатите от акциите в неделя. 
						Младич е издирван от Международния наказателен съд за бивша Югославия (МНСБЮ) за участието си във военни престъпления, извършени по време на конфликта от 1992-1995 г. в Босна и Херцеговина. Той е обвинен в геноцид във връзка с клането в Сребреница през 1995 г., както и за 43-месечната обсада на Сараево, в която бяха убити около 10000 души. 
						През март сръбският премиер Воислав Кощуница обеща на главния прокурор на ООН за военни престъпления Карла дел Понте, че Младич ще бъде арестуван и предаден на МНСБЮ до 30 април. Белград обаче не успя да изпълни обещанието си, с което накара Европейската комисия (ЕК) да замрази преговорите по Споразумението за стабилизация и асоцииране (ССА) със Сърбия. Следващият кръг бе насрочен за 11 май. 
						В събота сръбският президент Борис Тадич изрази надеждата си, че Младич ще бъде арестуван до 10 май, за да могат преговорите по ССА, първата важна стъпка по пътя към членство в ЕС, да продължат по график. 
						"Правителството трябва да изпълни тази задача," каза Тадич. 
						Той каза това ден, след като полицията отцепи квартал "Баново Бърдо" в Белград и претърси района около къщата на Младич в тази част, както и други места в страната, за които се предполага, че са били използвани или все още се използват от беглеца. В събота издирването продължи и полицията блокира улици и претърси коли в белградското предградие "Земун", съобщи "Ройтерс". 
						Двама предполагаеми помагачи на Младич бяха арестувани в петък, като вече над десет души са задържани през последните месеци по подозрения, че помагат на беглеца да се укрива от правосъдието. 
						В четвъртък генералът от резерва на армията на Република Сръбска Марко Лугоня и една жена, за която бе съобщено, че се казва Лиляна Васкович, бяха задържани в ареста за 30 дни заедно с още три цивилни лица, съобщи белградската новинарска агенция "Бета". 
						Същевременно външният министър на Сърбия и Черна гора Вук Драшкович поиска в събота уволнението на ръководителите на службите за сигурност заради провала им да арестуват Младич. 
						"Младич трябва да бъде арестуван, и то не когато и да е, а през следващите десет дни," е казал Драшкович, цитиран от БиБиСи. "След това ще бъде твърде късно."

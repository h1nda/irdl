Съединените щати и ЕС се договориха да подкрепят развитието на Косово
					12/06/2008
					В декларация на срещата на върха САЩ-ЕС в Словения двете страни обещаха да си сътрудничат за гарантирането на гладко прехвърляне на правомощията между мисиите на ООН и ЕС в Косово. 
					От Блерта Фоничи-Кабаши за Southeast European Times от Прищина -- 12/06/08
 
					 
						
Американският президент Джордж Буш (вляво) и словенският премиер Янез Янша говорят пред представители на пресата в Бърдо. [Гети Имдижис]
						Представителите на САЩ и ЕС подписаха във вторник (10 юни) обща декларация в подкрепа на регионалната интеграция на Косово и неговото институционално и икономическо развитие по време на срещата на върха, която се провежда в Бърдо при Краню в Словения. В дневният ред присъстваха регионални и политически въпроси, глобалната сигурност, глобалните предизвикателства на днешния ден и двустранната търговия. 
						Относно Косово ЕС заяви, че „приветства участието на САЩ в” мисията на блока ЮЛЕКС, която се очаква след време да замени ЮНМИК. 
						"Ние ще си сътрудничим за осъществяване на гладкото прехвърляне от ЮНМИК на ЮЛЕКС на отговорността за върховенството на закона и пълното й разполагане в цяло Косово, което е от съществено значение за стабилността на Косово,” се казва в общата декларация. 
						Съединените щати и ЕС приветстваха също напредъка на Хърватия, Сърбия, Албания, Македония, Босна и Херцеговина и Черна гора по пътя към интеграция в Съюза. 
						Документът обхваща широк диапазон от теми, разисквани между американския президент Джордж Буш и лидерите на ЕС, включително словенския премиер и председател на Съвета на ЕС Янез Янша. 
						"Това е осмата ми среща ЕС-САЩ и посланието ми на финала е, че е наистина важно за САЩ да запази тесни връзки с ЕС,” каза Буш по време на пресконференция след срещата. „В наш интерес е ЕС да бъде силен и жизнен; в наш интерес е да работим усърдно, за да имаме партньорство, което решава проблеми, а ние обсъдихме много проблеми днес." 
						Буш говори за Косово със словенския си колега Данило Тюрк. „Двамата президенти обсъдиха ситуацията в Косово, мирния процес в Близкия изток и някои международни въпроси,” заяви канцеларията на словенския президент. 
						„Ройтерс” предаде, че по време на посещението си Буш ще търси подкрепа от ЕС в борбата с лечимите болести в Африка и увеличаване на броя на здравните работници на този континент. 
						Наблюдателите очакват Буш да притисне ЕС за стратегия срещу Иран. В понеделник американски дипломат заяви за пресата, че САЩ биха искали ЕС да наложи по-нататъшни ограничения върху иранската банкова дейност.

Предизборната обстановка в Хърватия се нажежава
					22/11/2007
					Хърватите ще гласуват в неделя, приключвайки една от най-ожесточените предизборни битки след получаването на независимост.
					От Наташа Радич за Southeast European Times от Загреб –22/11/07
 
					 
						
Плакати на хърватския премиер Иво Санадер са разлепени из Сараево. Босненските хървати, които имат право да гласуват на хърватските избори, може да наклонят везните в неделя. [Гети Имиджис] 
						С насрочените за неделя (25 ноември) общи избори Хърватия бе обхваната от оспорвана и ожесточена кампания. Двата основни съперника – управляващият Хърватски демократичен съюз (ХДС) и левите Социалдемократи (СДП) – се борят за всеки глас. 
						Дори смъртта на бащата на премиера Иво Санадер предизвика само кратка пауза в кампанията. Лидерът на ХДС си позволи едва няколко дни отпуск заради траура.
						Общо взето тонът бе определено негативен, като Санадер и съперникът му от СДП Зоран Миланович не проявиха никаква милост един към друг. Миланович нарече Санадер "страхливец и манипулатор", обвинявайки го, че умишлено се опитва да избегне публичен дебат. Междувременно Санадер каза, че Миланович "не е лидер и не може да поеме отговорността да управлява страната". 
						Въпреки взаимното очерняне двете партии споделят еднакви ценности и приоритети за бъдещето на Хърватия. И ХДС, и СДП искат Хърватия да се присъедини възможно най-бързо към НАТО и ЕС. И двете партии са поели ангажимент да защитават правата на малцинствата, да подкрепят демокрацията и законността, правната реформа и борбата с корупцията. 
						Ключовите точки в различията са от икономическо естество. ХДС подкрепя либерализма на свободния пазар, казвайки, че това е ключът към насърчаване на растежа. СДП иска по-голяма степен на държавна намеса, аргументирайки се, че стандартът на живот трябва да бъде защитен. 
						Кампанията бе една от най-скъпоструващите в историята на Хърватия. Управляващата партия похарчи 2 млн. евро само през първите две седмици от кампанията, а СДП разходва около половината от тази сума, според “Трансперънси Интернешънъл" - Хърватия. 
						Едва четири други партии се очаква да преминат петпроцентната бариера. В Хърватия има десет избирателни района и един избирателен район за диаспората. Етническите хървати в съседна Босна и Херцеговина (БиХ) имат правото според конституцията на Хърватия да гласуват на хърватските избори. В толкова оспорвана надпревара те могат да наклонят везните. Столицата на БиХ бе покрита с плакати на Санадер, за когото се смята, че има силно предимство сред босненските хърватски избиратели. 
						Първите неофициални резултати се очакват в неделя вечерта, веднага след затварянето на секциите.

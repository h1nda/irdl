Опозиционен депутат бе избран за началник на румънското вътрешно разузнаване 
					11/10/2006
					Изборът на социалдемократа Джордже Майор разлюля полтическия пейзаж в Румъния и се разглежда като изпитание на здравината на управляващия съюз.
					От Джелу Трандафир за Southeast European Times от Букурещ – 11/10/06 
 
					 
						
Джордже Майор (вляво) е един от неколцината млади кадри, предложени от президента Бъсеску. [Сорин Лупса]
						Джордже Майор бе назначен на поста директор на вътрешното разузнаване в петък (6 октомври), след гласуване в парламента. По-рано той оглавяваше сенатската комисия за отбрана като представител на опозиционната Социалдемократическа партия (СДП). 
						По време на церемонията Майор, който е учил в университета "Джордж Вашингтон" и като бивш държавен секретар е участвал в ползотворни преговори с НАТО и Съединените щати, обеща, че ще се ръководи от "идеята за пълен политически неутралитет". 
						Същевременно Клаудиу Съфтою, бивш журналист и близък съюзник на президента Траян Бъсеску, положи клетва като началник на румънското външно разузнаване. 
						Решението на Бъсеску да се обърне към скамейките на опозицията за нов ръководител на службата за разузнаване внесе смут в политическото пространство. Макар и малко хора да отричат квалификацията му, назначението на Майор срещна силен отпор. То поставя на изпитание здравината на управляващия съюз между либерали демократи. 
						Либералите на премиера Калин Попеску Търичану тълкуват действията на президента като акт на предателство. Партията се присъедини към ултранационалистическата Партия "Велика Румъния" в опозицията си срещу Майор. 
						Гражданските сдружения също бяха силно изненадани. "По принцип бихме могли да се съгласим с поверяването на една от тайните служби на опозицията. Но СДП е партията, която посредством висшите си лидери вече имаше контрол върху тези служби през по-голямата част от периода на прехода и не показа воля за реформи," заяви коалиция на реформаторски НПО. 
						Нещо повече, самата СДП е разединена по повод на назначението. Реформаторската "Клужка фракция", към която принадлежи Майор, бе окуражена от решението. Но социалистически лидери от старата гвардия се оплакаха, че Бъсеску използва фракцията в СДП в политическата си борба срещу Търичану. 
						Сътрудници на Бъсеску казват, че изборът на Майор е доказателство, че президентът не иска да използва тайните служби за политически цели. Сегашното решение един ден ще се разглежда като повратен момент в румънската политика, предвиждат те, заявявайки, че то би могло да създаде традиция за предоставяне на ръководството на един от клоновете на тайните служби на опозицията. 
						Бъсеску също така заявява, че решението е в съответствие с по-широката цел за лансиране на млади хора без връзки с комунистическия режим независимо от политическата им принадлежност. Майор е на 39 г., а Съфтою е на 38. Лаура Кодрута Ковеси, назначена на 5 октомври за главен прокурор, е на 33 г. 
						В рубрика на ежедневника "Ромъниа Либера" анализаторът на Балканите Том Галагър предполага, че президентът "вероятно вижда в Майор чифт сигурни ръце за деликатния пост. Той си е спечелил име на прозападно ориентиран политик и със сигурност ще вдъхва по-голямо доверие във Вашингтон от наскоро уволнения министър на отбраната [Теодор Атанасиу], който е едно бедствие за връзките с обществеността на Румъния." 
						Бъсеску иска също да спечели преимущество в борбата срещу продължаващите усилия на либералите да го неутрализират, добавя Галагър.

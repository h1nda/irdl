Босненско-сръбските власти искат от обществеността да помогне за залавянето на укриващи се военнопрестъпници 
					23/03/2005
					Докато НАТО и ЕС се готвят да вземат ключови решения, които ще определят перспективите на БиХ за евро-атлантическа интеграция, правителството на сръбската автономна област в страната поиска от обществеността да й помогне с издирването на заподозрени, които са търсени от Трибунала на ООН за военни престъпления. 
					(АП, Ройтърс, Гласът на Америка, Дойтче Веле - 22/03/05)
 
					 
						
Кампанията включва видео клипове, които показват образите на заподозрените във военни престъпления, вкл. Радован Караджич (вляво) и Ратко Младич. [Архив] 
						Правителството на сръбската автономна област в рамките на Босна и Херцеговина (БиХ) започнаха кампания във вторник (22 март), призовавайки представители на обществеността да помогнат за залавянето на заподозрените, които се издирват от Международния наказателен трибунал за бивша Югославия (МНТБЮ). Това е първият случай след края на конфликта в БиХ от периода 1992-1995 г. , когато властите в Република Сръбска ( РС) се обръщат към босненските сърби с такъв призив. 
						Кампанията " Ние или Те" включва видео клип, който показва образите на обвиняемите, които са все още на свобода. Той започва с бившия босненско-сръбски лидер Радован Караджич и неговия военновременен командир Ратко Младич - и двамата обвинени от МНТБЮ през 1995 г. След това се показват образите на други седем обвиняеми. "Или те ще отидат в Хага, или ние ще отидем по дяволите," казва гласът на диктора, напомнящ на гражданите, че напредъкът на БиХ към членство в ЕС и НАТО ще остане блокиран докато заподозрените са на свобода. 
						Клипът ще бъде показан по трите най-популярни телевизионни станции в РС. Списък на бегълците от МНТБЮ ще бъде изложен на билбордове из цялата страна заедно с телефонен номер за повече информация. 
						Неспособността на властите в РС да арестуват и предадат обвиняемите на Трибунала в Хага вече два пъти коства на страната поканата за присъединяване към програмата на НАТО "Партньорство за мир" (ПзМ), първата стъпка към евентуалното членство в НАТО. Молбата за членство на БиХ в ПзМ вероятно ще бъде обсъдена от външните министри на НАТО във Вилнюс, Литва, на 20 април. Според доклад на АП евентуално трето отхвърляне може да сложи край на шансовете на тази страна да се присъедини към програмата. 
						Изразявайки подкрепата на своята страна за кандидатурата на БиХ за членство в ПзМ, германският военен министър Петер Щрук припомни на официални представители в Сараево в понеделник, че пълноценното сътрудничество с МНТБЮ остава критично важно условие. 
						След разговори с министъра на отбраната на БиХ Никола Радованович, Щрук подчерта, че доброволното предаване на някои от най-важните обвиняеми във военни престъпления, особено на Младич, ще "повиши в значителна степен " шансовете на страната за членство в ПзМ. 
						Комисарят на ЕС по разширяването Оли Рен заяви междувременно на премиера на БиХ Аднан Терзич в понеделник, че Брюксел може да излезе до края на май с положителна оценка за подготвеността на страната за присъединяване, създавайки условия за начало на преговори по Споразумение за стабилизиране и асоцииране по-късно същата година. За да стане това обаче БиХ трябва да отбележи значителен напредък към този момент с оглед удовлетворяване на изискванията на Съюза, каза Рен.

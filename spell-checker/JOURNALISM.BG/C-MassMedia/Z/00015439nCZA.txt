Американското правителство подпомага прокурорите в Черна гора
					01/08/2005
					Наскоро оповестена финансова помощ от Съединените щати ще помогне на черногорските прокурори да се борят по-ефективно с организираната престъпност.
					От Антонела Кръстович за Southeast European Times – 01/08/05
 
					 
						
Сам Назаро, постоянен юридически съветник на американското министерство на правосъдието в Белград, заяви, че помощта от САЩ включва оборудване, което е от решаващо значение за ефективната борба с престъпността. [Американско посолство]
						Нова безвъзмездна помощ от Съединените щати ще подпомогне Черна гора в борбата с организираната престъпност, включително незаконният трафик. Голяма част от помощта на обща стойност 30000 евро ще бъде използвана за обучение на държавни прокурори с цел повишаване на тяхната квалификация и ефективност. 
						Споразумението за помощта бе подписано на 15 юли от черногорския главен държавен прокурор Весна Меденица, главния секретар на консулството на САЩ в Подгорица Хойт Йи и Сам Назаро, постоянен юридически съветник към американското посолство в Белград.
						Непрекъснатото обучение на държавните прокурори е необходимост, каза Меденица по време на церемонията по подписването, особено в светлината на новите процедурни закони на републиката и на институциите, които се създават на тяхна основа. В тази ситуация ченогорските прокурори могат да спечелят много от изучаването на опита на другите, добави тя.
						Организираната престъпност е сериозен пробем за страните в преход", каза Йи, като отбеляза, че тя пречи на изграждането на пазарна икономика и отблъсква чуждите инвеститори. 
						Според Назаро помощта включва и аудиовизуално оборудване, което е от решаващо значение за успешната борба с престъпниците и търговията с наркотици. Освен това тя предвижда назначаването на временен юридически съветник за Черна гора, който ще отговаря за новите програми за обучение, както и за съществуващите такива, осъществявани от американското посолство в Белград..
						Не за първи път Черна гора получава помощ от Вашингтон. Неотдавна американското посолство спонсорира семинар за незаконния трафик на хора в Югоизточна Европа и привлече участници от целия регион. Друг семинар, спонсориран от американското финансово министерство, имеше за тема проблема с прането на пари. Някои от направените по време на семинара заключения по-късно послужиха за основа на препоръки за промяна на наказателното право на Черна гора.

Страните от региона срещу неуспеха от плоския данък
		15/05/2012
		Правителствата в региона се надяваха да увеличат чуждите инвестиции и вътрешното потребление, но плоският данък не произведе желания ефект.
		От Йонилда Кочи за Southeast European Times от Тирана -- 15/05/12
 
		 
			
Критиците казват, че секторът с висока трудоемкост - работни длъжности, разчитащи главно на хора, а не на машини - е загубил 22 000 места от въвеждането на плоския данък в Албания. [Ройтерс]
			Плоският данък, въведен през последното десетилетие в повечето страни от региона, не подобри значително икономическия растеж, преките чужди инвестиции (ПЧИ), заетостта или данъчните приходи, а някои експерти твърдят, че за региона ще е по-добре, ако той бъде премахнат. 
			Босна и Херцеговина въведе най-конкурентната ставка от 10 % през 2004 г.; Албания я последва през 2007 г., а България през 2008 г. Румъния въведе най-високия плосък данък в размер на 16 % през 2005 г., следвана от Черна гора с плосък данък от 15 % през 2007 г. Плоският данък в Сърбия е 14 % и бе въведен през 2003 г. 
			"По онова време [2007 г.], България, Македония, Сърбия и Черна гора се конкурираха с ЕС и ОИСР с особено нисък корпоративен данък печалба. Албания не можеше да си позволи лукса да остане по-назад в тази "данъчна битка" за привличане на ПЧИ," каза за SETimes Флориан Мима, член на Демократическата партия, който е работил по прилагането на системата на плоско данъчно облагане в Албания.
			Албанското правителство - както и другите в региона - заяви, че се е надявало да повиши ПЧИ, както и потреблението от работещите с високи и средни доходи. 
			"Цялостната данъчна реформа всъщност спомогна за опростяване на данъчната система, увеличаване на инвестициите, износа, заетостта и доходите на гражданите. Тя също така се противопостави на корупцията и неформалния сектор," каза Мима. 
			Албанската Социалистическа партия обаче води атаката за завръщане към системата на прогресивно данъчно облагане, ако спечели общите избори догодина. 
			"Системата на плоския данък трябва да се премахне, защото не е нито честна, нито справедлива," каза Илир Беча от Социалистическата партия за SETimes. 
			Някои данъчни експерти като Джавит Цури, бивш заместник-директор на Главна данъчна дирекция в Албания, са съгласни и изтъкват аргумента, че плоският данък е увеличил данъчното бреме за повечето албанци. 
			Важното в случая е, че той прехвърли бремето от фирмите върху физическите лица и следователно засегна потреблението. 
			"Физическите лица плащат от десет до 20 пъти по-големи данъци в сравнение с прогресивното облагане. Данъците за служителите както в частния, така и в държавния сектор са се увеличили с 95 %. Само за една година правителството събра с 120 млн. щ.д. [93,5 млн. евро] повече от работещите с ниски и средни доходи," каза Цури за SETimes. 
			Разделени са и мненията относно това, дали фирмите са спечелили от данъчната реформа. Мима твърди, че повече пари в ръцете на фирмите са имали като резултат повече инвестиции, износ, заетост и повече доходи за гражданите. 
			"Фирмите, благодарение на тяхната интуиция, могат да инвестират по-добре от правителството с парите, спестени от плащането на по-малко данъци," каза той. 
			Противно на това Беча твърди, че големите корпорации - които съставляват 10 % до 15 % от фирмите в Албания - са се облагодетелствали. "Те допринасят за 25 % от оборота и получават 50 % от печалбата и са реалните бенефициенти в тази история," каза Беча. 
			От прилагането на плоския данък през 2007 г. 22 000 работници на трудоемки работни места са загубили работата си, смята Арбян Мазнику, който отговаря за платформата на Социалистическата партия в областта на трудовата политика. Трудоемките работни места разчитат повече на хората, отколкото местата в производството, които разчитат повече на машините. 
			"Плоският данък... увеличи разходите за труд и задуши един сектор, в който е зает един на всеки трима граждани в Албания," каза Мазнику за SETimes. 
			Депутатът от Демократическата партия Селами Джепа обаче каза, че плоският данък обикновено се препоръчва за страни със слаба данъчна администрация, каквато е Албания. 
			"По-ниското данъчно бреме послужи като компенсация за лошото управление и високите разходи за транзакции, което означава, че липсата на ефективност се балансира с по-ниски данъци," каза Джепа за SETimes. 
			Поради плоския данък цялостното облагане в Албания е по-ниско от средното за света, но спазването е по-времеемко и физическите лица трябва да правят повече данъчни плащания. 
			Най-трудната последица обаче е повишеното данъчно бреме върху работещите с ниски и средни доходи в целия регион, смята Милойко Арсич, икономически експерт в сръбската Фондация за развитие на икономиката. 
			Арсич твърди, че решението е да се намалят данъците за тези работещи и вместо това да се повиши данък добавена стойност (ДДС). "С повече приходи от ДДС правителството може по-точно да насочва мерките за уязвимите сегменти от обществото," каза Арсич за SETimes. 
			Освен това увеличенията на ДДС само леко ще засегнат потреблението сред хората с ниски доходи. Ставката в Сърбия е 18 % за повечето стоки и 8 % за "стоките от първа необходимост", като хляб, мляко и лекарства. 
			Досега плоският данък не е произвел желаните резултати. Даже според докладите на Световната банка и ЕБВР за 2011 г. ПЧИ в целия регион са намалели. 
			В Албания, БиХ, Македония, Черна гора и Сърбия ПЧИ са се свили от втората половина на 2008 г. и сега са с 60 % по-малко от нивото преди кризата през 2007 г. 
			В България ПЧИ са спаднали от 9,5 милиарда евро през 2008 г. на 1,9 милиарда евро през 2010 г., според доклада на ЕБВР за 2011 г. Подобно на нея Румъния преживява спад в ПЧИ поне от четири години насам. 
		
	
					 
					
 
 

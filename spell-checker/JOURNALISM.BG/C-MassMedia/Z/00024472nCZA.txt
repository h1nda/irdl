ЕС предложи нови мерки срещу тероризма
					07/11/2007
					ЕС предложи във вторник пакет от мерки, които ще доведат до събирането на информация за самолетни пътници и ще криминализират използването на интернет за подбуждане или наемане на терористи.
					(Гардиън - 07/11/07; AФП, Ройтерс, ДПА, ФТ, Би Би Си, ЮОбзървър, Европейска комисия - 06/11/07)
 
					 
						
"Правото на сигурност е само по себе си фундаментално право, защото преди всичко то е право на живот", заяви заместник-председателя на Европейската комисия Франко Фратини. [Гети Имиджис]
						Еврокомисарят по правосъдието и сигурността Франко Фратини съобщи във вторник (6 ноември) за нов пакет от предложения, целящи укрепването на способността на блока от 27 страни да се бори с тероризма. 
						"Терористите ще нанесат удар когато и да е, където и да е и с каквито и да е средства", заяви Фратини, който също е и заместник-председател на Европейската комисия (ЕК), пред репортери в Брюксел, когато обяви плана. 
						"Не можем да бъдем самоуверени, а трябва да продължим да търсим баланса между осъзнаването на заплахата и вземането на подходящи съответни мерки, както на европейско, така и на национално равнище, за да я предотвратим", добави Фратини. 
						За да илюстрира заплахата, Фратини заяви пред журналистите, че през 2006 г. терористични групировки са планирали 80 заговора срещу 11 страни-членки на ЕС. Той добави, че се разследват повече от 300 терористични ядра. 
						За да осигури правораздавателните агенции със съотвения инструментариум, предложението на ЕС ще криминализира използването на интернет за обучение, стимулиране и наемане на терористи. 
						Пакетът от мерки, който трябва да бъде одобрен от всички страни-членки, за да влезе в сила, включва списък от 47 препоръчителни точки за действие. Освен друго мерките ще осигурят създаването на системи за бързо алармиране за изгубени или откраднати експлозиви и подозрителни транзакции, създаването на експертен капацитет в Европол и планове за обучение на промишлени кадри. 
						"Мониторингът на пътуванията е една от слабите точки в нашата стратегия в борбата с тероризма. И все пак, терористите пътуват преди и след като извършат терористични нападения", каза Фратини. 
						За да реши този проблем, в пакета от мерки на ЕК се предлага авиокомпаниите да предоставят данни за пътниците за полетите към и от страните от ЕС. Данните ще бъдат полезни за служителите, които се занимават с преценка на риска, за правораздавателните органи и за антитерористичните мисии. 
						Държавите от ЕС ще трябва да съберат 19 точки от данните за пътниците, като име, паспорт и телефонни номера, имейл адреси и финансови подробности. Те също ще трябва да съхраняват данните до 13 години и да ги обменят с другите страни-членки. 
						Въпреки уверенията на ЕС, че предложената система ще бъде използвана само за идентифициране на потенциални терористи и няма да включва информация за раса, религия или хранителни предпочитания, членовете на различни политически групи от Европейския парламент (ЕП) изразиха своята загриженост. 
						"Непоследователно е да се предлага решение на европейско равнище за съхраняването на данни, а в същото време да се оставят проблемите със защитата на данните и как те ще бъдат обработвани, за да бъдат предавани на националните законодатели", заяви говорител на групата на Зелените/Европейски свободен алианс в ЕП. 
						"Ако правораздавателните органи на страните-членки бъдат информирани, че пътническа агенция или конкретни кредитни карти в миналото са били свързани с терористични нападения или заговори, не трябва ли тази информация да бъде споделена?" 
						Фратини отговори, "Да, мисля, че трябва." 
						"Нашата цел продължава да бъде спазването на подходящия баланс между фундаменталното право на сигурност на гражданите, правото на живот и други фундаментални права на хората, включително правото на лично пространство и процедурни права," каза той.

Албански организации приветстват завръщането на емигранти 
					09/11/2004
					Съгласно ново споразумение местни и международни организации в Албания обединяват силите си, за да предложат услуги, свързани с реинтеграцията на завръщащи се мигранти.
					От Арди Пулай за Southeast European Times в Тирана -- 09/11/04
 
					 
						
Международната организация по миграцията (МОМ) и седем албански НПО подписаха споразумение за предоставяне на услуги, свързани с реинтеграцията на завръщащи се мигранти. [МОМ]
						Местни и международни организации в Албания обединиха усилията си да помогнат на албански мигранти, които се завръщат в родината си. През септември Международната организация по миграцията (МОМ) и седем албански НПО подписаха споразумение, обхващащо Албания, Косово и Македония и насочено към подобряване на способноста за предоставяне на професионални услуги, свързани с реинтеграцията на завръщащите се мигранти. 
						Местни организации ще отговарят за оказването на това съдействие. Техният персонал получава интензивно обучение по комуникации, посредничество при търсене на работни места, идентификация на нуждите от обучение и помощ за стартиране на малък бизнес. 
						"Целта на проекта е да се допринесе за добрия прием у дома на завръщащите се мигранти, като им се дадат възможности и насоки как да се възползват от съществуващите възможности за по-добро бъдеще в страната, от която произхождат. Много е важно все по-голяма част от тази помощ да се предоставя от местни организации," посочи Маурицио Бусати, шеф на мисията на МОМ в Албания. 
						Албанските НПО, участващи в проекта, включват Надежда за бъдеще, Център за подкрепа на миграцията, Млади интелектауаци, Надежда, Младежки център на Вльора, Асоциацията на професионалистките и бизнесдамите, Форум за културна, социална и икономическа интеграция и Албанския Червен Кръст. 
						Междувременно албанското правителство обсъжда национална стратегия по миграцията, която ще се финансира от ЕС и МОМ. "Този документ удовлетворява важна нужда в развитието на страната и е в унисон с правителствената програма," заяви вицепремиерът Намик Докле по време на октомврийско заседание на междуведомствената комисия по миграцията. 
						"Миграцията обхваща почти 20 % от населението, напуснало Албания в посока към държавите-членки на ЕС и други страни през последното десетилетие. Управлението на миграционните потоци е част от Споразумението за стабилизиране и асоцииране на Албания с ЕС," посочи Докле. 
						Чрез националната стратегия Албания се надява да се справи с проблеми като защитата на правата на мигрантите, създаването на албански общности зад граница, работната заетост и свободното движение на хора.

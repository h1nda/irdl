Турската полиция задържа пет лица в хода на следствие за безследно изчезнали кюрди
					18/03/2009
					 
						АНКАРА, Турция -- Във вторник (17 март) полицията задържа петима души в хода на разследване на обвиненията в убийства на кюрди от турските сили за сигурност през 90-те години на 20-и век, съобщиха медиите. Арестите бяха извършени, след като бяха открити повече от 20 части от човешки кости при разкопаването на предполагаем масов гроб в югоизточния град Джизре. Властите смятат, че останките принадлежат на кюрди, безследно изчезнали в региона по време на бунт, ръководен от терористичната Кюрдска работническа партия (ПКК) през 90-те години на 20-и век. Сред задържаните са и двама от синовете на бившия кмет на Джизре и трима жители на близко село. Полицията издирва и бившия кмет, заподозрян, че е член на кюрдските милиции, които помагаха на турската армия да се бори срещу ПКК.
						Други новини от вторник -- Европейският съд за правата на човека се произнесе против Турция по делото на две момичета, тийнейджърки, които твърдят, че са били подложени на физически и сексуален тормоз, докато са се намирали в ръцете на полицията през 1999 г. Полицията арестувала Назиме Черен Салманоглу и Фатма Дениз Полатташ, които по онова време са били съответно на 16 и 19 години, по подозрения, че подкрепят ПКК. Те били признати за виновни в принадлежност към нелегална групировка и получили присъди от 12 и 18 години затвор. През 2005 г. турски съд реши, че няма достатъчно доказателства, за да бъдат осъдени полицаите, обвинени в изтезаването на двете момичета.
						Също във вторник военен тренировъчен самолет се разби в централната провинция Коня, при което единият от пилотите е загинал, а другият е ранен. Причините за катастрофата се разследват. (Анадолска информационна агенция, Хюриет, Заман, НТВ, ХаберТюрк, Информационна агенция Доган, АФП, Ройтерс, Синхуа - 17/03/09)

Косово е водещата тема в дневния ред на посещението на руския външен министър в Сърбия и Черна гора
					07/11/2005
					Руският външен министър бе на двудневна обиколка в Сърбия и Черна гора и Косово, като посети Белград, Подгорица и Прищина. Предстоящите преговори за статута на Косово бяха най-дискутираната тема по време на посещението.
					(AП, Блиц, Танюг, Уеб-сайт на сръбското правителство, Синхуа - 07/11/05; АП, ИТАР-ТАСС, РСЕ/РС, Бета - 06/11/05)
 
					 
						
Външният министър на Сърбия и Черна гора Вук Драшкович (вдясно) посреща руския си колега Сергей Лавров. [Гети имиджис]
						Окончателният статут на Косово трябва да се определи чрез споразумение, а не да се налага, каза руският външен министър Сергей Лавров в Белград в понеделник (7 ноември). Той е на двудневна обиколка в района с посещения в Белград, Подгорица и Прищина. 
						Въпросът за Косово е сред приоритетите в програмата на Лавров. Русия е постоянен член на Съвета за сигурност на ООН и участва в Контактната група за Косово, в която влизат представители на шест страни. Затова тя ще играе важна роля в предстоящите преговори за бъдещето на провинцията. 
						На 24 октомври Съветът за сигурност взе решение за започване на преговори за статута, а генералният секретар на ООН Кофи Анан назначи бившия финландски президент Марти Ахтисаари за свой специален пратеник на преговорите. Очаква се ЕС и НАТО, както и Русия и Съединените щати, да имат по един представител, който да бъде заместник на Ахтисаари. 
						Макар и юридически да е част от Сърбия и Черна гора, Косово стана де факто протекторат на ООН след края на конфликта от 1998-1999 г. Мнозинството от етническите албанци, които представляват 90 % от около 2-милионното население на провинцията, се надяват, че предстоящите преговори ще доведат до пълна независимост от Сърбия. 
						Междувременно Сърбия ясно показа, че е готова да даде на провинцията "значителна" автономия, но иска да запази известен контрол върху нея. 
						Външният министър на Сърбия и Черна гора Вук Драшкович, който се срещна с Лавров в неделя, посочи, че Белград търси подкрепата на Русия за позицията си на преговорите. 
						"Очакваме от Русия като постоянен член на Съвета на сигурност на ООН и член на Контактната група да подкрепи нашите минимални и легитимни искания относно Косово и Метохия, отразени във формулата "повече от автономия, по-малко от независимост", е казал Драшкович, цитиран от руската информационна агенция РИА. 
						В понеделник най-високопоставеният руски дипломат се срещна с президента на Сърбия и Черна гора Светозар Марович, със сръбския президент Борис Тадич и с премиера на Сърбия Воислав Кощуница. 
						По план той трябваше да отпътува по-късно същия ден за Прищина, за да открие руското дипломатическо представителство там. По време на краткото си посещение в столицата на провинцията Лавров ще се срещне с ръководителя на ЮНМИК Сьорен Йесен-Петерсен и с президента на Косово Ибрахим Ругова. 
						В Подгорица той ще разговаря и с високопоставени ръководители на Черна гора за бъдещето на държавния съюз между Сърбия и Черна гора. 
						Освен политически въпроси, по време на посещението си в региона Лавров ще обсъди и икономичecкото сътрудничество. Според ИТАР-ТАСС общият обем на двустранната търговия между Русия и Сърбия и Черна гора през първите осем месеца на тази година е бил 1,06 млрд. евро.

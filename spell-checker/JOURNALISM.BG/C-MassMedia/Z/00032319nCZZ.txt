Дипломатически дневник: Македония ще открие посолство в Косово
					10/11/2009
					Косовският външен министър бе в Македония, за да обсъди откриването на посолства. Още в дипломатическите новини: сръбският външен министър Вук Йеремич посети Никозия.
					 
						
Македонският външен министър Антонио Милошоски (вдясно) посрещна в петък (6 ноември) колегата си от Косово Скендер Хюсени в Скопие. [Томислав Георгиев/SETimes]
						
						Македония ще открие свое посолство в Прищина до три месеца, заяви в петък (6 ноември) македонският външен министър Антонио Милошоски след разговори с косовския си колега Скендер Хюсени. Хюсени, който отбеляза първото си официално посещение в Скопие, благодари на Македония, че е признала независимостта на Косово. Двете страни установиха дипломатически отношения през октомври, след като парламентите им ратифицираха споразумението за определяне на границите. 
						*** 
						
						Хърватският премиер Ядранка Косор е на посещение в Скопие във вторник (10 ноември) по покана на македонския си колега Никола Груевски. Косор ще проведе също разговори с президента Георге Иванов и с председателя на парламента Трайко Веляновски. Тя ще присъства на хърватско-македонския бизнес форум. 
						*** 
						
						Сръбският външен министър Вук Йеремич заяви в петък (6 ноември) пред кипърския си колега Маркос Киприану в Никозия, че членството в ЕС е основна цел на неговото правителство. Кипър е най-близкият и най-добър съюзник на Сърбия в ЕС и Никозия може да разчита на пълната подкрепа на Белград по всички въпроси, добави Йеремич. Киприану каза, че Никозия подкрепя присъединяването на Сърбия към ЕС и либерализацията на визовия режим за сръбските граждани. 
						*** 
						Австрийския вътрешен министър Мария Фектер подписа в петък (6 ноември) във Виена двустранни меморандуми за разбирателство за укрепване на сътрудничеството в областта на сигурността с македонския заместник вътрешен министър Джеват Бучи и вътрешните министри на Сърбия и Черна гора, Ивица Дачич и Иван Брайович. Фектер подчерта, че макар че сътрудничеството между Австрия и Македония, Сърбия и Черна гора в областта на сигурността е на добро ниво, то трябва да бъде засилено чрез планове за действие и конкретни мерки. 
						*** 
						
						Сръбският външен министър Вук Йеремич каза в неделя (8 ноември), че неговата страна и Турция искат мирни и стабилни Западни Балкани и функционираща Босна и Херцеговина (БиХ), способна да ускори присъединяването си към ЕС. Йеремич разговаря с журналисти след срещата си с колегите си от турска и босненска страна, Ахмет Давутоглу и Свен Алкалай. Сръбският дипломат подчерта, че липсата на доверие сред политическите партии в БиХ е един от основните проблеми, които пречат на всяко споразумение за необходимите реформи. 
						*** 
						
						Македонският президент Георге Иванов покани в сряда (4 ноември) гръцкия си колега Каролос Папуляс да посети Скопие, заявявайки, че това ще заздрави двустранните отношения. Той подчерта, че са налице повече фактори, които свързват Скопие и Атина, отколкото такива, които ги разделят. 
						*** 
						 Русия и Кипър са на абсолютно еднакви позиции относно уреждането на кипърския въпрос, каза в сряда (4 ноември) кипърският президент Деметрис Христофиас след среща с руския външен министър Сергей Лавров в Никозия. След среща с кипърския колега Маркос Киприану Лавров каза, че Русия оценява подкрепата на Кипър за бъдещото укрепване на стратегическото партньорство между Москва и ЕС. 
						
						(Различни източници 03/11/09-10/11/09)

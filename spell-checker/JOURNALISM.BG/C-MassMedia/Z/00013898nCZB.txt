Конституционни промени в Босна и Херцеговина: Какво има на масата?
					14/03/2005
					С приближаването на Босна и Херцеговина към ЕС във вниманието застава нейната следвоенна конституция, която бе окачествена от бивш Върховен представител като "един от най-сложните конституционни документи, одобрени в последните години от международната общност". Много хора считат, че документът, както и установената от него лабиринтова система на управление, представляват препятствия за по-нататъшното развитие. Други пък са мнителни и са против призивите за преразглеждане на конституцията, виждайки в тях прикрити усилия за анулиране на Дейтънското споразумение. Междувременно международната общност даде ясно да се разбере, че всяка промяна трябва да се основава на постигнат консенсус между босненските политически сили.
					От Гари Дийн за Southeast European Times от Сараево -- 14/03/05
 
					 
						
С приближаването на Босна и Херцеговина към ЕС във вниманието застава нейната следвоенна конституция, която бе окачествена от бивш Върховен представител като "един от най-сложните конституционни документи, одобрени в последните години от международната общност". Много хора считат, че документът, както и установената от него лабиринтова система на управление, представляват препятствия за по-нататъшното развитие. Други пък са мнителни и са против призивите за преразглеждане на конституцията, виждайки в тях прикрити усилия за анулиране на Дейтънското споразумение. Междувременно международната общност даде ясно да се разбере, че всяка промяна трябва да се основава на постигнат консенсус между босненските политически сили.
						Наречена веднъж от първия Върховен представител в Босна и Херцеговина (БиХ) "един от най-сложните конституционни документи, одобрени в последните години от международната общност", конституцията на страната, осигуряваща слабо централно правителство, две силни общности и тричленно президентство, е поставена на преразглеждане в навечерието на нейната десета годишнина. 
						Политическите сили в БиХ, които се стремят към започване на преговори за приближаване на страната до ЕС, заявяват, че Дейтънското мирно споразумение, въпреки че сложи край на конфликта от 1992-1995 г., породи конституция, която се оказа препятствие в мирно време. 
						Европейските дипломати казват, че БиХ може да се приближава до ЕС без да премахва двете следвоенни общности - Република Сръбска (РС) и мюсюлманско-хърватската Федерация БиХ. Според тях проблемът се заключава в сложната плетеница от правителствени структури и отговорности. Властите на общодържавно равнище се занимават с такива въпроси, като международни отношения и външна търговия. Ако всичко премине добре с военната реформа, те ще отговарят също така и за отбраната. Един общодържавен съд се занимава с престъпленията в двете общности, но няма юрисдикция над висшите съдилища в тях. Съществува общодържавна гранична служба, но няма централна власт над полицията. БиХ има две камари в парламента, но федерацията също има две. РС и областта Бръчко в североизточната част на страната също разполагат със свой парламент. БиХ няма един президент, а президентство с трима члена, които се редуват като председатели на президенството. 
						Лабиринтовата система на управление поглъща между 50 и 60% от приходите на страната, която се счита за една от най-бедните в Европа. Нищо чудно тогава, че има толкова много предложения за преразглеждане. 
						Едно от най-радикалните предложения идва от така наречената сараевска школа. Трима депутати в камарата на представителите в БиХ от Социалдемократическата партия призовават за премахване на общностите, реорганизиране на държавата в пет географски области и установяване на общодържавна система на избори на членовете на президенството. 
						Такива радикални промени, обаче, не са политически целесъобразни. Школата в Баня Лука, дефакто столица на РС, е на мнение, че конституцията е добра в сегашния й вид. Общността получи свое знаме, полиция, армия и съдилища в резултат на Дейтънското споразумение. Опитите да се засили общодържавното управление за сметка на това в общностите, последният от които бе полицейската реформа, не се приемат добре от лидерите на РС. 
						Политиците, които търсят отговор от международния администратор в БиХ, ще се окаже, че чукат на погрешна врата. Върховният представител Пади Ашдаун даде ясно да се разбере, че всяка конститиционна промяна трябва да стане на базата на постигнат консенсус между политиците. Чужденците, които помогнаха в преговорите за прекратяване на войната преди десет години, споделят същото мнение. "Дейтън бе рамката и всеки, който желае да я подобри, трябва сам да направи опит за това. Ние ще се съгласим с всичко, за което се договорят трите групи", каза бившият американски участник в преговорите Ричърд Холбрук по време на посещение тук през октомври 2003 г. Шведският дипломат Карл Билд, който бе главният представител на ЕС на преговорите към края на войната и човекът, който има заслугата за "сложния документ", направи подобни коментари в различни интервюта. 
						Други външни играчи като Руската федерация са по-малко склонни да поощряват политиците да говорят за промени. Министърът на външните работи Сергей Лавров каза през януари, че Дейтън трябва да остане фундамента на БиХ, особено при осигуряването на равноправни отношения между трите народа. 
						Тези "равноправни отношения", обаче, са това, което критиците на конституцията се опитват да постигнат, като говорят за промени. По конституция тримата члена на президентството - хърватин, мюсюлманин и сърбин - трябва да бъдат избирани от териториите на общностите. На практика това означава, сърбин, живеещ във федерацията може да гласува само за мюсюлманин или хърватин, а хърватите или мюсюлманите в РС могат гласуват само за сърбин. 
						
Върховният представител Пади Ашдаун каза, че всяка промяна в конституцията трябва да се основава на постигнат консенсус между политиците в БиХ. [AФП]
						Това не представляваше сериозен проблем в годините непосредствено след Дейтън, когато в центъра на вниманието бе въпросът дали ще се запази мирът въобще и когато завръщането на бежанците и законите за собствеността съществуваха само на хартия. Почти десет години по-късно, обаче, правозащитните групи и неправителствените организации гледат на основаващите се върху интересите на общностите правила като привилегии на етническите групи за сметка на правата на индивида. 
						Базираната в Берлин Инициатива за европейска стабилност (ИЕС) предложи новаторско решение: премахване на федерацията. 
						"Бръчко има много компетенции, РС има много компетенции, кантонът Тузла има много компетенции, но не е съвсем ясно къде е мястото на федерацията", каза директорът на ИЕС Джерълд Кнаус по телефона от Лондон. "Въз основа на консултациите ни с политици от всички лагери ние предложихме премахване на това ниво на държавно управление, което няма подкрепата на никого - хърватите искат да премахнат федерацията, бошняците искат да премахнат и РС и федерацията - никой не желае да защитава федерацията. 
						Кнаус каза, че планът, който призовава за превръщане на десетте кантона на федерацията в "административни единици" заедно с РС и областта Бръчко, може да накара политиците в РС да се съгласят да говорят за промени. Във всеки случай, политиците в Сараево, желаещи промени, трябва да се научат да агитират за своите инициативи, по същия начин, както това правеха техните европейски и американски партньори в продължение на години. 
						"Бихме искали да видим политиците в Сараево да тръгнат да обясняват как една по-силна държава ще бъде от полза на сръбските фермери и сръбските бизнесмени", заяви той. "Ако искат да въведат в селското стопанство общодържавна институция за координация, те трябва да покажат на сръбските фермери, че това е в техен интерес, тъй като по този начин те ще могат да получат достъп до фондовете на ЕС".
						ЕИС предизвика спорове през 2003 г., когато призова за премахване на широките пълномощия на Ашдаун да уволнява служители и налага закони в БиХ. Сегашният план може и да не е толкова впечатляващ, но не е по-малко спорен сред политиците в РС, които са за запазване на общностите. 
						"Мисля, че кантоните във федерацията трябва да бъдат премахнати, но не и федерацията", каза Петър Кунич, професор по право в Баня Лука, който е един от деветте члена на парламентарната комисия по конституционния закон. 
						Тъй като дейтънската конституция признава общностите, но не и десетте кантона на федерацията, няма нужда тя да бъде променена, каза Кунич. Вместо това, тя трябва точно да бъде спазвана, докато БиХ не успее да се приближи до европейските структури. 
						"Няма конституция по света без недостатъци", заяви той. "Сега не е времето за промени в конституцията. Няма нужда сега да се изразходва енергия за неща, които не са от полза на никого". 
						Кунич каза, че всеки който повдига този въпрос сега, има "скрити планове" - мнение, което се споделя от политиците от Сръбската демократическа партия. "Все още има партии и лица във федерацията, които се опитват да реализират някои от целите си, които не успяха да постигнат по време на войната", каза заместник-председателят на паратиятя Бошко Силегович в статия, публикувана във всекидневника в Баня Лука "Незивисне Новине" като част от поредицата материали по въпроса за промяна на конституцията. "Тези принудителни инициативи само укрепват редиците на всички политически партии в РС в тяхното съпротивление срещу промяна на конституцията". 
						Обсадният манталитет в РС, в съчетание с надеждата на отделни представители на сараевската школа, че международната общност един ден едностранно ще премахне общностите, сдържат политиците да не започват сериозни дискусии за конституционни промени. 
						"Трябва да се промени очакването в някои хора, че ще има радикална промяна, наложена отгоре, поради което няма нужда от преговори", каза Кнаус. "Дотогава, докато това не се промени, няма да има консенсус по реформата".

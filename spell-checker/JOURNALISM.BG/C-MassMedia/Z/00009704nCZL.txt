В Белград се очаква да започне процесът срещу предполагаемите убийци на Стамболич
03/02/2004
 
БЕЛГРАД, Сърбия-Черна Гора -- Девет души, обвинени в убийството на бившия сръбски президент Иван Стамболич, ще бъдат изправени пред съда по-късно този месец, съобщават местните медии в понеделник (2 февруари). Стамболич, който някога бе смятан за идеологически наставник на Милошевич, изчезна по време на утринен крос в белградски парк през август 2000 г. Тялото му бе открито миналата година при полицейска акция, последвала убийството на Зоран Джинджич. Милорад Лукович - Легия, командир на звено за специални полицейски операции, ще бъде съден задочно, когато процесуалните действия започнат на 23 февруари.
Милошевич е обвинен в поръчителството на убийството на Стамболич, но неговото дело е отделено от тези на другите обвиняеми, тъй като понастоящем той е изправен на съд в Хага. Говорител в холандската столица заяви, че процесът срещу него във връзка с военни престъпления е отложен за пореден път, този път защото Милошевич е заболял от грип.
Във вторник се открива процесът за военни престъпления срещу бившия председател на парламента на босненските сърби Момчило Краешник. Той е обвинен в геноцид и планиране на кампанията за етническо прочистване срещу лица от несръбски произход по време на босненския конфликт в периода 1992-1995 г. (Би Би Си Уърлд - 03/02/04; АФП, Ройтърс - 02/02/04)

Съдия в Хага препоръча процесът срещу Караджич да започне
					21/08/2009
					 
						ХАГА, Холандия -- Съдията от предсъдебното производство Иън Бонъми каза в четвъртък (20 август), че според него делото срещу бившия лидер на босненските сърби Радован Караджич е готово за съдебния процес. Препоръката на Бонъми е важна за определяне на датата за започване на процеса. Съдията, който председателства за последен път предсъдебно съвещание, тъй като се оттегля по лични причини, поиска от прокуратурата да намали броя на свидетелите и документите, които смята да внесе. Говорителят на трибунала Кристиан Шартие каза в четвъртък, че "много скоро" ще бъде създаден нов предсъдебен състав, който ще определи датата за започване на процеса. Караджич е обвинен в геноцид, военни престъпления и престъпления срещу човечеството, свързани с конфликта в Босна и Херцеговина през 1992-1995 г. (Б92, Фонет, АФП - 20/08/09)

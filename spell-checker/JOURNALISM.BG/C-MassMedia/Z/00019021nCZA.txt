Белград и Подгорица установиха дипломатически отношения
					23/06/2006
					От четвъртък двете бивши членки на държавния съюз Сърбия и Черна гора имат установени дипломатически отношения и възнамеряват да си разменят посланици.
					От Игор Йованович за Southeast European Times от Белград – 23/06/06
 
					 
						
Сръбският външен министър Вук Драшкович (вдясно) и черногорският му колега Миодраг Влахович си разменят документите за установяване на дипломатически отношения. [Гети Имиджис]
						Външните министри на Сърбия и Черна гора, Вук Драшкович и Миодраг Влахович, подписаха в четвъртък (22 юни) протокол за установяване на пълни дипломатически отношения между двете държави и заявиха, че ще продължат да работят за подобряване на връзките. 
						"Политическите партии, властите, опозицията, изборите, победата, поражението, дори животът са преходни. Отличните отношения между Сърбия и Черна гора трябва да бъдат непреходни. Нищо не трябва да хвърля дори и най-малка сянка върху това, което сърби и черногорци, Сърбия и Черна гора, винаги са били едни за други," каза Драшкович след подписването на протокола. 
						Влахович, който прави своето първо посещение в Сърбия след обявяването на независимостта на Черна гора, заяви, че "има честта да подпише документ с безспорна историческа стойност". 
						Сръбският кабинет постигна договореност да признае Черна гора на 15 юни, десет дни, след като парламентът потвърди собствената независимост на Сърбия. Черна гора стана независима държава след референдум на 21 май. 
						Драшкович каза, че Сърбия и Черна гора ще си разменят посланици възможно най-скоро, добавяйки, че двамата с Влахович са се договорили да се спазва принципът на реципрочност. 
						"Черна гора и Сърбия са отново заедно в качество и по начин, които им позволяват да бъдат равни и в услуга една на друга, както винаги е било в историята," каза Влахович. 
						В четвъртък знамето на Сърбия и Черна гора бе официално свалено пред централата на ОССЕ във Виена и заменено със сръбския флаг. Същевременно бе вдигнато и знамето на Черна гора, която стана 56-ият член на организацията. 
						Членството на Черна гора бе потвърдено по време на заседание на Постоянния съвет на ОССЕ, председателствано от белгийският посланик Бертран дьо Кромбруге, който покани черногорския представител да заеме мястото си сред представителите на другите страни. 
						Съветът за сигурност на ООН препоръча Черна гора да стане 192-ият член на световната организация. Очаква се Общото събрание да гласува предложението идната седмица, а дипломати твърдят, че се очаква рутинно одобрение. С това Черна гора ще стане първият нов член на ООН от 2002 г. насам, когато бе приет Източен Тимор.

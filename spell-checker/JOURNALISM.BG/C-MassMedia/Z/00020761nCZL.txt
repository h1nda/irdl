Румънски прокурори разпитват бивш държавен служител във връзка с приватизационни сделки в областта на енергетиката
					26/11/2006
					 
						БУКУРЕЩ, Румъния -- Съобщава се, че прокурори са разпитвали бивш държавен служител в петък (24 ноември) във връзка със скандал около сключването на приватизационни сделки в областта на енергетиката през последните години. Местните медии съобщиха в събота, че бившият заместник-ръководител на Службата за държавни активи и приватизация в индустрията, Доринел Мучеа, е бил разпитван в продължение на четири часа и впоследствие му е било забранено да напуска Букурещ, в случай че се наложи ново изслушване. Съобщава се, че Мучеа е заподозрян в икономически шпионаж, свързан с предаване на конфиденциална информация по приватизацията на пет румънски компании на български гражданин Стамен Станчев, който е бил заподозрян във връзки с организираната престъпност. Съдебните власти в Румъния съобщиха миналата седмица, че са започнали разследване на приватизационните сделки в енергийния сектор. (Монитор - 26/11/06; Медиафакс, Гандул, Журналул насионал, Зиуа - 25/11/06)

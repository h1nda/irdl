Сръбската полиция задържа бивши членове на "Скорпионите" заради нападение срещу журналист
					10/05/2007
					Осем бивши членове на военизиран отряд са разпитвани във връзка с хвърлената през април граната в дома на известния журналист Деян Анастасиевич.
					От Давор Коникушич за Southeast European Times от Белград – 10/05/07
 
					 
						
Граната избухна пред апартамента на сръбския журналист Деян Анастасиевич миналия месец. [АФП]
						В сряда (9 май) сръбската полиция съобщи, че е задържала осем души във връзка с нападението срещу дома на журналиста миналия месец. Заподозрените лица са бивши членове на военизирания отряд "Скорпиони", замесен в заснетата екзекуция на шестима мюсюлмани от Сребреница през 1995 г. 
						Две ръчни гранати са били поставени пред прозореца на спалнята на репортера от "Време" Деян Анастасиевич в ранните часове на 14 април. Едната е избухнала, а другата не. Макар и никой да не е бил ранен, взривът е причинил сериозни щети. 
						В статия в списание "Тайм" Анастасиевич предполага, че вероятно нападението е било свързано с негово изказване по телевизията, в което е обсъждал клането в Сребреница и присъдата, произнесена от белградски съд срещу четирима членове на "Скорпионите", които се виждат на заснетата на видеозапис езкзекуция. 
						Мъжете бяха осъдени на общо 58 години затвор. 
						"Както много съвестни хора в Сърбия, аз бях разочарован и донякъде ядосан от изхода на процеса и изразих мнението си по телевизията," писа Анастасиевич. "Предполагам, че това е провокирало някого от другия лагер." 
						Сребреница е "тема, която много от моите сръбски съграждани биха предпочели да забравят", писа той. 
						След нападението Анастасиевич получи безусловната подкрепа на свои колеги и на обществеността. Независимият съюз на журналистите в Сърбия излъчва ежедневно призиви извършителят да бъде намерен и изправен пред правосъдието. 
						"Този случай не трябва да се потули," каза заместник-председателят на съюза Джордже Влаич. "Той не трябва да се превърне в нова нерешена загадка. Някъде трябва да се сложи черта и да се каже: "Стига вече!" 
						Журналисти в Сърбия неколкократно са били обект на нападение, особено по време на управлението на Слободан Милошевич. Последният инцидент предизвика опасения, че Сърбия се връща към насилието и "отявления национализъм", отчасти поради разочарованието във връзка с Косово и неспособността на демократичните партии да сформират ново правителство. 
						"Само през последните три месеца е имало 111 нападения по политически причини, а думи на омраза все по-често се появяват в медиите и политиката. Обекти на нападенията са активисти за човешки права, журналисти и политици, които се осмеляват да се противопоставят на националистите," смята Анастасиевич. 
						Криминологът Добривое Радованович казва, че държавата често си затваря очите за ултранационалистическите организации, дори и те да са свързани с престъпността или в миналото да са използвали насилие. 
						"Подобни организации съществуват в Сърбия. Те имат достатъчно средства и последователи, готови да нападнат журналист, ако не са съгласни с мнението му," казва Радованович. 
						"Създадена е такава атмосфера, в която маниаци, крадци и престъпници се насърчават да убиват," каза Милош Вашич, колега на Анастасиевич във "Време".

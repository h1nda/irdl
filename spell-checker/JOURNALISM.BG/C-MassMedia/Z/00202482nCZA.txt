ЕС: "Косово трябва да поддържа темпото"
					29/03/2012
					На Косово му предстои упорита работа във връзка с планираната първа стъпка по пътя към ЕС.
					От Линда Карадаку за Southeast European Times от Прищина -- 29/03/12
 
					 
						
Корупцията е един от проблемите, с които Косово трябва да се справи, преди да се присъедини към ЕС. [Ройтерс]
						Започвайки предварително проучване за Косово, ЕС иска от страната да изпълни редица условия, за да докаже, че е готова да се придвижи напред към евроинтеграцията. 
						По-специално основните сектори, в които Косово трябва да покаже напредък, са върховенството на закона, търговията, публичната администрация и икономическото развитие, които трябва да бъдат приведени в съответствие със стандартите на ЕС. 
						Във вторник (27 март) в Прищина еврокомисарят по разширяването Щефан Фюле даде начало на проучването, което е първата стъпка към подписването на Договор за стабилизация и асоцииране със Съюза. 
						"Днешното събитие... открива пътя за по-нататъшния напредък на Косово към ЕС. Предварителното проучване ще открие нова ера в отношенията ЕС- Косово. Трябва да поддържаме темпото", заяви Фюле. 
						"Това ще изисква широка обществена подкрепа и ангажираност от целия политически спектър", отбеляза Фюле, добавяйки, че е обяснил на премиера на Косово Хашим Тачи "какво ще правим и освен това какво очакваме от това правителство." 
						"Същото важи и за отношенията с вашите съседи. Важно е за бъдещето на Косово отношенията със Сърбия да се развият бързо и в положителна посока - това включва сътрудничество със сърбите в Северно Косово", заяви Фюле. 
						Той определи също някои срокове за Косово и заяви, че ЕС ще изпрати мисия през юни, за да прегледа напредъка на страната. 
						"По отношение на върховенството на закона искам да започна в края на май в Брюксел структуриран диалог със заместник министър-председателя Хайредин Кучи и министъра на вътрешните работи Байрам Реджепи", заяви Фюле. 
						Министърът на евроинтеграцията Вльора Читаку заяви, че интеграцията в ЕС е един от най-силните консенсуси, които Косово е постигало като общество. 
						"Сега това ще се конкретизира с наръчника за реформите, които трябва да предприемем - не само като правителство, но и като общество", заяви Читаку за SETimes. 
						Косовският анализатор и университетски преподавател Белул Бечай каза, че най-трудната реформа ще бъде свързана с т.нар. "Мадридски критерии" за държавната администрация. 
						"[Този критерий ще бъде] труден за изпълнение [заради] голямата политизация на администрацията и липсата на бюджет за тяхната професионална квалификация", каза Бечай за SETimes. 
						Той заяви, че хармонизирането на косовските закони с европейското право ще има и висока финансова цена. 
						"Този финансов разход не може да бъде поет при сегашните обстоятелства", каза той, визирайки световната икономическа криза, както и бюджетния дефицит на Косово. 
						Тачи подчерта, че Косово ще трябва да изпълни европейските критерии и да се изравни с държавите от региона. 
						"Първото десетилетие на този век може да се смята за период на изграждане на държавата Косово; това десетилетие е десетилетието на европеизацията и интеграцията на Косово в евро-атлантическите структури", заяви Тачи пред репортери във вторник. 
						Страните от региона се приближиха до ЕС след години на преговори и изпълнение на поставените критерии. 
						България, Румъния и Словения се присъединиха към ЕС през 2007 г. Хърватия подписа и ратифицира договора за присъединяване и очаква да се присъедини към Съюза догодина. Македония, Черна гора и Сърбия са страни кандидатки, а Босна и Херцеговина и Албания са подписали Договора за стабилизация и асоцииране. 
						Живеещият в Прищина Наим Незири каза, че хората разбират, че "ЕС има условия за всяка държава, която иска да се присъедини..., това са техните условия. От нас зависи какво и колко ще направим, за да ги изпълним", каза Незири за SETimes. 
						Мимоса Хасанрамай е по-предпазлива в думите си. "Би отнело години да изпълним всички тези условия..., кой знае кога наистина ще влезем в ЕС", каза тя за SETimes. 
					
				
			
					 
					
 
 

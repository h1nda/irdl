Според Македония и Сърбия-Черна гора, главна заплаха за сигурността е организираната престъпност
28/02/2003
 
СКОПИЕ, Македония -- Външните министри на Македония и Сърбия-Черна гора посочиха организираната престъпност като главна заплаха за стабилността на Балканите на срещата си в четвъртък (27 февруари). Илинка Митрева и Горан Свиланович се съгласиха, че последните инциденти в региона са по-скоро дело на престъпни групировки, отколкото отражение на междуетнически напрежения. "Главната заплаха за стабилността в региона не идва от нашите съседи, а от организираната престъпност", заяви Свиланович след срещата. Според двамата министри приходите от проституция и незаконен трафик се използват за финансиране на "терористична" дейност. Свиланович заяви, че двете страни не се опасяват от възобновяване на насилието тази пролет, тъй като екстремистите, действащи в южна Сърбия и Македония, няма да срещнат подкрепа от страна на международната общност. Преди да отпътува, той се срещна с президента Борис Трайковски и премиера Бранко Цървенковски. (Дневник - 28/02/03; AП, AФП, MИА, A1 ТВ, Maкфакс - 27/02/03)

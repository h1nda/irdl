Сръбски свещеник бе уволнен за побой над наркозависими
					28/05/2009
					 
						БЕЛГРАД, Сърбия -- Православната църква е уволнила свещеник, който е оглавявал център за лечение на наркозависими, след излъчването на видеозаписи, на които се вижда как той нанася побой над пациенти. Митрополит Артемие съобщи за това в сряда (27 май). Центърът, който се намира в манастира "Църна Река" на около 300 километра югозападно от Белград, може да бъде затворен, ако разследването потвърди, че там се прилага насилие. Засега той е отворен, въпреки настояването на Светия синод за затварянето му поради многобройните оплаквания от пациенти и техните родители. Понастоящем в центъра се лекуват около 200 души.
						Други новини от сряда -- Сръбският съд за военни престъпления осъди Боро Търбоевич на десет години затвор за престъпления срещу хърватски цивилни граждани през 1991 г. Прокуратурата заяви, че той е замесен във вземането на заложници, разделянето на мъже от жените им и убийствата на цивилни в училище във Велика Ператовица, което е било използвано като цивилен затвор по това време. Делото е едно от 12-те, които бяха прехвърлени в сръбския съд за военни престъпления по силата на споразумение за сътрудничество между двете страни. (ФоНет, Б92, Ройтерс - 27/05/09)

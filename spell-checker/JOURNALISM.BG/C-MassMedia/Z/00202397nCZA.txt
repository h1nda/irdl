Объркване във връзка с изборната реформа в Косово
					29/02/2012
					Липсата на единна позиция и необоснованите предложения отслабиха ролята на гражданското общество в изборната реформа в Косово.
					От Мухамет Брайшори за Southeast European Times от Прищина -- 29/02/12
 
					 
						
Масовите нарушения по време на изборите в Косово през декември 2010 г. предизвикаха призиви за реформа. [Ройтерс]
						Косовските НПО отправят предложения до парламентарната комисия за изборната реформа, но различните им предложения разделят мненията относно типа изборна система, която трябва да бъде приета. 
						Миналия май парламентът възложи на комисията да приложи нова система, която да включва мерки против изборни измами, за да престанат постоянните нарушения. Парламентът запази две места за представители на гражданското общество. 
						"Различните позиции са лишени от ясни аргументи, те са зле формулирани и отслабват позицията на гражданското общество пред комисията. Накрая комисията ще вземе предвид само насоките на политическите партии", заяви за SETimes изпълнителният директор на Центъра за европейска политика Дрита Малоку. 
						Малоку каза, че единната позиция на гражданското общество ще спомогне за най-добрите изборни модели, които да са в интерес на гражданите, а не на партиите, които ги представляват. 
						"Системата трябваше да се провали по време на изборите заради това, което смятахме за погрешно. Трябва обаче да бъдат обвинявани хората, защото те администрират изборите, не системата", заяви за SETimes Леонора Крюезиу, директор на Прищинския институт за политически изследвания (ПИПИ). 
						Първо трябва да има дебат дали изобщо да се променя изборната система, каза Крюезиу. 
						Вместо това различни НПО бързат да отправят предложения, дори да им липсват знания за изборните системи, добави тя. 
						В момента гражданското общество се опитва да постигне единна позиция чрез създаването на "Форум за реформата", мрежа от многоетнически НПО и изборни експерти. 
						"Последните избори накърниха и без това крехката демокрация в Косово. За да не се случва повече това, което се случи, са мобилизирани голям брой участници, включително голям брой НПО", заяви за SETimes представителят на института "Демокрация за развитие" Валмир Исмаили. 
						Според Исмаили "Форум за реформата" има за цел постигането на консенсус между различните представители на гражданското общество, включително НПО, които не са част от него. 
						НПО вече постигнаха компромис и ще започнат кампания в негова подкрепа в цяло Косово, заяви той. 
						Гражданското общество обаче е отслабено заради малкия брой представители в парламентарната комисия. Това положение намалява прозрачността и пълнотата на реформата и намалява усилията на комисията. 
						"Подходът на политическите партии е несериозен, защото хората в комисията, избрани от тях, с много малки изключения, нямат голямо влияние в партиите, които представляват", каза Исмаили. 
						Все още различията остават. "Форум за реформата" предложи в Косово да има седем избирателни района с отворени листи. 
						В отговор на това от ПИПИ отвърнаха, че разделянето на много избирателни райони би попречило на конкуренцията в Косово и ще доведе до регионализация, основаваща се на "крепостите" на дадена политическа партия. 
						"ПИПИ е за един избирателен район и затворени листи. Изборното разделяне на много избирателни райони се смята за един от най-големите рискове за изборната система през 2012 г., един вид политическо самоубийство", заяви Крюезиу. 
						Гласоподавателите казват, че знаят малко за работата на комисията, объркани са от предложенията на гражданското общество и са разтревожени за изхода на реформата. 
						"Беше срамота какви избори имахме последния път. Сега виждаме, че правят нещо, но наистина не знам какво точно ще се случи. Политическите партии отново ще извършат [измама], каза за SETimes живеещият в Прищина Тахир Бердюнай, на 60 г.

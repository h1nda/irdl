Сръбски съд осъди четирима бивши полицаи за убийства в Косово
					24/04/2009
					Четирима бивши сръбски полицаи получиха присъди от 13 до 20 години затвор, след като в четвъртък белградски съд ги обяви за виновни в убийството на 48 косовски албанци през 1999 г. Съдът оправда трима други обвиняеми.
					(Би Би Си, Евронюз, ФТ - 24/04/09; АП, Ройтерс, АФП, ДПА, АКИ, Бета, Б92 - 23/04/09)
 
					 
						
Според съда сред жертвите на най-голямата проява на жестокост срещу цивилни граждани по време на двегодишните бунтове в Косово е имало жени, деца и възрастни хора. [АФП]
						В четвъртък (23 април) Специалният съд за военни престъпления в Белград осъди четирима бивши полицейски служители за убийството на 48 етнически албанци по време на конфликта от 1998-1999 г. в Косово и ги осъди на общо 68 години затвор. 
						Радойко Репанович, бивш полицейски началник в разположения на около 60 км югоизточно от Прищина град Сува Река, и друг местен полицейски служител, Сладжан Чукарич, получиха максимални присъди от по 20 години затвор. Други двама бивши полицаи, Мирослав Петкович и Милорад Нишавич, бяха осъдени съответно на 15 и 13 години лишаване от свобода. 
						"Те бяха обявени за виновни за извършването на военни престъпления срещу цивилни граждани," заяви съдия Винка Бераха Никичевич при прочитането на присъдата. 
						Останалите трима подсъдими, срещу които бяха предявени обвинения за клането през 1999 г. в Сува Река - Радослав Митрович, Ненад Йованович и Зоран Петкович - обаче бяха оправдани. Митрович, бивш командир на специална полицейска част и първият обвиняем, който бе арестуван от полицията, първоначално бе обвинен, че е наредил извършването на убийствата. 
						Всички освен две от жертвите на клането са принадлежали към едно семейство. Между тях е имало две деца, бременна жена и 100-годишна жена, съобщи АП, цитирайки присъдата. На 26 март 1999 г. сръбски полицeйски служители арестували членове на семейство Бериша и ги убили с изстрели и ръчни гранати. 
						Шурета Бериша, която оцеляла, след като се престорила на умряла и скочила от камиона, с който били пренасяни телата, е сред над 100-те свидетели, дали показания. 
						Телата на жертвите от Сува Река са сред повече от 800-те тела, които сръбските сили за сигурност по-късно транспортират до Сърбия и погребват в два масови гроба там. 
						 Тези гробове бяха намерени през 2001 г., само няколко месеца след арестуването на бившия сръбски президент Слободан Милошевич. 
						Според публикуваните тогава сведения по много от намерените в двата гроба тела е имало следи от мъчения и насилствена смърт. 
						Сръбските прокурори за военни престъпления заявиха, че ще обжалват, като бяха особено изненадани от оправдателната присъда на Митрович. "Не можем да бъдем доволни от присъдата," заяви говорителят на Прокуратурата Бруно Векарич. "Не бе раздадено правосъдие." 
						Приветствайки съдебното решение на Белград, властите в Косово отправиха призив към Сърбия да изправи пред съда всички извършители на военни престъпления срещу етнически албанци по време на конфликта от 1998-1999 г. 
						"Приветстваме всяко решение на съда и правосъдието, което хвърля светлина [върху] извършените в Косово жестокости по време на войната," заяви в четвъртък говорителят на косовското правителство Мемли Красничи. "Въпреки това смятаме, че този процес не трябва да приключи с едно дело."

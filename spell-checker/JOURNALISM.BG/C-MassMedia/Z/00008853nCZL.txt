Прокурорите на ООН препоръчват присъда между 15 и 20 години лишаване от свобода за участник в клането в Сребреница
28/10/2003
Бившият капитан от босненско-сръбската армия Момир Николич, който през септември се превърна в най-старшия офицер, разполагащ с вътрешна информация и дал показания за клането в Сребреница, може да отиде в затвора заради ролята си в това престъпление.
(АП, АФП - 27/10/03; Ню Йорк Таймз- 12/10/03; МТБЮ)
 
 
Прокурорите от Трибунала на ООН за военните престъпления препоръчаха в понеделник (27 октомври) бившият капитан от босненско-сръбската армия Момир Николич да получи присъда между 15 и 20 години лишаване от свобода за ролята му при избиването на повече от 7 000 деца и мъже мюсюлмани в Сребреница през 1995 г.
Като част от споразумението с прокурорите Николич се призна за виновен през май по едно обвинение в преследване и се съгласи да даде показания срещу други лица, заподозрени във военни престъпления. В замяна на това бяха оттеглени четири други обвинения срещу него, включително това в геноцид.
"Препоръчваме въз основа на постигнатото споразумение Николич да получи присъда между 15 и 20 години лишаване от свобода," заяви прокурорът в Международния наказателен трибунал за бивша Югославия (МТБЮ) Питър МакКлоски по време на заседание за определяне размера на наказанието в Хагския съд. Той освен това потвърди, че в съответствие със споразумението Николич "сътрудничеше пълноценно и неговите показания бяха достоверни".
48-годишният Николич е бил помощник-командир по сигурността и разузнаването на бригадата "Братунац", една от частите на босненско-сръбската армия, която е взела пряко участие в офанзивата от юли 1995 година срещу обявената от ООН "зона за сигурност" на ООН в източна Босна и Херцеговина (БиХ), където бе предоставено убежище на около 30 000 бежанци мюсюлмани. След превземането на анклава на 11 юли 1995 г. войските, ръководени от босненско-сръбския армейски командир Ратко Младич, са екзекутирали поголовно повече от 7 000 деца и мъже мюсюлмани на възраст между 16 и 60 години.
През май Николич призна, че убийствата в Сребреница са били извършени, "тъй като жертвите бяха босненски мюсюлмани". В собственоръчно подписана писмена декларация, приложена към споразумението, той също така признава, че е участвал в среща на 12 юли 1995 г., където се е обсъждала "операция по извозване на жените и децата до Кладане и за отделяне, задържане и избиване на читавите мъже мюсюлмани в Потокари".Той освен това заяви, че по заповед на неговите началници той е " координирал действията по ексхумацията и повторното погребване на мюсюлмани от средата на септември до октомври 1995 г."
През септември Николич се превърна в най-висшия босненско-сръбски офицер, разполагащ с вътрешна информация и дал показания във връзка с масовите убийства.
В показания, дадени под клетва по време на процеса срещу полковник Видое Благоевич, командир на бригадата " Братунац" и подполковник Драган Йокич, Николич свидетелства "от първа ръка" за събитията около клането, разказвайки подробно за командната верига на босненско-сръбската армия.
Младич и военно-временният лидер на босненските сърби Радован Караджич, двамата най-търсени от трибунала на ООН укриващи се обвиняеми- са обвинени в геноцид за ролята им в този инцидент, най-мащабното масово убийство в Европа след края на Втората световна война. Бившият югославски президент Слободан Милошевич също бе обвинен по тези пунктове. Според Николич убийствата са били част от разработен план.
Препоръките на прокуратурата за размера на присъдата не са задължителни за съдиите. Николич може да получи максимална присъда доживотен затвор. Адвокатите му поискаха десетгодишна присъда.
Също в понеделник Трибуналът на ООН за военни престъпления отложи първото си заседание на процеса срещу бившия офицер от югославската армия Владимир "Рамбо" Ковачевич. Той трябваше да се яви пред съда, за да направи заявление по шестте пункта от обвиненията във военни престъпления във връзка с обстрелването на Дубровник през 1991 г. Според говорителя на съда Ковачевич е бил твърде болен, за да се яви на заседанието. Адвокатът му в Белград междувременно заяви пред репортери, че Ковачевич иска да замени назначения от съда адвокат и понастоящем разглежда няколко кандидатури за този пост.

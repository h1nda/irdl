Заплатите и пенсиите в Югоизточна Европа показват тревожно съотношение
					12/06/2012
					Световната рецесия оказва влияние върху процента на безработицата, причинявайки проблеми с пенсионните фондове, което на свой ред подхранва сивата икономика в Западните Балкани. 
					От Ивана Йованович за Southeast European Times от Белград -- 12/06/12 
 
					 
						
Бъдещето на пенсионните фондове в Западните Балкани изглежда мрачно. [Ройтерс] 
						Нарастващият брой на пенсиите и намаляващият брой на заплатите оказват тревожно влияние върху регионалните икономики. Пенсиите се финансират от държавните фондове, които се събират от данъците върху заплатите. Растящата безработица, нелегалният труд и закъсненията при получаването на заплатите имат главна вина за тази тенденция. 
						Разликата в броя на заетите лица и пенсионерите в Сърбия е 46 000 души, като пенсионерите са повече на брой. 
						Според Сръбското статистическо бюро близо 60 000 работници не получават заплати и в резултат държавата не може да събере данъците от неизплатените възнаграждения. 
						"Сърбия няма финансова дисциплина и събирането на данъците е слабо. Държавните компании и тези, които се преструктурират, но са управлявани от държавата, са най-зле", каза за SETimes Ранка Савич, председател на Асоциацията на независимите профсъюзи в Сърбия. 
						От работещите в Сърбия 31 % работят за държавата, в публичния сектор и в държавните компании. 
						Според Асоциацията на сръбските работници останалите са част от сивата икономика на страната. Повечето работници се насочват към нелегалния труд заради високите държавни данъци: 63,5 % от законните заплати отиват за сръбското правителство. 
						"Бизнесът е загубил 190 000 работници от 2008 г. насам. Затова не е изненадващо, че има по-малко пари за пенсии. Освен това с намаляването на броя на работниците се е увеличил броят на пенсионерите", каза за SETimes Драголюб Раич, говорител на Сръбската асоциация на работниците. 
						Драженко Лукац от Сръбската търговска камара заяви, че идеята за преструктуриране на пенсионния фонд, промени в данъчната и застрахователната политика и подобряване на общата заетост се основава на продажбата на държавната "Телеком", която е монополист на пазара. 
						"Нетната печалба на "Телеком Сърбия" е равна на 3,39 % от общите разходи на националните пенсионни фондове, което означава, че продажбата на 51 % от "Телеком Сърбия" и прехвърлянето на останалите 49 % към националния пенсионен фонд би подобрило сегашната ситуация и бъдещето на всички данъкоплатци", каза Лукац за SETimes. 
						В Хърватия съотношението между данъкоплатци и пенсионери е 1,19:1. С цел да се спре тази тенденция държавата издаде нов закон за данъците и намали данъка върху здравните осигуровки с 2 %. 
						С тази нова мярка стана ясно, че в Хърватия, според данни на правителството, 21 000 работодатели не са платили данъци за 121 000 работници. Според новия закон броят на платените данъци се е увеличил и някои компании са започнали да договарят изплащането на данъчните си задължения. 
						"Този [закон] няма да окаже съществено влияние върху броя на работодателите - той може символично да подобри съотношението между заплати и пенсии. [Въпреки че] има риск от увеличаване на незаконния труд, в комбинация със задълженията по закона за данъците и контрол от страна на данъчната инспекция негативните последствия могат да бъдат сведени до минимум", каза за SETimes Никола Бакасай, анализатор в хърватската брокерска компания "Фима Секюрити". 
						Ситуацията е тревожна и в съседна Федерация Босна и Херцеговина (ФБиХ), където около 220 000 пенсионери са получили пенсии миналия месец, а 240 000 работници са получили заплати. Общият брой на безработните във ФБиХ през май беше повече от половин милион души, което показва, че пенсионните дългове стабилно нарастват. 
						От друга страна, официалните данни от Агенцията по статистика на Република Сръбска показват, че на всеки работещ се падат по 1,18 пенсионери. 
						"Въпросът е дали хората, работещи за пенсиите си сега, ще ги получават в бъдеще. Въпрос на време е пенсионната система в БиХ да се срине", каза за SETimes Горан Радивояц, професор по икономика в Университета в Баня Лука. 
						В Черна гора ситуацията е малко по-добра, тъй като има 162 569 работещи и 100 000 пенсионери, според данни на Статистическата служба на страната. 
						
						Кореспондентът на SETimes в Баня Лука Дражен Ремикович участва в написването на тази статия.
					
					
				
			
					 
					
 
 

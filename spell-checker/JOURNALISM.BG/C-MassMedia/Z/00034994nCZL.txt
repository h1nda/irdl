Арестуваният в Косово заподозрян терорист беше идентифициран 
					18/06/2010
					 
						ПРИЩИНА, Косово -- Косовският албанец, издирван от Съединените щати по обвинения в тероризъм, беше идентифициран като Байрам Аслани, на 29 г. Арестуваният в Митровица в четвъртък (17 юни) мъж беше обвинен в САЩ за предоставяне на подкрепа на терористи и заговор за убийство, отвличане и повреждане на имущество в чужда държава. Министерството на правосъдието на САЩ го идентифицира като „Ебу Хатаб” и твърди, че той е заговорничил с други осем души, арестувани в САЩ миналата година и осъдени в Северна Каролина. Всички те са граждани на САЩ, освен Хюсен Шерифи, косовски гражданин със статут на постоянно пребиваващ в САЩ. Според обвиненията Аслани е предлагал на Шерифи джихадистки видеозаписи, за да убеди и други да се присъединят към каузата. Семейството на Аслани заяви, че той е невинен. (Експрес, Зери - 18/06/10; Кохавижън, РТК, ТВ 21 - 17/06/10)

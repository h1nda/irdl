Прокурорите на ООН потвърждават обвиненията срещу хърватски генерал
18/06/2003
 
ЗАГРЕБ, Хърватия -- Главният прокурор на Трибунала на ООН Карла дел Понте е изпратила писмо на хърватския президент Стипе Месич, уведомявайки го, че прокурорите в Хага не възнамеряват да оттеглят обвиненията си срещу генерал Анте Готовина. Писмото, изпратено в отговор на искане от страна на Месич, бе огласено от канцеларията на президента във вторник (17 юни). Дел Понте добави, че най-важният хърватски заподозрян в извършване на военни престъпления трябва да се предаде или да бъде арестуван и екстрадиран. Готовина започна да се укрива през 2001 година веднага щом бе официално обвинен за убийството на 150 сърби по време на военна операция през 1995 година в южна Хърватия. В интервю за местен вестник миналата седмица Готовина заяви, че е готов да разговаря със следователите от ООН. (АФП, ХИНА - 17/06/03)

Делова хроника
21/05/2004
Преглед на деловите и икономическите новини от Балканите след 14 май.
(Различни източници) - 14/05/04 - 21/05/04)
 
 
Зоран Янкович (вторият отдясно), собственик на словенската компания "Меркатор", се срещна с македонския президент Бранко Цървенковски (вдясно) в четвъртък (20 май), за да обсъдят споразумение за разширяване и за откриването на търговски център в Скопие. [Томислав Георгиев]
Преглед на деловите и икономическите новини от Балканите след 14 май:
Стратегията за средносрочно развитие на Босна и Херцеговина, представена в Сараево на 17 май, предвижда икономиката на страната да стане самостоятелна до 2007 г. Очаква се, че дотогава БиХ ще е възстановила своята кредитна надеждност на международните пазари и ще е изградила функционираща пазарна икономика, се отбелязва в плана.
***
Екип на МВФ, воден от ръководителя на бюрото на Фонда в Македония, Франек Розвадовски, пристигна в страната, за да направи преглед на сътрудничеството през последните 10 години. Очаква се делегацията да се срещне с министъра на финансите Никола Поповски и други официални лица, за да обсъди възможното удължаване на срока на действащото споразумение за още шест месеца, до края на 2004 г., или сключването на ново стендбай споразумение.
***
Световната банка съобщи, че е одобрила 13 помощи за Албания в рамките на своята Програма за малки безвъзмездни помощи, чиято цел е да се засили ролята организациите на гражданското общество в страната. Тиранското бюро на банката прегледа 62 предложения за проекти, преди да направи избора си. Общото финансиране по програмата възлиза на 48 000 долара.
***
На 17 май Съветът по далекосъобщения на Турция раздаде лицензи за далекосъобщителни телефонни услуги на 27 компании. Компаниите навлязоха на пазара, след като на 1 януари приключи монополът на "Тюрк телеком".
***
Австрийският консорциум АХВ, който включва "Райфайзен инвестмънт", САПП и "Драва трейдинг", ще контролира 70 % от ново съвместно предприятие, което ще управлява главния производител на целулоза и хартия в Босна и Херцеговина, "Натрон". Инвестициите на АХВ в "Натрон" по силата на споразумението трябва да достигнат 33 млн. евро.
***
Македонското правителство и гръцката индустриална групировка "Митилинеос" се споразумяха да започнат преговори за продажбата на оловно-цинковите мини "Саса" и "Злетово". Според съобщенията инвеститорът предлага да плати 650 000 евро за "Саса" и 250 000 евро за "Злетово". В двете мини работят над 2 500 души.
***
Хърватското правителство отпусна 250 000 евро на 35 неправителствени организации за реализиране на общо 100 екологични проекта. Финансирането е двойно по-голямо в сравнение с 2003 г., каза министърът на екологията.
***
Словенската верига универсални магазини "Меркатор" съобщи, че планира да инвестира 44,2 млн. евро в Хърватия тази година. От тази сума 26,7 млн. евро ще се използват за построяване на два търговски центъра в Осиек и Задар. "Меркатор" планира също да създаде 450 нови работни места през 2004 г., включително и в два нови магазина, които ще бъдат построени до края на годината в Даково и Чаковец.
***
Българската дирекция "Митници" съобщи, че е приходите й са били 614 млн. евро през първото тримесечие. През април приходите са се увеличили с 25 % в сравнение с миналата година. Но това е по-малко от увеличението от 31,4 %, отбелязано през март.

Британското председателство на ЕС приветства призива към Караджич да се предаде
					02/08/2005
					 
						ЛОНДОН, Великобритания -- В официално изявление в понеделник (1 август) британското председателство на ЕС приветства призива на Лиляна Зелен-Караджич към нейния съпруг, Радован Караджич. По време на телевизионно интервю, излъчено през уикенда, тя го помоли да се предаде на трибунала на ООН за военни престъпления заради семейството си. Председателството на ЕС похвали също сръбския президент Борис Тадич и президента на Република Сръбска (РС) Драган Чавич, които отново подчертаха необходимостта Караджич и другите обвиняеми да бъдат изправени пред съда в Хага . 
						Бившият военачалник на босненските сърби бе герой на филм, излъчен по сръбската телевизия късно в понеделник. В него Караджич бе представен като мегаломан и опортюнист, който е започнал кариерата си като беден поет и след това е бил последователно бизнесмен, птицевъд, психиатър на футболни отбори, актвист на движение за защита на околната среда и дребен престъпник, осъждан за измами. Във филма се цитират и изказвания на негови бивши колеги, които го описват като посредствен и небрежен лекар. Филмът е продукция на "Саут ийст нюз сървис Юръп" (СЕНСЕ), независима агенция, която се занимава с отразяването на съдебните процеси за военни престъпления в Хага. (Независне новине - 02/08/05; Уеб-сайт на ЕС, Танюг, РТРС, ПБС БиХ, Ройтерс - 01/08/05)

Турският премиер Ердоган призова Кадафи да се оттегли незабавно
					04/05/2011
					Премиерът на Турция заяви, че либийският лидер трябва да предаде властта в името на мира.
					(Гардиън, Уърлд Булетин - 04/05/11; Заман, Хюриет, Уърлд Булетин, Гласът на Америка, Би Би Си, Си Ен Ен, АГИ, Ал Арабия, Ал Джазира - 03/05/11)
 
					 
						
Турция призова либийския лидер Муамар Кадафи да се оттегли. [Ройтерс]
						Възприемайки по-твърд подход, във вторник (3 май) турският премиер Реджеп Тайип Ердоган направи изявление, с което призова либийския лидер Муамар Кадафи да се оттегли незабавно, давайки знак за нова промяна в политиката на Анкара към Триполи. 
						„В историята на Либия започна нов период. Вече няма какво повече да се каже по либийския въпрос”, заяви по време на телевизионна пресконференция в Истанбул лидерът на управляващата в Турция Партия на справедливостта и развитието (ПСР). „Това, което трябва да се направи на този етап, е Муамар Кадафи, който управлява в Триполи, Либия, да предаде незабавно властта и да изпълни своята историческа и хуманитарна отговорност.” 
						Ердоган направи изявлението един ден след като Турция временно затвори посолството си в Триполи и евакуира членовете на мисията в Тунис поради съображения за сигурност, но остави отворено консулството в контролирания от бунтовниците Бенгази. 
						По-рано в понеделник тълпи разгневени поддръжници на Кадафи нападнаха дипломатическите представителства на няколко държави от НАТО в отговор на въздушния удар на силите на НАТО в събота вечерта, при който бяха убити най-малкият син на либийския лидер и трима от внуците му. 
						Междувременно в понеделник либийските правителствени сили продължиха настъплението срещу контролираните от опозицията райони, включително срещу пристанищния град Мисурата и град Зинтан, причинявайки смъртта на стотици цивилни граждани. 
						Международната организация по миграция заяви във вторник, че в Мисурата има около 1 000 мигранти и ранени цивилни граждани, които трябва да бъдат евакуирани. 
						Първоначално Турция беше против военната намеса за прекратяване на насилствените мерки на силите на Кадафи срещу либийските цивилни граждани, които настояват за неговата оставка и за провеждането на демократични реформи. По-късно страната промени позицията си, като се присъедини към усилията на НАТО за налагане на оръжейно ембарго на Либия, с която Турция поддържа близки търговски отношения от години. 
						„Кадафи пренебрегна призивите за промяна в Либия и вместо това предпочете проливането на кръв и сълзи и оказването на натиск срещу собствения си народ”, каза Ердоган във вторник. 
						„При сегашните условия най-добрият начин е властта да се върне на истинския й притежател, либийския народ. Либия не е собственост на един човек или едно семейство”, е посочил той, цитиран от турския всекидневник „Хюриет”. 
						Вестникът изтъква и друга важна част от изявлението на премиера във вторник, където той определя ръководения от бунтовниците Преходен национален съвет (ПНС) в Бенгази като единствен партньор на Анкара в Либия. 
						Турция, заяви той, ще продължи да работи в тясно сътрудничество с ПНС за изпълнение на представената в началото на април пътна карта, която трябва да отвори пътя към процеса на демократични промени в Либия. 
						Според някои съобщения в медиите новата промяна в политиката се дължи на нарастващия обществен натиск на фона на продължаващите страдания на либийски цивилни граждани в навечерието на парламентарните избори на 12 юни в Турция.

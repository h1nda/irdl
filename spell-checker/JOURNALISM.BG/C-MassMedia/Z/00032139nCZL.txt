Антиизраелски протест събра стотици участници в Истанбул
					27/10/2009
					 
						АНКАРА, Турция -- Около 500 души се събраха в Истанбул в понеделник (26 октомври), за да протестират срещу действията на израелската полиция в джамията "Ал Акса" в Йерусалим. Протестиращите преминаха пред израелското консулство и изгориха израелско знаме. Демонстрацията бе в отговор на избухналото насилие в святото за мюсюлманите място, където палестинци замерваха израелски полицаи с камъни, а те отговориха с изстрели със зашеметяващи оръжия. "Ал Акса" е източник на религиозно напрежение през последните няколко седмици.
						Протестът в Истанбул бе проведен в обстановка на обтегнати отношения между Турция и Израел. Анкара отмени военно учение на своя територия по-рано този месец заради участието на Израел в него. Турция критикува Израел във връзка с насилието в ивицата Газа. (Синхуа, АП - 26/10/09)

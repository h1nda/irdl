Специална армейска част в Македония ще се доближи до стандартите на НАТО
21/10/2003
Процесът на преструктуриране на македонската армия е в ход. Властите обявиха наскоро формирането на нова специална част, която ще подпомага полицията в борбата срещу тероризма.
От Мария Лазарова за Southeast European Times в Скопие - 21/10/03
 
 
Македонските власти обявиха създаването на нова специална част към Македонската армия (МА), демонстрирайки, че процесът на преструктуриране на армията в съответствие със стандартите на НАТО е в ход. Страната се стреми към трансформиране на съществуващите подразделения в по-леки, мобилни и професионални сили.
Новата част бе формирана поради "вътрешни нужди, тъй като е очевидно, че Македония има необходимост от такова подразделение като подкрепление на полицията в борбата срещу тероризма," заяви военният министър Владо Бучковски. "Увеличаващият се принос на Македония към мироопазващите операции на НАТО е допълнителна причина за създаването на тази част", отбеляза той.
"Инвестирането в такава част е дългосрочен и оправдан ангажимент, който си струва заради ефекта върху интеграцията на Македония в НАТО и положителния опит в страната и чужбина, особено предвид участието в операция Свобода за Ирак," заяви говорителят на военното министерство Мариан Гюрковски.
Частта се състои от 1 000 военнослужещи, 60 % от които са от предишни специални части на МА. Според плановете тя ще постигне пълна оперативна съвместимост с НАТО до 2005 година. С помощта на съветници от НАТО, които ще осигурят съвместимостта, армията се обучава и екипира в съответствие с ревизираните приоритети. По време на неотдавнашното си посещение в страната Генералният секретар на НАТО Джордж Робъртсън бе запознат с новата част.
Парашутният корпус на ВВС, известен като "Вълците и рисовете", ще вземе участие в преструктурирането. Батальон от рейнджъри за разузнаване и събиране на информация ще действа в рамките на тази част. Стандартизацията на логистично-битовия капацитет и на средствата за комуникация, както и на техниката и въоръжението на специалните сили на армията и вътрешното министерство ще се осъществи с цел да се избегне дублирането и да се установят единни ставки за възнаграждение.
Предвижда се процес на поетапно формиране на частта, който се очаква да струва 20 млн. евро. Годишната издръжка на частта ще изисква 12 млн. евро. Средствата ще се осигуряват от бюджета и по линията на помощи и кредити от държави-партньори.
В някои ситуации подразделението за специални операции се очаква да осигурява поддръжка на МВР, особено на граничната полиция. Ето защо са планирани и съвместни тренировъчни учения.

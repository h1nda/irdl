Делова хроника
10/10/2003
Преглед на деловите и икономическите новини от Балканите след 3 октомври.
(Различни източници -- 03/10/03 - 10/10/03)
 
 
Преглед на деловите и икономическите новини от Балканите след 3 октомври:
Правителството на Косово се противопостави на решението на ЮНМИК да отложи приватизацията, като каза, че спирането на процеса сега ще доведе до дестабилизация. ЮНМИК обяви, че приватизацията ще бъде спряна, докато не бъде изяснен статутът на Косово.
***
Гръцки компании са инвестирали 1,6 млрд. евро в приблизително 1 500 фирми в България, каза гръцкият финансов министър Никос Христодулакис, като добави, че в резултат на това са открити 100 000 нови работни места. В България са инвестирани около 40 % от гръцките инвестиции в балканския регион.
***
Българската Национална електрическа компания (НЕК) подписа договор с австрийските фирми "Алпине Майредер Бау" и "Фербундплан" за строителство на водноелектрическа централа в Южна България. Очаква се разходите по проекта да бъдат 200 млн. евро. НЕК ще финансира около 50 % от проекта чрез свои собствени средства и банкови заеми. Австрийските фирми трябва да осигурят останалата част от финансирането.
***
Съветът на директорите на МВФ ще разгледа стендбай споразумение за 370 млн. евро с Румъния на 15 октомври -- една седмица по-късно от първоначално планираната дата. Очаква се фондът да одобри последния транш от 136 млн. евро по това споразумение.
***
Избрани са единадесет кандидати за участие в търга за приватизация на румънската национална петролна компания "Петром". Това са "Алон" (Съединени щати), "Коноко Филипс" (Великобритания), "Ени" (Италия), "Газпром" (Русия), "Гленкор" (Швейцария), "Хеленик Петролеум" (Гърция), МОЛ (Унгария), "Оксидентъл Ойл енд Газ Холдинг Корпорейшън" (Съединени щати), OMV (Австрия), "ПКН Орлен" (Полша) и ТНК-БП (Съединени щати). Четири предварителни оферти бяха отхвърлени поради несъответствие с тръжните критерии.
***
Посланикът на Канада в Гърция Филип Сомървил връчи тазгодишните гръцко-канадски бизнеснагради на три гръцки компании: "АСС Дифенс", "Психогиос Пабликейшънс" и "ТурГрийс СА". Наградите бяха дадени за приноса на фирмите в развитието на двустранните връзки.
***
Очаква се през следващата година да започне работата по проект, свързващ енергийната мрежа на Македония с България, според държавната електрическа компания на Македония ЕСМ. Компанията каза също, че планира да започне изграждането на 150-километров електропровод между двете страни след разговори за заем от ЕБВР в размер на 25,2 млн. евро.

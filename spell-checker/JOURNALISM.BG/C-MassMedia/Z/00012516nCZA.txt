Според Ашдаун напредъкът на БиХ зависи от сътрудничеството с МНТБЮ
					03/11/2004
					Отказът на Република Сръбска да сътрудничи с Трибунала на ООН за военните престъпления блокира прогреса на Босна и Херцеговина, предупреди Върховният представител Пади Ашдаун. Той призова властите в областта да пристъпят към арестите на лицата, които са обвинени във военни престъпления. 
					(Служба на върховния представител - 03/11/04; AП, Фена - 02/11/04)
 
					 
						
Върховният представител Пади Ашдаун заяви на босненските сърби, че бъдещето на страната зависи от сътрудничеството с Трибунала в Хага. [AФП]
						Върховният представител на международната общност в Босна и Херцеговина (БиХ) Пади Ашдаун заяви във вторник (2 ноември), че сръбската автономна област Република Сръбска (РС) отказва да сътрудничи с Трибунала на ООН за военни престъпления и това блокира по-нататъшния напредък на цялата страна. Призовавайки властите в РС да започнат с арестите на лица, обвинени във военни престъпления, Ашдаун посочи, че те разполагат с няколко седмици, за да докажат ангажимента си към изпълнението на своите международни задължения. 
						"Цели девет години вие не сътрудничите в ни най-малка степен за задържането на Радован Караджич и Ратко Младич," заяви британският дипломат в Баня Лука, обръщайки се към членовете на Националното събрание на РС (НСРС). Караджич и Младич са начело в листата на заподозрените във военни престъпления, издирвани от Международния наказателен трибунал за бивша Югославия (МНТБЮ). 
						Босненско-сръбските власти все още не са арестували нито един обвиняем във военни престъпления. Сътрудничеството с МНТБЮ е фундаментална разпоредба на Дейтънските мирни споразумения, довели до прекратяването на конфликта от 1992-1995 г. в БиХ. Сега те са част от Конституцията на БиХ. 
						"Въпросът е дали през следващите няколко седмици ще сложите точка на деветгодишния си отказ да изпълнявате международните си задължения към Хага, " каза Ашдаун. Той допълни, че мерките, които ще се предприемат от властите в РС през следващите седмици, ще определят дали вратите на ЕС и НАТО ще бъдат отворени или затворени. И двете организации дадоха ясно да се разбере, че сътрудничеството с Трибунала на ООН е ключово условие за присъединяване към техните структури. 
						Визитата на британския дипломат в Баня Лука идва в навечерието на две важни дати. На 23 ноември главният прокурор на ООН Карла дел Понте ще представи пред Съвета за сигурност на ООН доклад за сътрудничеството на тази държава с МНТБЮ. След това НАТО се очаква да обсъди отново кандидатурата на БиХ за приемане в програмата на Алианса "Партньорство за мир" (ПзМ) по време на срещата си на върха през декември. Отказът от сътрудничество с Трибунала на ООН бе цитиран през юни като причина за решението на Алианса да отложи поканата към БиХ за членство в ПзМ, първата стъпка към евентуално членство в НАТО. 
						Определяйки предупрежденията на Ашдаун като "реалистични", премиерът на РС Драган Микеревич се съгласи с необходимостта от "конкретни резултати" през следващите седмици. Сътрудничеството на автономната област с МНТБЮ може да се подобри, заяви той след разговорите с британския дипломат, ако всички компетентни органи разберат заплахите, идващи от международната общност. 
						Президентът на РС Драган Чавич и министърът на вътрешните работи Дарко Матиашевич също проведе среща с Ашдаун по време на визитата в Баня Лука. 
						Призовавайки всички лица, обвинени от МНТБЮ, да се предадат, Чавич каза, че е време РС да покаже ангажимента си за изпълнение на задълженията си към съда. 
						"В края на краищата, НСРС е приело резолюция и е призовало всички заподозрени във военни престъпления да се предадат," заяви президентът. " Напомням, че това е обща политическа позиция, позиция на парламента и на всички политически партии в него. Това е и моята позиция и позицията на онези, които разбират политическата среда, в която се намираме и какви политически и институционални последствия за РС могат да бъдат създадени от констатациите, които днес са валидни." 
						В сряда редакционна статия във всекидневника от БиХ Независне новине призова да се приемат съвсем сериозно предупрежденията на Ашдаун. Отказът на босненско-сръбските власти да сътрудничат пълноценно с МНТБЮ ги класифицира като ненадеждни партньори, посочи Александър Сикулич, отправяйки обвинение, че отговорните за предприемане на съответни действия просто чакат някой друг да им свърши работата. 
						Ако обвинените във военни престъпления са такива истински патриоти, за каквито се представят, те трябва да отидат в Хага и да докажат невинността си, изтъкна Секулич.

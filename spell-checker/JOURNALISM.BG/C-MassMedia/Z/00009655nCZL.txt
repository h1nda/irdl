Буш и Ердоган разговаряха за Ирак, Кипър и войната срещу тероризма
30/01/2004
Американският президент Джордж Буш увери турския премиер Реджеп Тайип Ердоган, че страната му не подкрепя разширяването на автономията на кюрдите в Северен Ирак. Двамата ръководители обсъдиха също и кипърския въпрос, както и войната срещу тероризма.
(Файненшъл таймс, Вошингтон поуст, Вошингтон таймс, Интърнешънъл хералд трибюн - 29/01/04; АП, АФП, Ройтерс, Гласът на Америка, ЕЮполитикс, Анадолска агенция, Белия дом, Вошингтон файл - 28/01/04)
 
 
Турският премиер Реджеп Тайип Ердоган приветства уверенията на президента Джордж Буш, че Съединените щати не подкрепят разширена автономия на кюрдите в Северен Ирак. "Желанието на Съединените щати е да има една мирна страна, демократичен Ирак с териториална цялост", каза Буш пред репортери след срещата с турския лидер в Овалния кабинет в сряда (28 януари).
Иракските кюрдски партии поискаха преходното законодателство на страната, което ще бъде прието в края на февруари, да постанови създаването на автономна държава на кюрдите. Анкара се противопоставя на това искане, защото се опасява, че една по-голяма автономия за кюрдите в Ирак може да насърчи нейното собствено доста голямо кюрдско малцинство да поиска независимост.
Между 1984 и 1999 г. сепаратистите, водени от забранената Кюрдска работническа партия (ПКК) - по-късно преименувана на КАДЕК, водиха 15-годишна въоръжена борба, която причини смъртта на около 30 000 души. Предполага се, че 5 000 бунтовници от турските кюрди вероятно се намират в северен Ирак.
"Получихме потвърждение от президента, че няма спорове относно териториалната цялост на Ирак", каза Ердоган. Той благодари на Буш за това, че САЩ са добавили в списъка на терористичните организации един нов клон на ПKK/KAДEK -"Националния конгрес на Кюрдистан" (KOНГРА-ГЕЛ).
"Временната администрация на коалицията, коалиционните сили и иракските сили за сигурност ще се отнасят към ПKK/KAДEK/KOНГРА-ГЕЛ като към терористи", каза американският граждански администратор на Ирак Л. Пол Бремър в изявление в сряда. "В новия Ирак няма място за тероризъм или терористични организации", добави той.
Войната срещу тероризма и последните събития, свързани с усилията за обединяване на Кипър, бяха другите основни точки от дневния ред на срещата между Буш и Ердоган във Вашингтон.
Като нарече Турция "приятел и важен съюзник на Америка", американският президент даде висока оценка на решимостта на Ердоган да се противопостави на тероризма. "И двамата знаем какво е сънародниците ни да стават жертва на безмилостните убийства на терористи. И двамата знаем, че трябва да продължим настъплението си срещу терористите и да ги изправим пред правосъдието, преди да са пострадали невинни хора", каза Буш.
"Очевидна е позицията на Турция в борбата срещу тероризма. Това трябва да е съвместно и международно дело, особено като се имат предвид събитията от 11 септември", каза Ердоган, като добави, че Анкара и Вашингтон "полагат съвместни усилия".
По кипърския въпрос Буш оцени усилията на Ердоган за разрешаване на дългогодишния спор за средиземноморския остров. По-късно прессекретарят на Белия дом Скот Маклелън призова за уреждане на въпроса, като каза, че то ще "донесе по-голяма стабилност и просперитет на всички хора от Кипър и Турция по пътя на задълбочаване на интеграцията им с Европа."

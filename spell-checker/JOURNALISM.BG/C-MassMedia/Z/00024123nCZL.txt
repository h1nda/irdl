Партизанска група заяви, че е готова да се сражава за независимостта на Косово
					05/10/2007
					 
						ПРИЩИНА, Косово, Сърбия -- В четвъртък (4 октомври) местна телевизия излъчи репортаж с четирима маскирани мъже, които са се представили като членове на доброволческа милиция, готова да се сражава за независимостта на Косово. Мъжете заявиха, че са част от "Албанската национална армия" (АНА), мистериозна групировка, появила се по време на конфликта в Македония през 2001 г. Те заявиха, че са обезпокоени от съобщенията, че е била сформирана сръбска милиция за борба срещу независимостта на Косово, както и от заплахите на сръбски официални представители, че Белград може да изпрати въоръжени сили в провинцията.
						След излъчването на репортажа по косовската телевизия РТК министър-председателят Агим Чеку каза, че АНА е изпратила тревожен сигнал до международната общност. Президентът Фатмир Сейдиу заяви, че обществеността трябва да знае, че не се нуждае от милиции, които да я защитават. Сръбският президент Борис Тадич излезе с изявление, призоваващо косовските етнически албански лидери да осъдят заплахите за насилие от страна на АНА. (Balkanweb, Танюг, РТК, Ройтерс, Евронюз, Фокус, АП, АКИ, ДПА, Синхуа - 04/10/07)

Растат чуждестранните преки инвестиции в Албания
					20/03/2008
					В Албания има повече чуждестранни инвеститори от когато и да било преди и правителството очаква тази тенденция да продължи, ако страната бъде поканена да се присъедини към НАТО след срещата на върха през април в Букурещ.
					От Манол Хала за Southeast European Times в Тирана – 20/03/08
 
					 
						
Експертите очават инвестиции в енергийния сектор тази година. [Гети Имиджис] 
						С предприетите реформи във финансовата система, напредъка в борбата срещу корупцията, ниската инфлация и отрицателния търговски баланс, Албания привлича повече чуждестранни преки инвестиции (ЧПИ) с висока доходоносност и ниски разходи за труд. 
						 Поради способността ЧПИ да осигурят нови работни места и да допринесат за дългосрочно икономическо развитие, правителството смята привличането им за свой приоритет . 
						Експертите очакват инвестиции главно в енергийния сектор тази година, както и в секторите на природните ресурси и туризма. Построяването на хидро и топлоелектрически централи, както и приватизацията на държавен електроразпределителен клон, петролни и застрахователни компании предлагат възможности за чуждестранните компании, които искат да инвестират в Албания. 
						Осъществяваната от правителството програма за стимулиране на чуждестранните инвестиции вече дава резултати. С инициативата "Албания 1 евро", която цели да привлече инвеститори като предлага на чуждестранни компании да излязат на албанския пазар за 1 евро - гръцкият консорциум "Атермон СА - Роудър &amp; Блекуел Кънсълтинг" спечели търга за рехабилитация на топлоелектрическата централа. 
						Въпреки че консорциумът е платил 1 евро, за да излезе на пазара, той ще инвестира най-малко 100 милиона евро в електроцентралата, която бе построена през 1966 г. от китайци и бе преструктурирана през 1980-те години с чешки технологии. 
						 Приватизацията на държавни компании също се използва за привличане на инвеститори. Австрийски, чешки и италиански компании са изразили интерес в купуването на един от клоновете на държавната електрическа компания КЕШ - Електроразпределение. Министерството на икономиката, търговията и енергетиката твърди, че този клон ще стане собственост на голяма чуждестранна енергийна компания тази година. 
						Освен това приватизацията на държавната петролна компания "АРМО" предизвика интереса на най-малко 20 компании. Продажбата й ще донесе 84,7 милиона евро. 
						Държавната застрахователна компания "ИНСИГ" също се планира да бъде приватизирана, докато трите най-големи частни застрахователни компании в Албания бяха закупени частично или напълно от международни застрахователни групи. 
						Природните ресурси на Албания също привличат инвеститори. В края на януари австрийската енергийна компания "ЕВН" спечели търга за контракт, целящ експлоатацията на хидроенергийния потенциал на река Девол с годишно производство от 985 400 mWh. 
						Австрийски и канадски консултантски компании проучват възможностите за добиви от богатите на минерали области в Албания след увеличаване на износа на хром, според правителствени източници. 
						С развитието на инфраструктурата и увеличаване на броя на туристите, което се дължи отчасти на ръста в туризма в съседните адриатически страни, албанският туризъм става все по-привлекателен за чуждестранните компании. Така например планираната от китайска корпорация за железопътно строителство железопътна система за 500 милиона евро, се очаква да увеличи възможностите за пътуване. 
						Макар и ниски според регионалните стандарти - едва 195 милиона евро от октомври 2007 г.- инвестициите в Албания се увеличават през последните години. Анализаторът за "Икономист конферънсис" Ричард Иймс заяви пред журналисти, че ако правителството подобри значително климата, инвестициите ще дойдат. Изглежда, че правителството се вслушва в този съвет.

Барикадите в Косово трябва да бъдат премахнати без условия 
					26/10/2011
					Ръководителят на ЮЛЕКС Гзавие дьо Марнак заяви, че няма да има повече срещи със сърбите от Севера, докато не бъде възстановена свободата на придвижване. 
					От Линда Карадаку за Southeast European Times от Прищина - 26.10.2011 г.
 
					 
						
Германски войници от КФОР стоят пред барикадите в село Ягненица на 20 октомври. [Лаура Хасани/SETimes]
						Въпреки че три барикади (от общо 18) вече са премахнати, усилията за намиране на изход от безизходицата по северната граница на Косово изглежда засега са в етап на застой. 
						Местните сърби, които издигнаха барикадите, твърдят, че са готови да ги вдигнат, но при условие че ЮЛЕКС и КФОР не транспортират служители на косовската полиция и митниците до граничните пунктове по северната граница. 
						Това искане обаче вече беше отхвърлено. „Ние заявихме ясно - свобода за придвижване на всеки, без каквито и да било условия”, каза говорителят на КФОР Уве Новицки. 
						От трите премахнати барикади две бяха разчистени от КФОР, а третата от самите сърби - факт, който беше приветстван от Новицки. „Надяваме се, че това може да бъде сигнал”, каза той пред SETimes. 
						ЮЛЕКС също заяви, че няма да приеме ограниченията, поискани от сърбите. Според заместник-ръководителя на пресслужбата Франсоаз Ламбер ръководителят на мисията Гзавие дьо Марнак е изразил ясно тази позиция, когато той и командващия на КФОР Ерхард Древс се срещнаха неотдавна с лидерите на местните сърби в офиса на ЕС в Митровица. 
						„Той го нарече основен европейски принцип, който трябва да бъде приложен. Свободата на придвижване е необходима за подобряване на положението със законността. [Дьо Марнак] каза, че е дошъл до офиса на ЕС въпреки блокадите по пътищата, но няма да има повече срещи от този вид, ако няма свобода на придвижването”, каза Ламбер за SETimes. 
						Тя подчерта, че ЮЛЕКС не желае насилие и насърчава всички страни да се завърнат към конструктивния диалог. „Също така местните хора, които издигнаха барикадите, трябва да ги премахнат, така че хора и превозни средства да могат да преминават свободно”, каза Ламбер. 
						Косовският анализатор Наим Рашити казва, че налице е достатъчно натиск, за да бъде наложено премахването на барикадите, обаче това, което те символизират, ще продължи да е налице. 
						Той добави, че засега Прищина е приела реалността, че КФОР и ЮЛЕКС са поели кормилото в северната част на страната, но това не означава, че правителството на Косово се е отказало от налагането на своето управление там. 
						Точно обратното, каза той, министър-председателят Хашим Тачи даде ясно да се разбере, че управляваните от Белград „паралелни институции” трябва да изчезнат и да бъдат заменени със суверенни косовски институции. 
						Запланувано е в четвъртък Тачи да представи в парламента доклад за положението.

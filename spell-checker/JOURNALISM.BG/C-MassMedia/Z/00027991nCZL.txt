ЕК заяви, че Хърватия трябва да се справи с организираната престъпност
					08/10/2008
					 
						ЗАГРЕБ, Хърватия -- Във вторник (7 октомври) говорителката на еврокомисаря по разширяването Оли Рен, Кристина Наги, изрази съболезнованията на Европейската комисия (ЕК) във връзка с убийството на Ивана Ходак, дъщеря на адвоката на генерала в оставка Владимир Загорец. Въоръжен мъж уби Ходак в Загреб в понеделник посред бял ден. Също във вторник ЕК призова хърватското правителство да предприеме всички необходими мерки в борбата с организираната престъпност. ЕК приветства също така промените в правителството, направени след убийството, включително отстраняването на министъра на правосъдието Ана Ловрин и на вътрешния министър Берислав Рончевич. 
						Повече от 1 000 души, включително известни публични фигури, се събраха на главния площад в Загреб във вторник, за да протестират срещу насилието на мафията. Участниците носеха свещи и бели цветя в памет на младата жена. (Вечерни Лист, ХРТ, МИА - 07/10/08)

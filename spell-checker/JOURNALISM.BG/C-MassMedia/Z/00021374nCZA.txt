Ахтисаари заяви, че предложението за статута на Косово акцентира върху правата на малцинствата
					25/01/2007
					Специалният пратеник на ООН Марти Ахтисаари заяви в сряда пред Парламентарната асамблея на Съвета на Европа, че основната цел на проектоплана му за Косово е да осигури мирното съжителство на всички етнически общности. 
					(Блиц - 25/01/07; AФП, АП, Гласът на Америка, ЮПИ, АКИ, Бета, Б92, Макфакс, Съвет на Европа - 24/01/07)
 
					 
						
Очаква се пратеникът на ООН за Косово Марти Ахтисаари да представи своето предложение за статута в петък (26 янаури) във Виена. [Гети Имиджис]
						Определяйки своето предложение за решение на въпроса за статута на Косово като "справедливо и балансирано", специалният пратеник на ООН Марти Ахтисаари заяви в сряда (24 януари), че основната му цел е да гарантира мирното съжителство на всички общности в провинцията. 
						В обръщение към Парламентарната асамблея на Съвета на Европа (ПАСЕ) в Страсбург, Франция, Ахтисаари заяви, че препоръките му отразяват резултата от миналогодишните преки преговори между Белград и Прищина, които постигнаха малко по отношение на договореностите. Неговият проектоплан предлага отговори на нерешените въпроси, каза той. 
						"Моето предложение за уреждане на статута акцентира най-вече върху защитата на правата на малцинствата", заяви той пред 46-членната организация. "То предлага основите на едно демократично и многоетническо Косово, където правата и интересите на всички общности са твърдо гарантирани и защитени от институции, основани на върховенството на зкаона. То предвижда също така силно международно гражданско и военно присъствие в рамките на един по-широк бъдещ международен ангажимент в Косово." 
						Макар и формално да е все още част от Сърбия, Косово се управлява от ЮНМИК след края на конфликта от 1998-1999 г. в провинцията. Косовските албанци, които съставляват 90 % от населението на провинцията, наброяващо около 2 милиона души, искат пълна независимост от Сърбия. 
						Определяйки Косово като неразделна част от територията на страната, сръбските власти настояват, че могат да се съгласят само на значителна автономия. Всеобщото очакване е планът на Ахтисаари да предложи някаква форма на независимост на провинцията под надзора на ЕС. 
						"Едно от възловите предизвикателства бе да се определят обхватът и мащабите на бъдещото участие на международната общност в Косово," каза той пред членовете на ПАСЕ. "Предвижда се в бъдеще да има международен граждански представител... чийто мандат ще бъде да следи за изпълнението на споразумението и който също така ще бъде специален представител на ЕС." 
						Макар да се очаква бъдещото международно участие да играе основна роля в прилагането на споразумението, основната отговорност за това ще легне върху косовските власти, отбеляза Ахтисаари. "Ще бъде много важно Прищина да се обвърже изцяло и официално с прилагането на елементите на евентуалното споразумение," подчерта той. "Но въпросът няма да се свежда само до политическата воля. Прищина трябва също така да разполага с необходимите средства и институционален капацитет, за да приложи разпоредбите." 
						Пратеникът на ООН ще представи в петък своето предложене за решение на въпроса за косовския статут пред високопоставени представители на шестчленната Контактна група, състояща се от Великобритания, Франция, Германия, Италия, Русия и Съединените щати. Седмица по-късно той ще представи плана на Белград и Прищина, чиито преговарящи се очаква да се срещнат за нови разговори по-късно този месец. 
						"Идеята ми е да се ангажират двете страни в консултативен процес, за да се види дали имат други нови идеи," цитира АП думите на Ахтисаари от сряда. "Няма да обикалям напред-назад и да предоговарям неща, (които са) вече свършени. След този период на участие на страните възнамерявам да финализирам доклада си и да го внеса в Съвета за сигурност на ООН, където започва истинската последна игра от този процес."

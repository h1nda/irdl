Черна Гора се стреми да увеличи преките чужди инвестиции през 2005 г. 
					16/11/2004
					Черногорският министър по европейската интеграция Гордана Джурович настоява правителството да формулира план за увеличаване на преките чуждестранни инвестиции в Черна гора през 2005 г. 
					От Антонела Кръстевич за Southeast European Times в Подгорица - 16/11/04
 
					 
						
Тъй като конкуренцията на глобалния капиталов пазар е жестока, властите искат да работят усилено за привличане на преки чуждестранни инвестиции, изтъква министърът по европейската интеграция Гордана Джурович. [Архив]
						Черна Гора се стреми да стимулира преките чуждестранни инвестиции драматично през 2005 г. след разочароващия им обем през тази година. Според министъра по европейската интеграция Гордана Джурович правителството се надява, че приватизационните кампании, инвестициите на "зелено" и други проекти за развитие ще осигурят приток на преки чуждестранни инвестиции на стойност 150 млн. евро. 
						Тъй като конкуренцията на световните капиталови пазари е жестока, посочва Джурович, властите ще трябва да работят упорито за рекламирането на Черна-Гора чрез кампании, насочени към потенциални инвеститори, както и чрез двустранни преговори. Следващата година се счита за решаваща, тъй като според много международни експерти преките чуждестранни инвестиции ще започнат да намаляват през 2006 и 2007 г. По тази причина, споделя Джурович, Черна Гора ще трябва бързо да приключи със структурните промени в сфери като законодателството и администрирането на капиталовите пазари. 
						Тази година бе създадена Агенция за привличане на чуждестранни инвестиции. Очаква се тя в скоро време да започне да играе важна роля, особено в светлината на предстоящата приватизация на големи предприятия като държавния телеком или фабриката за алуминий. 
						Преките чуждестранни инвестиции са ключов инструмент за увеличение на производството, намаляване на безработицата, подобряване на инфраструктурата и на жизнения стандарт. Въпреки протичащата приватизация, Сърбия-Черна гора и някои други балкански страни досега не са в състояние да привлекат чуждестранен капитал в същата степен, в която това успяха да направят Полша и Чехия - факт, който официални представители отдават на малките пазари в ЮИЕ и на закъснелия процес на преобразувания. 
						Международни показатели сочат, че Сърбия-Черна гора няма висок инвестиционен рейтинг. Сред регионалните страни тя изостава след България, Хърватия и Румъния. Подхождайки към решаване на този проблем, Подгорица е наела чуждестранни консултанти за оценка на цялостната инвестиционна среда и на възможностите за развитие на бизнеса. 
						Неотдавна публикуван доклад на Investment Advisory Service's (FIAS) под заглавие "Диагнози на инвестиционната среда в Черна Гора" се фокусира върху някои от предизвикателствата, пред които е изправено правителството, за да привлече преките чужди инвестиции. Освен малките, нискодоходни пазари и закъснелия преход, републиката страда от структурно слаби отрасли, недостатъци в административната система, макроикономическа нестабилност и корупция. 
						Експертите на FIAS посочват и някои предимства на Черна Гора - добро географско положение, бърз темп на икономическите реформи, квалифицирана работна ръка и бърза приватизация. 
						Според FIAS потенциалът на Черна Гора трябва тепърва да се разгръща пълноценно чрез действия на правителството. Според Джурович правителството следва да формулира дългосрочен план и ясна стратегия за оползотворяване на този потенциал.

Великобритания ще ограничи притока на работници от България и Румъния
					23/10/2006
					Според някои съобщения Великобритания смята да наложи мерки за ограничаване на притока от неквалифицирани работници от България и Румъния след приемането на страните в ЕС през януари.
					(Таймс, Скотсмън, Херълд - 23/10/06; Обзървър, AФП, Ройтерс, ФТ, ЮПИ, ДПA - 22/10/06)
 
					 
						
Българка оглежда британската си виза на излизане от британското посолство в София. България и Румъния твърдят, че присъединяването им към ЕС догодина няма да доведе до нов приток от имигранти към страните, членки на ЕС, които се отнасят недоверчиво към тези изявления. [Гети Имиджис]
						Очаква се тази седмица Великобритания да представи мерки за ограничаване на достъпа на работници от България и Румъния до трудовия й пазар, съобщи британската преса в неделя (22 октомври). Двете страни ще се присъединят към блока през януари. 
						Великобритания, Швеция и Ирландия бяха единствените страни, членки на ЕС, които изцяло отвориха трудовите си пазари за работници от десетте предимно бивши комунистически страни, присъединили се към Съюза през май 2004 г. По първоначални оценки британските власти смятаха, че не повече от 13 000 граждани от Източна Европа ще влязат в Обединеното кралство. Според последни сведения обаче действителният им брой надвишава 400 000 души. 
						Това доведе до опасения, че в резултат от присъединяването на България и Румъния към ЕС хиляди нови търсещи работа хора ще наводнят британския трудов пазар след януари. Профсъюзите, опозиционната Консервативна партия и членове на Лейбъристката партия на премиера Тони Блеър отправиха призиви към правителството да сложи край на политиката на отворени врати. 
						След няколкоседмични спекулации в медиите се очаква британският вътрешен министър Джон Рийд да обяви комплекс от планирани мерки. Те включват въвеждане за определен срок на контрол върху правото на българи и румънци да работят във Великобритания след присъединяването на страните им към ЕС, съобщи "Обзървър" в неделя. 
						Властите смятат да разрешават само на специализирани работници достъп до британския трудов пазар, се казва в статията. Дори и на тях ще бъдат издавани временни разрешителни за работа. Ограничен брой неквалифицирани български и румънски работници, като берачи на плодове, ще могат да получават сезонна работа във Великобритания, но няма да имат пълното право да работят. 
						Междувременно "Таймс" съобщи в понеделник, че британското правителство обмисля мерки, които да попречат на хора от двете балкански страни да навлязат в черната икономика. 
						Макар че Великобритания няма юридически основания да отказва на граждани на страни, членки на ЕС, да дойдат да живеят в страната, смята се, че като им откаже разрешителни за работа, тя ще успее да предотврати широкомащабен приток на работници имигранти. 
						"Общо взето политиката ни ще е подобна на тази на другите основни европейски страни, тъй като ще приемаме само хора, които ще са от полза за икономиката ни," е казал говорителят на Министерството на вътрешните работи Деймиън Грийн, цитиран от АФП. 
						Много икономисти смятат, че притокът на работници от Източна Европа е имал положителен ефект върху британската икономика, защото е засилил икономическия растеж през последните две години. Съюзите на работодателите обаче предупреждават, че ще е трудно да се погълне нова голяма вълна от имигранти. 
						Планираните мерки предизвикаха известно недоволство в двете бъдещи страни, членки на ЕС. 
						"Много сме разтревожени от разгърналата се през последните седмици очерняща кампания в британските медии, която сериозно вреди на истинския имидж на Румъния," са се оплакали група влиятелни румънски личности в писмо до Блеър, съобщава "Обзървър". "Броят на румънците, които възнамеряват да дойдат да работят в Обединеното кралство след 1 януари 2007 г., е силно преувеличен." 
						Според последни съобщения българите и румънците са привлечени повече от Италия и Испания, а в по-малка степен от Великобритания.

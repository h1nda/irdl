Гърция оценява разходите и ползите от Олимпиадата в Атина
					07/08/2008
					С наближаването на Летните олимпийски игри в Пекин Атина гордо обръща поглед назад към олимпиадата, на която бе домакин през 2004 г., но претегля и платената цена.
					От Христос Рингас за Southeast European Times от Атина -- 07/08/08
 
					 
						
[Архив] 
						Изминаха почти четири години, откакто олимпийският огън пламна на Олимпийския стадион в Атина, отбелязвайки началото на последните Летни олимпийски игри. В надпреварата за това паметно събитие Атина преживя бум на строителството, невиждан от епохата на Перикъл. Благодарение на вълната от инвестиции столицата се сдоби с богата и нова инфраструктура.
						Атина постигна особено голям напредък в областта на транспорта, изграждайки високотехнологично летище, модерно метро, железопътна мрежа, свързваща предградията, трамвайна линия и околовръстна магистрала. Според Георгиос Циралис, специалист по градоустройство, тези подобрения са довели до намаляване на замърсяването и увеличаване на икономическия растеж. Освен това строителните екипи в надпревара с времето изградиха множество стадиони и помощни съоръжения.
						Други граждани на Атина насочиха своята енергия в частния сектор, обновявайки повечето местни хотели и заменяйки остарелите таксита. Трите телекомуникационни фирми в страната създадоха за пристигащите туристи универсална телекомуникационна система.
						Повечето гърци си припомнят този период с носталгия и гордост. За тях избирането им за домакин на игрите през 2004 г. бе справедлива компенсация за предпочитането на Атланта през 1996 г. (стогодишнината на съвременните Олимпийски игри). Те обаче трябва да се преборят със зашеметяващите разходи, които официално се оценяват на 11,2 млрд. евро, нo вероятно са доста по-високи. Само мерките за сигурност за първите игри след 11 септември струваха 1 млрд. евро. Друг град домакин, Монреал, се нуждаеше от 30 години, за да изплати натрупания след олимпиадата през 1976 г. дефицит.
						Основният проблем беше и продължава да бъде използването на скъпо струващата инфраструктура, която Атина наследи. Организационният комитет отхвърли избрания от Атланта вариант да бъдат изградени временни съоръжения, които да бъдат демонтирани бързо. Вместо това бе избрано по-скъпото решение да бъдат изградени модерни стадиони, като например зала за вдигане на тежести на стойност 50 млн. евро.
						Правителството, което сега мнозина обвиняват в лошо следолимпийско планиране, намери невероятни наематели за някои от сградите. Има планове за преустройване на същата зала за вдигане на тежести в университетски класни стаи, а залата за бадминтон сега е театър с 2 000 места. Други съоръжения обаче, като например басейнът, са изоставени или почти изоставени, а районът около основния комплекс остава пустеещ и прашен, което кара Циралис да се замисли каква би била стойността на създаването на "голям парк" там.
						Дебатите се свеждат до въпроса дали материалните придобивки заслужават сметката, представена на гръцките данъкоплатци. Онези, които изтъкват ползите, виждат "дебют" на града, подобно на предишни градове домакини, като радващото се на икономически растеж Токио през 1964 г. или демократизиращия се Сеул през 1988 г. Атина се опита да се отърси от имиджа си на столица на най-бедната западна държава, членка на ЕС, и несъмнено бе успешен домакин на най-голямото спортно събитие в света. Външният министър Дора Бакоянис, по това време кмет на Атина, вярва, че "си е заслужавало". Сега е ред на Пекин да направи същата сметка.

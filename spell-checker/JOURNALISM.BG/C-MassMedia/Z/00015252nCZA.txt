Министри от ЕС обещават да засилят борбата срещу тероризма
					14/07/2005
					Като осъдиха атентатите в Лондон от миналата седмица, в сряда министрите на правосъдието и вътрешните работи на ЕС се споразумяха по широк спектър от антитерористични мерки. 
					(EurActiv, Ню Йорк таймс, Интърнешънъл хералд трибюн, Дейли телеграф, Индипендънт, Би Би Си - 14/07/05; AП, Ройтерс, АФП, Си Ен Ен, РСЕ/РС, Гласът на Америка, ДПА - 13/07/05)
 
					 
						
"Всички ние, в целия ЕС, сме твърдо решени да работим още по-усърдно, за да попречим на тероризма," каза британският министър на вътрешните работи Чарлз Кларк. [АФП]
						Като обещаха да засилят сътрудничеството си в борбата срещу тероризма, в сряда (13 юли) министрите на правосъдието и вътрешните работи на ЕС се споразумяха по широк спектър от антитерористични мерки, които трябва да бъдат приети до декември. 
						По инциатива на британското председателство на ЕС 25-те министри проведоха кризисно заседание в Брюксел шест дни след атентатите от 7 юли в Лондон, при които загинаха най-малко 52 души. 
						 "Всички ние, в целия ЕС, сме твърдо решени да работим още по-усърдно, за да попречим на тероризма," каза британският министър на вътрешните работи Чарлз Кларк, който председателства извънредното заседание. 
						В декларация от четири страници, приета в сряда, министрите определят като "непосредствен приоритет" разработването на рамка на ЕС за преследване и разследване на тероризма отвъд държавните границите, за да се попречи на планирането на терористични действия, да се разрушат подпомагащите мрежи, да се спре финансирането и да се изправят терористите пред съда. 
						Рамката ще бъде изградена на базата на вече съществуващи планове, приети след атентатите от 11 септември в Ню Йорк и Вашингтон и след бомбените взривове във влаковете в Мадрид през март 2004 г. 
						Антитерористичните мерки, предложени след атентатите в Мадрид, се прилагат по-бавно, отколкото биха искали ръководителите на ЕС, каза еврокомисарят по правосъдие и вътрешни работи Франко Фратини. 
						"Настъпи моментът да посочим и засрамим" мудно действащите, е казал той пред репортери в Брюксел, цитиран от АП. "Без истинско европейско сътрудничество не можем да докажем и да покажем на обществеността и на терористите, че искаме и сме готови много бързо да продължим напред." 
						Една от най-противоречивите мерки, обсъждани в сряда, се отнася до запазването на телекомуникационни данни. В рамките на предложената мярка ще се изисква от далекосъобщителните компании да съхраняват подробности за всички телефонни разговори, съобщения по електронна поща и трафик по Интернет за срок от най-малко 12 месеца. 
						Миналия месец Европейският парламент отхвърли подобно предложение, като се аргументира с гражданските свободи, правото на личен живот и други съображения. 
						Кларк обаче каза, че гражданските свободи трябва да се разглеждат във всичките им аспекти. "Аз твърдя, че е фундаментална гражданска свобода хората в Европа да могат сутрин да отидат на работа с транспортната система, без да се страхуват, че ще бъдат взривени," каза той. 
						Други въпроси, които вероятно ще предизвикат спорове, включват мерки за противодействие на радикализацията и вербуването на съмишленици, за укрепване на визовата информационна система и на Шенгенската информационна система, както и за приемане на общи стандарти за личните карти. Очаква се Великобритания да настоява за включване на биометрични данни във всички лични карти. 
						Други конкретни мерки, които трябва да бъдат приети до декември, включват рамково решение за европейските съдебни заповеди, издадени на базата на свидетелски показания, политика за защита на данните, нова директива за прането на пари, както и мерки, чиято цел е да се попречи на терористите да злоупотребяват с дарения.

Хърватия и Сърбия отбелязват 16-ата годишнина от операция "Блесак"
					02/05/2011
					 
						ЗАГРЕБ, Хърватия/БЕЛГРАД, Сърбия -- Хърватия отбеляза в неделя (1 май) 16-ата годишнина от операция "Блесак" ("Блясък"), в която хърватските сили изтласкаха сръбските сили от самопровъзгласилата се Република Сръбска Краина. Делегация, водена от председателя на парламента Лука Бебич, присъства на церемония по полагането на венци в Окучани. Президентът Иво Йосипович, който е в Чикаго, определи военната операция като важна за пътя на Хърватия към независимост и свобода. В 36-часовата операция, започнала на 1 май, хърватските сили възстановиха контрола си над Западна Славония. 
						В Сърбия и Република Сръбска бяха отслужени литургии в памет на жертвите на операция "Блясък". Според Белград повече от 280 сърби са загинали в офанзивата, а 15 000 са били принудително изселени от домовете си. (Б92, Танюг, РТС, Портал Аналитика, Национал - 01/05/11)

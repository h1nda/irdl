Един човек загина при продължаващите кюрдски протести в Турция 
					21/04/2011
					
						АНКАРА, Турция -- Най-малко един човек е загинал, а други двама са ранени при сблъсъци между протестиращи и полиция в сряда (20 април) в югоизточния град Бисмил, провинция Диарбекир. Протестите, които навлязоха в своя втори ден в сряда, последваха решение на Висшата избирателна комисия, с което се забранява на 12 кюрдски политици да участват като независими кандидати в общите избори на 12 юни. Полицията използва сълзотворен газ, гумени куршуми и водни оръдия, за да разпръсне демонстрантите, които хвърляха "коктейли Молотов" и фойерверки срещу полицията. Местните медии съобщиха, че полицията е използвала и огнестрелно оръжие срещу протестиращите, като е убила един човек. Лидерът на прокюрдската Партия на мира и демокрацията Селахатин Демирташ отмени своя планирана визита в Анкара за обсъждане на решението на избирателната комисия с президента Абдула Гюл. В обстановката на насилие избирателната комисия обяви в сряда, че ще започне преразглеждане на своето решение да забрани на кюрдски кандидати да участват в изборите във връзка с обвинения за минала съпричастност към дейности, свързани с тероризма. (Си Ен Ен Тюрк, Анадолска информационна агенция, Синхуа, Хюриет - 20/04/11)

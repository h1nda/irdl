Босненските сърби почетоха паметта на жертвите от войната
					13/07/2009
					 
						САРАЕВО, Босна и Херцеговина (БиХ) -- Хиляди босненски сърби се събраха в неделя (12 юли) на военното гробище в Братунац, за да почетат паметта на сърбите, убити в конфликта от 1992-1995 в БиХ. Делегации на високо равнище от Република Сръбска и Сърбия поднесоха цветя и запалиха свещи на мемориалния кръст, поставен в памет на жертвите. Церемонията се състоя през същия уикенд, в който се проведоха и ритуалите за отбелязване на клането в Сребреница, при което повече от 8 000 бошнаци намериха смъртта си от ръцете на босненските сръбски войници.
						Оценките за жертвите от сръбска страна варират от стотици до хиляди хора. Те са били убити през 1992 и 1993 г. от мюсюлманските сили, водени от Насер Орич. Той беше изправен пред съда, но оправдан миналата година от Трибунала за военни престъпления в Хага. Съдът реши, че няма достатъчно доказателства за командната му отговорност за извършването на военните престъпления. (РТРС, СРНА, Танюг, Б92, БХРТ, АФП - 12/07/09)

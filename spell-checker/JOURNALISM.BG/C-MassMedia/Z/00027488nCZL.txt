Според лидерите на Румъния и Украйна в Грузия са необходими нови мироопазващи механизми
					21/08/2008
					 
						КИЕВ, Украйна -- Румънският президент Траян Бъсеску се срещна със своя украински колега Виктор Юшченко в сряда (20 август) в Киев, за да обсъди ситуацията в Грузия и международните събития в светлината на този конфликт. Юшченко заяви, че кризата в региона вреди на международните отношения и взаимното доверие, които се градят от години. "Трябва да направим всичко необходимо, за да предотвратим [изпълнението] на този сценарий при други замразени конфликти. Всички ние трябва да обявим, че няма да приемем военен сценарий," каза Юшченко. Бъсеску изрази съгласие, като добави: "Съществува опасност рано или късно тези [проблеми] да се трансформират в регионални конфликти." Двамата лидери заявиха, че руските мироопазващи части, които в момента са разположени в Южна Осетия и Абхазия, трябва да отстъпят мястото си на войски с мандат на ЕС или ОССЕ. (Евениментул Зилеи, Униан, Ромъниа Либера - 21/08/08; Синхуа, АПА, Ромпрес - 20/08/08)

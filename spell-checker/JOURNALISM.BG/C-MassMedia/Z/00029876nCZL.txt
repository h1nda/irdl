Ръководителката на делегацията на ЕП Пак е разочарована от напредъка на Косово в борбата с корупцията
					08/04/2009
					 
						ПРИЩИНА, Косово -- Във вторник (7 април) членът на Европейския парламент (ЕП) Дорис Пак изказа подкрепа за интеграцията на Косово в ЕС, но същевременно изрази разочарование от усилията на правителството в борбата с корупцията. Пак, която ръководи делегацията на ЕП в Прищина, подписа във вторник споразумение за сътрудничество с членове на парламента. Председателят на парламента Якуп Красничи заяви, че делегацията на ЕП е потвърдила своя ангажимент да насърчава сътрудничеството с парламента на Косово и да гарантира ясни перспективи за членство на Косово в ЕС.
						Също във вторник членът на ЕП Ангелика Беер заяви, че институциите в Сърбия трябва да разберат, че процесът на интеграция в ЕС не може да бъде постигнат чрез разделение, а по-скоро чрез взаимно признаване. "Затова, ако Сърбия иска да се присъедини към ЕС, тя трябва да признае независимостта на Косово," заяви Беер след среща с президента Фатмир Сейдиу в Прищина.
						Междувременно Гамбия стана 57-ата държава, която призна независимостта на Косово, според изявление, направено от нейното посолство във Вашингтон във вторник. (Телеграфи, Косовалайв, РТК, Кохавижън, Би Би Си, Клан, Косовапрес - 07/04/09)

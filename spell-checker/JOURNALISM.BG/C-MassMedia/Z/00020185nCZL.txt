Българският министър на вътрешните работи и главният прокурор определиха краен срок за приключване на 20 особено важни дела
					05/10/2006
					 
						СОФИЯ, България -- Около 20 особено важни дела, свързани с корупция, пране на пари, трафик на наркотици и присвояване на държавни средства, трябва да приключат най-късно до края на ноември, се казва в съобщение след среща между министъра на вътрешните работи Румен Петков и главния прокурор Борис Велчев в сряда (4 октомври). Те посочиха също, че макар сътрудничеството между организациите им да е стабилно, трябва да се положат повече усилия за подобряване на сътрудничеството и от страна на други държавни институции, като Комисията за установяване на имущество, придобито от престъпна дейност, и Агенцията за финансово разузнаване. 
						Също в сряда председателският съвет на Народното събрание реши, че законодателите не могат да отзоват Димитър Стоянов, член на ултранационалистическата коалиция "Атака", който е наблюдател в Европейския парламент (EП). Отзоваването му бе поискано заради спорните забележки, направени от него миналата седмица по адрес на унгарската евродепутатка от ромски произход Ливия Ярока. По-рано тази седмица председателят на ЕП Жозеп Борел Фонтелес поиска от Стоянов да се извини на Ярока. (Сега, Монитор - 05/10/06; Дарик, Медиапул - 04/10/06)

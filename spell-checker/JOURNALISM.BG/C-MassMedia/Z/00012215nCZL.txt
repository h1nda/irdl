Според новия командващ на СФОР запазването на стабилността остава ключова цел в БиХ
					06/10/2004
					 
						САРАЕВО, Босна и Херцеговина (БиХ) -- Запазването на стабилна и мирна среда в БиХ остава ключова цел за СФОР до края на мандата на силите, заявява новият командващ на СФОР бригаден генерал Стивън Р. Шук. Той пое официално поста във вторник (5 октомври), наследявайки генерал-майор Върджил Пакет ІІ. Шук добави, че задържането на лица, обвинени във военни престъпления, остава главна отговорност на СФОР. 
						Също във вторник вътрешният министър на Република Сръбска Дарко Матишевич обяви, че специално полицейско звено, натоварено с разкриване на лица, заподозрени във военни престъпления, е било създадено в автономната област. Според Матишевич в ход са усилия за гарантиране на пълноценно сътрудничество с Трибунала в Хага. Босненско-сръбският президент Драган Чавич посети Хага във вторник, за да обсъди начините за стимулиране на сътрудничеството. 
						Други новини от вторник: Полицията в Сараево обяви, че ще забрани всички националистически символи и снимки по време на квалификацонния мач между футболните отбори на БиХ и Сърбия-Черна Гора в края на седмицата. Полицията заяви, че събитието носи "големи рискове" в светлината на сблъсъците между запалянковците по време на приятелски мач преди две години. (Дневни аваз - 06/10/04; ПБс БиХ, Pincom.info, Ройтърс, AФП - 05/10/04)

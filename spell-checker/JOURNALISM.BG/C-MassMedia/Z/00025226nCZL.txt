ПАСЕ отново подчерта своята загриженост за Косово 
					23/01/2008
					 
						СТРАСБУРГ, Франция -- Парламентарната асамблея на Съвета на Европа (ПАСЕ) отново подчерта във вторник (22 януари), че Косово може да се превърне в "буре с барут и в края на краищата в замразен конфликт на Балканите". За да се предотврати това, ПАСЕ призова Съвета за сигурност на ООН да направи всичко по силите си да преодолее различията и да постигне компромис. В резолюция, приета във вторник, ПАСЕ призова за продължаване на преговорите за Косово, за да се намери взаимно приемливо решение. 
						Други новини от сряда -- Румъния отново подчерта своята подкрепа за Сърбия във връзка с Косово и интеграцията в ЕС. Външният министър Адриан Чорояну каза на гостуващия му сръбски колега Вук Йеремич, че Румъния смята, че бъдещето на Косово трябва да бъде решено в съответствие с принципите на международното право, и добави, че ако това не стане, Румъния няма да признае независимо Косово. Той заяви също така, че Румъния е готова да предостави експертна помощ на Сърбия за осъществяване на свързаните с ЕС реформи. Йеремич подчерта, че Сърбия все повече ще се превръща в стабилна и заслужаваща доверие държава в процеса на интегриране в ЕС. (Политика - 23/01/08; Уебсайт на СЕ, РТС, ФЕНА, Танюг, Бета, Ромпрес, АП, Синхуа - 22/01/08)

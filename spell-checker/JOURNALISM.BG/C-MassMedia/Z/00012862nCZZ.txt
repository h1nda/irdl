Делова хроника 
					03/12/2004
					Преглед на деловите и икономическите новини от Балканите след 26 ноември:
					(Различни източници –- 26/11/04 - 03/12/04)
 
					 
						
Македония очаква членство в Централноевропейското споразумение за свободна търговия (ЦЕФТА) през 2005 г., обяви във вторник (30 ноември) заместник министър-председателят Радмила Шекеринска. Тя каза, че споразумението за приемане на Македония в организацията е било постигнато по време на годишната среща на ЦЕФТА в София миналата седмица. [Архив]
						
Гърция е поискала финансова подкрепа от ЕС за дълго отлагания проект за изграждане на нефтопровода Бургас-Александруполис, тристранна инициатива на България, Гърция и Русия. Гръцкият заместник-министър на развитието Йоргос Салагудис официално представи искането по време на срещата на Съвета на министрите на енергетиката от ЕС в Брюксел на (29 ноември). 
						*** 
						
Хърватското правителство одобри предприсъединителна икономическа програма за периода 2005-2007 г. Това е първата такава програма откакто Хърватия получи статут на кандидат през юни. Документът предвижда ниска безработица и спад на финансовия дефицит. 
						*** 
						Австрийската компания ОМВ, консорциум между унгарската "Мол" и хърватската ИНА, както и словенската "Петрол", са внесли писма за намерения преди конкурса за приватизация на 67 % от компанията за търговия с гориво от Босна и Херцеговина (БиХ) "Енергопетрол". Крайният срок за внасяне на писма за намерения изтече на 3 декември. 
						*** 
						
Албанското финансово министерство заяви, че финансовият дефицит на страната възлиза на 149 млн. евро за първите девет месеца на годината. Данъчните приходи, които представляват 91 % от общите бюджетни приходи, бяха под предвижданията, но все пак са се увеличили с 10 % в сравнение с миналата година. 
						*** 
						"Трафалгар рисорсис", регистрирана в САЩ фирма, която наскоро закупи македонската минна компания "Злетово", оповести на 29 ноември, че възнамерява да възстанови 400 работни места, когато мините отново заработят през март. Компанията заяви също, че планира да инвестира 10,2 млн. долара в минното предприятие в Пробищип в бъдеще. 
						*** 
						ЕБВР отпусна нов заем за опазване на околната среда в размер на 34 млн. евро на най-голямата българска топлоелектрическа централа "Марица Изток 2", като целта е да се намалят емисиите на серен диоксид. С този заем, чийто срок на погасяване е 11 години, финансовата помощ от ЕБВР за целия енергодобивен комплекс "Марица Изток" достигна 187 млн. евро. 
						*** 
						
Турският Държавен съвет потвърди отмяната на приватизационна сделка, според която дял от 65,76 % от нефтената рафинерия "Тупрас" е щял да бъде продаден на "Татнефт-Зорлу груп". Надзорният орган се позова на липсата на прозрачност и конкуренция като причини за спирането на сделката на стойност 1,3 млрд. долара.

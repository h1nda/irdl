Кандидатурата на Македония за ЕС все още е в капана на спора за името
					19/10/2011
					Спорът с Атина остава пречка въпреки успехите в изпълнението на други критерии. 
					От Биляна Лаймановска за Southeast European Times от Скопие - 19.10.2011 г.
 
					 
						
Министър-председателят Никола Груевски дава съвместна пресконференция с Александра Кас Гране от ЕК във връзка с последния доклад. [Томислав Георгиев/SETimes]
						За трета поредна година Европейската комисия (ЕК) препоръчва започването на присъединителни преговори с Македония. Последният доклад за напредъка, публикуван на 12 октомври, отново стига до заключението, че страната е готова за започване на преговорите. 
						Дали това в действителност ще се случи обаче, зависи от Европейския съвет - орган, който до момента не беше в състояние да постигне консенсус поради възраженията на Гърция. Атина отказва да приеме конституционното име на своята съседка, твърдейки, че то нарушава наследството на Гърция и е свързано с териториални претенции. 
						В същото време избухна фурор във връзка с пропускането в последния доклад на прилагателното „македонски”, а някои критици обвиняват ЕК, че преднамерено е подчертала неуспехите на страната, за да осигури обосновка за отлагането на преговорите. 
						Президентът Георге Иванов незабавно изпрати протестна нота до председателя на ЕК Жозе Мануел Барозу във връзка с пропуска. „С подобни жестове Европейската комисия може само да усложни и без това сложното естество на този наложен спор”, заяви Иванов. 
						Според бившия външен министър Слободан Чашуле сега вече е ясно, че Македония все още е изправена пред пречка въпреки успехите в процеса на реформи. 
						„Ние вече сме изпълнили другите критерии”, каза той пред SETimes. „Тук се крие двуличието на Съюза. Човек може да се запита какво търсим в компания на лицемери.” 
						Въпреки спора някои представители на властите намират доклада за общо взето благоприятен. 
						„Като оставим настрана изпускането на прилагателното „македонски”, тазгодишният доклад е справедлив”, заяви заместник министър-председателят, отговарящ за европейската интеграция, Теута Арифи. „Оценявам го като положителен, реалистичен и с послание, което изисква зрялост в подхода към сериозния проблем, който имаме със съседна Гърция”, каза Арифи за SETimes. 
						Други обаче твърдят, че ЕК е прекомерно критична, особено в сферите, определени като нуждаещи се от подобряване - съдебната власт, публичната администрация, борбата срещу корупцията и свободата на изразяване. 
						Частта от доклада, занимаваща се с икономиката, например, дава положителни оценки за макроикономическата стабилност на Македония и нейната валутна политика, но отрицателна оценка за високата безработица и обществените разходи. 
						„Относно критиката, че Македония твърде много набляга на фискалната политика, напр. финансирането на проекти от бюджета, всички съответни икономически институции, дори носители на Нобелова награда, казват, че фискалната политика трябва да е водеща в икономическата политика”, заяви проф. Томе Неновски пред SETimes. 
						„Съгласен съм, че безработицата е висока, но той [изпуска, че тя беше] намалена с 6 % за броени години в условията на световна икономическа криза”, добави Неновски. 
						Докладът предизвика демонстративно отрицателна реакция от страна на министър-председателя Никола Груевски, който намекна, че Брюксел не играе честно. 
						„Новата тактика… да се оказва натиск върху Македония по въпроса за името с твърдения, че не правим достатъчно реформи, и слагането на прекалено голямо ударение върху слабостите е погрешна и няма да донесе плодове, а ще доведе до противоположен резултат”, заяви Груевски в коментар пред информационната агенция МИА. 
						Той настоя обаче, че Македония остава ангажирана със своите стратегически цели за членство в НАТО и ЕС, както и с процеса на реформи. 
						„Дори и реформите да не донесат очаквания резултат относно влизането ни в НАТО и ЕС, те са добри за страната и за подобряване на качеството на живота на гражданите”, заяви той.

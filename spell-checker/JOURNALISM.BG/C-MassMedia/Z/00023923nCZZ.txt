Наука и технологии: "Мадарският конник" участва в проект, свързан с климата
					17/09/2007
					Специални датчици ще бъдат поставени върху средновековен паметник в България с цел проследяване на промените в околния климат и състоянието на самия паметник. Още от седмицата: археолози откриха край албанския бряг старогръцка амфора на 2 400 години.
					 
						
"Мадарският конник" [ЮНЕСКО]
						"Мадарският конник", средновековен паметник, изсечен в отвесна скала на височина 75 м от основата й източно от гр. Шумен, Североизточна България, ще бъде сканиран и въведен в глобална географска информационна система. Специални датчици ще бъдат поставени за проследяване на промените в микроклимата на района, в който се намира паметникът, както и на неговото състояние. Проектът се осъществява от българския Национален институт за паметниците на културата и Министерството на културата.
						*** 
						Нов апарат бе инсталиран в Института за изследване на мозъка в Загреб. "Сименс МРИ 3 Тесла", който дава възможност за безболезнено и неинвазивно изследване на органите, ще бъде използван за диагностика и научни изследвания.
						*** 
						Професионалисти в областта на технологиите и новите медии се събраха на конференция на хърватския остров Бриюни. Основна тема на дискусиите бе значението на електронното съдържание като основен фактор за растежа, развитието и конкурентоспособността.
						*** 
						Екип от американски и албански археолози откри старогръцка амфора на 2400 години сред 60 керамични съда, смятани за част от потънал товар на албанското адриатическо морско дъно. Проучването на района, което започна през юли, е първата стъпка в голяма иницатива за създаване на карта на културното наследство на региона. Учените се надяват, че тази карта ще помогне за откриването на потопени флотилии от древността и средните векове.
						*** 
						Първият Международен фестивал на физиката на Балканския съюз на физиците и Междууниверситетското състезание за физични проекти завърши на 7 септември в турския морски курорт Бодрум. Събитието привлече 40 студенти по физика от Югоизточна Европа. Първата награда в конкурса бе присъдена на Ристе Попески-Димовски от Македония за проекта му "Изследване на качеството на минерална вода чрез звуков анализ на мехурчетата".
						*** 
						Петият годишен панаир на екотуризма, екологията, естествените храни и екологичната промишленост - "Екобис 2007" - бе открит в Бихач, Босна и Херцеговина, миналата седмица. Над 230 изложители от Югоизточна Европа взеха участие в проявата.
						*** 
						
						Хърватският пазар на информационни технологии се е увеличил с 40 % през 2006 г. и е достигнал 310 млн. щатски долара, според данни, публикувани на 13 септември от фирмата за пазарни проучвания "Ай Ди Си Ейдриатикс". Фирмата обяснява бързия растеж с повишените публични и частни инвестиции в сектора. 
						
						(Различни източници 10/09/07-17/09/07)

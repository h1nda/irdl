Черна гора и регионалната полиция работят заедно, за да заловят фалшификатори
					07/09/2006
					Черногорските власти твърдят, че наскоро проведена операция в сътрудничество с Интерпол и с други регионални полиции, показва, че най-новата държава в Европа е на път да изгради модерни полицейски сили.
					От Антонела Архин за Southeast European Times – 07/09/06
 
					 
						
Маскирани черногорски полицаи пазят фалшифицирани банкноти след операция, проведена миналия месец. [Getty Images]
						Наскоро проведена операция срещу фалшификатори в Черна гора доведе до конфискуване на най-голямата сума фалшиви пари в Югоизточна Европа, според съобщения от полицията. Започнала през януари и приключила през август, операция "Трезор" доведе до конфискуването на 714 000 евро и 150 000 долара фалшиви банкноти, както и до няколко ареста. 
						Полицията започна разследване, след като получи информация, че международна криминална група се готви да прехвърли голяма сума фалшиви пари на черногорския пазар. Банкнотите е трябвало да бъдат разпространени чрез различни канали в Албания, Косово и Италия, както и в Западноеврепейските страни през Босна и Херцеговина и Хърватия. 
						На 12 август в Улчини е арестувана литовка, докато се е опитвала да пласира 200 фалшиви евро. Скоро след това още седем души са били арестувани, а още трима се издирват. Сред задържаните е и офицер от полицията. 
						Фалшиви банкноти - 150 000 евро и 100 000 долара - са били намерени в кола, пътуваща от Подгорица към Бар. След претърсване на различни апартаменти и други помещения, използвани от предполагаемите членове на престъпната група, са били намерени още 564 000 евро и 500 долара. Съобщава се, че фалшификаторите са успели да пуснат в обръщение само малка сума от фалшивите пари. 
						От полицията твърдят, че банкнотите са едни от най-сполучливите фалшификати, но са били печатани на по-плътна хартия от истинските. Според президента на Съвета на Централната банка Любиша Къргович, престъпниците трудно биха могли успешно да пласират милиони фалшиви евро в Черна гора. 
						Служители в регионалните центрове на Централната банка и в други банки се обучени да разпознават фалшивите банкноти, заяви той, имайки предвид преминаването към еврото през 2002 г. По това време е била открита само една нередовна банкнота, която не е била фалшификат, а две парчета, залепени заедно. 
						Операция "Трезор" бе проведена в сътрудничество с Интерпол, както и свместно с българската и сръбска полиции. Успехът й ще има положителен отзвук в другите страни в региона и техните полицейски организации, твърди полицейският експерт Марко Никович. 
						Той заяви, че Черна гора привлича престъпни групировки поради големия приток на туристи и чужденци. Затова е много важно новата независима държава да работи по-тясно с полицията на други страни от региона, както и с международни полицейски организации като ФБР и Скотланд Ярд, добави той. 
						Директорът на полицейската администрация Веселин Вельович похвали операцията. Успешното й приключване показва, че Черна гора е на път да изгради модерна полицейска организация, каза той.

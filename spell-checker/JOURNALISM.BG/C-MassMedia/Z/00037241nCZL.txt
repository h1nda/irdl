Турция и Гърция изпратиха самолети за евакуиране на гражданите си от Египет
					31/01/2011
					 
						КАЙРО, Египет -- Общо 1 444 турски граждани са вече евакуирани от Египет с няколко самолета, мобилизирани от страната през последните два дни, съобщиха властите в неделя (30 януари). Външното министерство заяви, че наблюдава внимателно ситуацията в африканската страна, станала сцена на безпрецедентни масови протести срещу управлението на президента Хосни Мубарак от една седмица насам. Най-малко 102-ма души са загинали от началото на протестите. 
						Гръцките власти решиха в неделя да изпратят военни самолети за евакуиране на всички гърци желаещи да напуснат Египет. Междувременно Кипър обяви, че е готов да приеме чужди граждани, евакуирани от Кайро. Други страни на Балканите призовават гражданите си да избягват пътувания до Египет, съветвайки онези, които вече са там, да спазват наложените ограничения или да напуснат страната. (AНA-MПA, AФП, Анадолска информационна агенция, Заман, Си Ен Ей - 30/01/11)

Турски писател е даден под съд за „обида на религията”
					27/05/2009
					Турският писател Недим Гюрсел, подсъдим заради последната си книга, се надяваше на оправдателна присъда във вторник. Съдът обаче реши да отложи делото за следващия месец.
					(АП, Ройтерс, ДПА, Франс24, Ню Йорк Таймс, Бианет - 26/05/09; Евронюз - 21/05/09; Russia Today - 20/05/09)
 
					 
						
Истанбулски съд отложи във вторник (26 май) делото срещу писателя Недим Гюрсел. [Архив]
						Турският писател Недим Гюрсел, който е подсъдим по обвинения в подбуждане на расова и религиозна омраза с последния си роман, отхвърли обвиненията в истанбулски съд във вторник (26 май). 
						Книгата му за зараждането на исляма през 6-и век, „Дъщерите на Аллах”, излезе от печат в Турция миналата година. Али Емре Букагълъ, строителен инженер, заведе съдебно дело срещу автора, настоявайки, че описанието на пророка Мохамед, съпругите му и корана било обидно за мюсюлманите. 
						"Това е роман, не е възможно романите да извършват престъпления,” заяви в съда във вторник Гюрсел, който избяга от Турция по време на военния преврат там преди около 30 години и сега е натурализиран френски гражданин. „Отхвърлям обвиненията, че съм се присмивал на религията." 
						Писателят се надяваше обвиненията да бъдат оттеглени, но съдебното заседание, което продължи по-малко от час, бе отложено за 26 юни. Ако бъде осъден, Гюрсел може да получи присъда от минимум шест месеца затвор. 
						Прокурорите заявиха, че не са налице достатъчно доказателства, които да подкрепят твърдението на Букагълъ, нито основание писателят да бъде даден под съд. Съдът обаче отхвърли това решение на основата на отделни жалби на инженера за първото и второто издание на книгата. Двете отделни дела бяха слети в едно на заседанието във вторник.
						"Дъщерите на Аллах”, която повдига въпроси относно вярата и насилието в исляма, е художествено произведение, което няма за цел да обижда никого, каза Гюрсел, подчертавайки, че той уважава всички вероизповедания.
						 "Книгата е публикувана от една година,” каза той за „Ройтерс” в телефонно интервю. „Тя е достигнала до 30 000 души – къде виждате омразата, която е подбудила? Къде виждате гняв?”
						Все още надявайки се на оправдателна присъда, той бе обезпокоен от решението на турската Дирекция по религиозните въпроси да се намеси в делото, като изготви доклад за книгата. Той каза, че е „тревожно”, че орган, натоварен със задачата да контролира дейността на джамиите и преподаването на теология, е решил да превиши правата си и да го обвини. Нещо повече, критикуването на книги е работа на литературните критици, а не на религиозни институции, каза той. 
						 "Тъжно е, че един писател може да бъде съден с такъв манталитет,” е заявил Гюрсел според турската информационна агенция БИА. 
						Въпреки че Турция вдигна някои ограничения върху свободата на изразяване през последните години, Гюрсел е просто поредният от многото турски писатели и интелектуалци, дадени под съд. 
						Орхан Памук, лауреат на Нобеловата награда за литература за 2006 г., например бе съден по обвинения в „обида на турската национална идентичност” заради коментарите си в швейцарско списание преди няколко години, че страната му е отговорна за смъртта на 30 000 кюрди и 1 000 000 арменци. 
						"Мислех, че тези времена са отминали,” каза Гюрсел за ДПА в коментар за цензурата в Турция.

Джоана очаква ново правителство в Румъния преди Коледа
					02/12/2009
					 
						БУКУРЕЩ, Румъния -- Единият от участниците в балотажа на президентските избори през уикенда, Мирча Джоана от Социалдемократическата партия (СДП), каза, че Румъния може да очаква ново правителство преди Коледа. Във вторник (1 декември) той заяви, че новият кабинет ще бъде "компетентен и честен" и няма да обслужва партийни интереси. Коалицията между СДП и Националлибералната партия (НЛП) означава, че най-вероятно Джоана ще победи сегашния президент Траян Бъсеску в неделя, откривайки пътя за обявяване на членовете на кабинета, които вече се договарят. СДП и НЛП контролират 65 % от всички места в парламента и успяха да си осигурят и подкрепата на по-малките партии, включително на Демократичния съюз на унгарците и на Християндемократическата национална селска партия.
						Междувременно във вторник полицията е използвала сълзотворен газ след сбиване по време на митинг на СДП в Тимишоара. Около 3 000 души са участвали в митинга от кампанията на Джоана пред сградата на операта. Неприятностите са започнали, когато опоненти на партията пристигнали на мястото, което принудило полицията да раздели двете групи. Демонстрацията съвпадна с честването на Националния ден на Румъния. В Букурещ около 10 000 души присъстваха на военен парад. (Гъндул, Журналул Национал - 02/12/09; Медиафакс, Синхуа - 01/12/09)

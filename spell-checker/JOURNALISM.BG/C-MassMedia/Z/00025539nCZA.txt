Специалният пратеник на ЕС Фейт пристигна в Косово, за да оглави мисията
					21/02/2008
					Специалният представите на ЕС Питер Фейт пристигна в Косово в сряда, за да започне надзора си над новата мисия на ЕС, ЮЛЕКС. След среща с косовския президент Фатмир Сейдиу Фейт се опита да уталожи страховете на сърбите във връзка с мисията.
					От Блерта Фоничи-Кабаши за Southeast European Times от Прищина -- 21/02/08
 
					 
						
"Мисията на ЕС ще присъства в цяло Косово, включително в Северно Косово. Сърбите трябва да знаят, че ЮЛЕКС ще гарантира правата на всички общности," каза специалният представител на ЕС в Косово Питер Фейт (вляво, с президента Фатмир Сейдиу). [Лаура Хасани]
						Специалният представител на ЕС в Косово Питер Фейт пристигна в Прищина в сряда (20 февруари) и се срещна с косовския президент Фатмир Сейдиу. Фейт ще ръководи 1 800-членната мисия на ЕС, която ще помага на Косово да изгради административната инфраструктура, от която се нуждае сега, след като обяви своята независимост. 
						След срещата си със Сейдиу Фейт заяви, че сръбската общност трябва да разбере, че новата мисия на ЕС, наречена ЮЛЕКС, не представлява заплаха. 
						"Мисията на ЕС ще присъства в цяло Косово, включително в Северно Косово. Сърбите трябва да знаят, че ЮЛЕКС ще гарантира правата на всички общности," каза Фейт. 
						Той обясни, че ЮЛЕКС ще донесе изгода и на сръбската общност. "Ние няма да отстъпим от Северна Митровица," каза той. "Трябва да работим много по-тясно със сърбите, но сме във връзка и с Белград." 
						Фейт посочи в сряда, че е започнал своя мандат. 
						"Сега изпращам в Косово своя персонал - персонала на службата на специалния пратеник - и създаваме Международната гражданска служба," каза Фейт. Той обяви също така, че бившият командващ на КФОР, генерал-лейтенант Ив дьо Кермабон, ще пристигне до няколко седмици, за да заеме поста на ръководител на ЮЛЕКС. 
						Според Фейт ще има четиримесечен период на преход, през който както ЕС, така и НАТО ще бъдат под оперативен контрол. "Всички работим съгласно Резолюция 1244. Тази резолюция дава солидна основа за установяване на мисията на ЕС в Косово," заяви той пред репортери в сряда, ден, след като върховният представител на ЕС по въпросите на външната политика Хавиер Солана посети Прищина. 
						"Ще бъда тук като съветник на косовското правителство и съм решен планът на [бившия специален пратеник на ООН Марти] Ахтисаари да бъде приложен," каза той. 
						Фейт каза, че в сътрудничество с косовското правителство той ще убеди сърбите, че Косово е техният дом и че те могат да работят и живеят като другите общности. 
						"Те трябва да разберат, че са добре дошли да работят за бъдещето в Косово," каза той. 
						Сейдиу каза, че Фейт разбира ситуацията в Косово много добре, и го определи като "човек с богат опит в международни мисии".

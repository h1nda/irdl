Съд в БиХ осъди босненски сърбин за престъпления, свързани с клането в Сребреница
					23/10/2008
					 
						САРАЕВО, Босна и Херцеговина (БиХ) -- В сряда (22 октомври) съд за военни престъпления в БиХ осъди бивш босненски сръбски полицай на шест години затвор за престъпления срещу човечеството, извършени по време на клането в Сребреница през 1995 г. Съдът осъди Васо Тодорович, на 40 г., за подпомагане и подстрекателство към екзекуцията на босненски мюсюлмани и насилствено преселване на босненски цивилни мюсюлмани от охраняваната от ООН зона на Сребреница. Председателят на съдебния състав Сенадин Бекташевич каза, че съдът е взел предвид дълбокото разкаяние на Тодорович за извършеното от него, както и готовността му да свидетелства в свързани със случая съдебни процеси.
						Междувременно в сряда босненските мюсюлмани отбелязаха 16-ата годишнина от клането през 1992 г. в Северин, когато босненски сръбски войници отвлякоха и убиха 15 мъже и една жена от село Северин. Роднини и приятели на жертвите участваха във възпоменателна служба в село Миоце и хвърлиха цветя в река Лим. По-късно процесия от коли се отправи за Вишеград, за да положи цветя на предполагаемото място на смъртта на жертвите. Белградски съд осъди четирима души за клането. (Ройтерс, Макфакс, Бета, Б92 - 22/10/08)

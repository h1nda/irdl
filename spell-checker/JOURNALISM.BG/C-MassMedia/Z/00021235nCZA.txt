Експлозия разтърси посолството на САЩ в Атина
					12/01/2007
					Смята се, че леви екстремисти стоят зад нападението срещу посолството на САЩ в Атина, което бе извършено рано в петък сутринта.
					(AФП, AП, Ройтерс, БиБиСи, СиЕнЕн, Блумбърг, Таймс, Гласът на Америка, AНA-МПA - 12/01/07)
 
					 
						
Служители от групата по обезвреждане на взривни устройства събират веществени доказателства на строителен обект срещу посолството на САЩ в Атина. Нападение с ракета срещу посолството в петък причини незначителни щети, но ранени нямаше. [Гети Имиджис]
						Мощна експлозия разтърси посолството на САЩ в Атина няколко часа преди началото на работния ден в петък (12 януари). Нападението, което бе определено като най-сериозната атака срещу мисията на САЩ за последните 11 години, се приписва на лява групировка, самоназоваваща се "Революционна борба". 
						"Реактивен снаряд бе изстрелян в 5,58 ч. (03,58 ч. по Гринуич) от околния район, причинявайки незначителни щети на фасадните прозорци и покрива," каза в свое изявление министерството на обществения ред. 
						Смята се, че организацията "Революционна борба" стои и зад други нападения, включително зад опита за убийство на гръцкия министър на културата Георгиос Вулгаракис през май и поставянето на бомба в министерството на икономиката в края на 2005 г. 
						Тя се превърна в най-сериозната вътрешна заплаха за Гърция след вече несъществуващата терористична групировка "17-и ноември", която причини смъртта на много хора през двадесетгодишния период преди нейното разкриване и унищожаване. Сред жертвите на "17-и ноември" са няколко американски служители, други чужди дипломати и съпругът на гръцкия външен министър Дора Бакоянис. 
						Като потвърди, че никой не е бил ранен в "доста сериозния атентат" в петък сутринта, посланикът на САЩ в Гърция Чарлз Райс каза, че "не може да има оправдание за подобен безсмислен акт на жестокост". 
						Посолството на САЩ, което обхваща цяло каре в централната част на Атина и е обградено със стоманена ограда, е едно от най-строго охраняваните посолства в столицата. 
						В първоначалните съобщения се казваше, че ракетата е ударила посолството близо до централния вход и е избухнала в тоалетните на третия етаж, където се намира и кабинетът на посланика. Полицията съобщи, че са разбити един-два прозореца и е повредена табелата пред мисията. 
						От взрива са се счупили и прозорците в близки сгради. 
						Малко след атентата десетки полицейски коли отцепиха района около посолството, като блокираха достъпа до всички входове и изходи. В съобщение на АП се посочва, че властите претърсват намиращи се наблизо болница и жилищен блок за веществени доказателства. 
						Бакоянис посети посолството в петък сутринта и осъди атентата. 
						"Подобни инциденти се отразяват сериозно [на Гърция] в политически и икономически план и засягат нейния престиж," каза външният министър. "Гръцкото правителство е твърдо решено да вземе всички мерки, както успя да направи и в миналото, за да не позволи подобни инциденти да се случат отново." 
						През февруари 1996 г. посолството бе обект на подобно ракетно нападение, което причини незначителни щети на три дипломатически коли и на няколко близки сгради.

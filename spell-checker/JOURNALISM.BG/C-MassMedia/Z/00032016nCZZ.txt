Бизнес: Панаири на енергетиката и околната среда в Белград
					16/10/2009
					Сръбската столица стана сцена на прояви в областта на енергетиката и околната среда. Още в деловите новини: БиХ подписа споразумение за сътрудничество с Германия; Централната банка на Албания поиска от частните банки да увеличат ипотеките.
					 
						
Шестият международен панаир на опазването на околната среда беше открит в сряда (14 октомври). [Гети Имиджис]
						Петият международен панаир на енергетиката и 6-ият Международен панаир на опазването на околната среда завършиха в петък (16 октомври) в Белград. Тридневните прояви бяха открити от министъра на енергетиката Петър Шкундрич и министъра на околната среда и пространственото планиране Оливер Дулич. 
						*** 
						Министерството на финансите на Босна и Херцеговина (БиХ) и германското посолство в Сараево подписаха в понеделник (12 октомври) договор за сътрудничество на стойност 76 млн. евро. Министерството съобщи, че 56 млн. евро се предоставят под формата на заем, от които 46 млн. ще бъдат отредени за изграждането на вятърен парк в Югозападна Херцеговина. 
						*** 
						Централната банка на Албания призова частните банки да увеличат ипотечните кредити, за да подкрепят икономиката и за да се противопоставят на въздействието на световната финансова криза. Управителят на банката Ардиан Фулани призова банките и бизнеса към сътрудничество. Той заяви, че Албания трябва да работи за привличането на повече преки чуждестранни инвестиции, за да се справи с произтичащите от световния финансов и икономически спад проблеми. 
						*** 
						
						Букурещ е домакин на 22-рото издание на Панаира на туризма от четвъртък (15 октомври) до неделя. Ежегодната проява, която ще се състои в панаирния център „Ромекспо”, събира заедно представители на туристическия сектор в страната. 
						*** 
						Експертите на "Стандард енд Пуърс" са загрижени, че настоящата политическа криза в Румъния може да продължи, като застраши икономическите програми и програмите за финансова консолидация. Според „Стандард енд Пуърс” стабилното правителство е от основно значение за постигане на целите за финансова консолидация, изложени в договореностите между Букурещ и МВФ, ЕС и други международни финансови институции. 
						*** 
						Министърът на далекосъобщенията на Сърбия Ясна Матич съобщи в събота (10 октомври), че ще бъде обявен търг за втори оператор на фиксирана телефонна мрежа, което ще доведе до либерализиране на пазара на телекомуникационни услуги. Тя допълни, че правителството е одобрило необходимата тръжна документация, и отбеляза, че не е определена минимална цена за лиценза. Правителството очаква да завърши тръжната процедура и да издаде лиценза до края на тази година. 
						
						(Различни източници - 09/10/09-16/10/09)

Правителството на Косово се опитва да затвори страницата с външния надзор
					06/02/2012
					Решението на депутатите да се прекрати присъствието на международните наблюдаващи сили в Косово предизвика различни реакции.
					От Линда Карадаку за Southeast European Times от Прищина – 06/02/12
 
					 
						
Косовският парламент гласува в подкрепа на оттеглянето на международните наблюдаващи сили в страната. [Ройтерс]
						Косовският парламент одобри резолюция за закриването на Международната гражданска служба (МГС) и завършването на плана „Ахтисаари“ до края на 2012 г. като част от процеса на прекратяване на контролираната независимост. 
						Парламентът предприе това действие, след като миналия месец Международната направляваща група (МНГ) посочи в своя препоръка, че службата би могла да бъде закрита тази година. 
						„Тази резолюция, нейното съдържание и, нещо повече, нейното приемане отразяват широк политически и етнически консенсус“, заяви премиерът Хашим Тачи. 
						Правителството и МНГ определиха какви конституционни промени трябва да бъдат направени, за да се прекрати контролираната независимост – промени в 21 закона и подготовка и приемане на ново законодателство. 
						Опозиционното движение „Ветевендосе" е против резолюцията и обвинява правителството на Тачи, че се опитва да „прокара“ специален статут за Северно Косово като цена за прекратяване на контролираната независимост. „Ветевендосе” отказа да подпише резолюцията. 
						Шпенд Ахмети, заместник-председател на „Ветевендосе”, заяви за SETimes, че организацията настоява за пълна независимост на Косово и безусловен суверенитет. 
						„Предложената от Демократическата партия на Косово резолюция няма за цел да прекрати надзора, а само да премахне МГС в замяна на приемането от Косово на други закони, които допълнително ще ограничат суверенитета на Косово на цялата територия на страната“, заяви Ахмети за SETimes. 
						Косовският анализатор Рамадан Илази посочва, че прекратяването на контролираната независимост не е от толкова съществено значение, а по-скоро риторично и декларативно, тъй като ЮЛЕКС и "Голямата петорка" ще продължат да упражняват контрол и да имат компетенции в определени области. 
						Тачи заяви пред репортери, че е готов да разговаря със сръбския президент Борис Тадич. 
						„Готов съм да обсъдя с г-н Тадич въпроси, които засягат Косово и Сърбия. Бих искал да отбележа обаче, че ние, а не Сърбия, вземаме решенията за вътрешната политика на Косово“, каза Тачи за „Коха Диторе“. 
						В последния си доклад Международната кризисна група (МКГ) посочи, че суверенитетът продължава да е източник на напрежение и сблъсъци в Северно Косово и затруднява крехкия диалог между Косово и Сърбия, излагайки на опасност кандидатурата на Сърбия за членство в ЕС. 
						„Много сърби в Сърбия и Косово не искат да приемат, че рано или късно cеверът ще стане част от конституционния ред на Косово. Освен това компромисът е необходим на Белград, за да изпълни в крайна сметка амбициите си за членство в ЕС“, посочи Сабин Фрейзър, програмен директор на европейската кризисна група. 
						„За да протече интеграцията мирно обаче, това трябва да стане постепенно и да е резултат от политически компромиси и споразумения“, добавя тя. 
						Косовският президент Атифете Яхяга заяви в сряда (1 февруари), че косовските институции искат да прилагат конституцията и законите на цялата територия на Косово. 
						Все още не е сигурно дали политиците ще постигнат консенсус за cевера, който остава барикадиран от местните сърби. 
						Според Бурим Рамадани, високопоставен представител на Алианса за бъдещето на Косово, правителството не разполага със стратегия за решаването на проблема в северната част на страната. 
						„Няма консенсус за специален статут на cевер и такъв няма да бъде постигнат“, каза Рамадани за SETimes, като добави, че проблемът не е между Косово и Сърбия и „поради това не може да бъде решен чрез диалог между тези две държави.“ 
						„Проблемът на север е липсата на демокрация, върховенство на закона и икономически инвестиции“, добави той.

В Сърбия Маркович се бори срещу корупцията и обществения скептицизъм
					19/09/2011
					Присъединяването към ЕС зависи частично от напредъка в борбата срещу проникващата навсякъде корупция, което кара Сърбия да изработи напълно нова стратегия.
					От Игор Йованович за Southeast European Times в Белград - 19/09/11
 
					 
						
Директорът на Агенцията за борба с корупцията Зорана Маркович съобщи неотдавна за приемането на нови инструменти за борба с корупцията. [Игор Йованович/SETimes]
						Директорът на Агенцията за борба с корупцията Зорана Маркович е начело на една от институциите, чието предназначение е да се бори срещу корупцията, смятана за една от най-големите пречки на Сърбия по пътя й към ЕС. 
						Пред себе си тя има трудна задача, защото освен другото Агенцията се занимава със сигнали за имуществото на държавни служители, конфликти на интереси и контрол на финансовите операции на политическите партии. 
						Както тя признава в интервю пред кореспондента на SETimes Игор Йованович, съществува и друг проблем: промяна на общественото мнение, че държавата системно затъва в корупция. 
						
						SETimes: След като съобщихте за приемането на нова стратегия за борба с корупцията какво точно ще съдържа документа и какви промени и подобрения предвижда той в сравнение с предишната стратегия? 
						
						Зорана Маркович: Плановете за осъществяване на Национална стратегия за борба с корупцията бяха одобрени през 2005 г. и ние сметнахме, че те са остарели на фона на променения икономически и политически контекст в Сърбия през 2011 г. Предприета е и сериозна стъпка към ЕС и вярваме, че Стратегията за борба с корупцията може да бъде подобрена в методологично отношение. 
						Целта е да се създаде общ стратегически национален документ, който много ясно ще определи целите, които Сърбия иска да постигне в битката срещу корупцията. Ние ще се съсредоточим върху две неща - да направим новата стратегия ограничена във времето, тъй като по този начин е по-лесно да се оценява доколко тя е успешна, и да се включат показатели за отговорността за нейното прилагане, които липсваха в предишната стратегия. 
						
						SETimes: Според вашата агенция предишната стратегия рядко се е прилагала. Защо бе така и какви гаранции имате, че новата стратегия ще се осъществява по-добре? 
						
Финансирането на кампании и разходите ще станат по-прозрачни, смята Маркович. [Ройтерс]
						
						Maркович: Установихме, че 15% от планираните цели са постигнати напълно, откакто бе изработена предишната стратегия, и определихме кои задължения и цели са били изпълнени. Шейсет процента от задълженията са частично изпълнени, докато 8% от мерките трябва да се осъществяват перманентно. Като цяло се получава сериозен процент на изпълнението на плана, особено в областта на институциите, които трябваше да бъдат създадени и законите, които трябваше да бъдат приети. 
						Частите, които се отнасят до професионалното обучение на служители, увеличаване на институционалния и финансов капацитет на държавните органи и до осъзнаването на необходимостта от борба с корупцията от страна на обществото са онези, които са били изпълнени. Също така в миналото липсваше орган, който да контролира осъществяването на стратегията. 
						През 2008 г. структурата на сръбското правителство се промени напълно и ние не разполагахме повече с институционална памет за стратегията, а по-скоро всички чакаха да бъде създадена Агенцията за борба с корупцията, която напомни на всички за стратегическите документи. А сега ние се нуждаем от нова стратегия, за да се съсредоточим върху новите задачи на предстоящия период. 
						
						SETimes: Вашата агенция сега ще има задачата да контролира финансовите операции на политическите партии, които бяха посочени в проучванията на общественото мнение като един от основните източници на корупция в Сърбия. Очаквате ли политиците да се противопоставят на контрола на вашата агенция или законът ви дава право ефективно да контролиране финансовите трансакции? При това положение доколко широки регулационни правомощия ще са ви необходими, за да контролирате ефективно финансовите дейности на партиите? 
						
						Maркович: На 14 юни с приемането на Закона за финансиране на политическите партии, ние получихме ролята на контрольор на финансовите дейности на партиите. Досега практически не е имало никакъв контрол. Новият закон определя по-прозрачно финансиране на партиите, по-прозрачно изразходване на парите и много по-добре организиран контрол, извършван от Агенцията за борба с корупцията. 
						Сега работим едновременно и за укрепване на капацитета на Агенцията. Ще се местим в нов офис тази есен и ще има нужда от назначаването на нови хора. Вече започнахме да разработваме необходимите подзаконови актове, а от тази есен също ще започнем да обучаваме хората, които ще отговарят за прилагането на закона от партиите. 
						Същевременно ние ще започнем да информираме обществото за значението на тази кампания. Не очаквам съпротива, тъй като такава нямаше и когато се приемаше новият закон. Това е доказателство, че партиите са готови да направят нещо, за да не бъдат смятани за корумпирани от обществото. 
						Обаче ... никой не трябва да очаква от този закон и от първоначалния контрол върху партиите да решат мигновено всичко. Но фактът, че съществува система, която е по-прозрачна, и съществува ясен контрол, може да сведе правните нарушения до леки инциденти. 
						
						SETimes: Обществото обаче получава впечатлението, че партиите ви притискаха, когато лишавахте политиците от правото да заемат едновременно различни постове (например да бъдат депутати и кметове по едно и също време). Как се справихте с това? 
						
Отмина времето, когато депутати можеха да заемат едновременно и други изборни длъжности. [Ройтерс]
						
						Maркович: Не бих нарекла това натиск, а по-скоро реакция. Когато засегнете нечии придобити права, когато публично критикувате някой официален представител, който заема повече от една длъжност, и му кажете, че не може да го прави повече, разбира се, това предизвиква известна реакция. Но не е имало натиск до степен, която сериозно да застраши прилагането на закона, и много официални представители действаха според нашите решения, т.е. според мерките, които предприехме. 
						Ние отправяме предупреждения като първа мярка към онези, които нарушават правилата дори само на едно задължение. Ние също прилагаме мярка, наречена инициатива за освобождаване, чрез която инструктираме органа, който е назначил лицето, нарушило правилата, да бъде освободено в рамките на 30 дни. Предвидили сме и друга, най-радикална мярка, която означава прекратяване на функцията със силата на закона, която се прилага в рамките на осем дни. Сръбското правителство е предприело около 98% от такива най-радикални мерки. 
						Но фактът е, че нашата забрана за множество функции същевременно предизвика реакция и дори доведе до поправки в закона, регулиращ тази област. Това ми показа, че всеки от нас трябва да си знае мястото. Агенцията е регулаторен орган, който прилага закона, докато политическите партии приемат законите чрез парламента. Това е добро равновесие и ние трябва да се научим да го спазваме. 
						
						SETimes: Политическите партии не са единствените в Сърбия, които могат да оказват натиск върху някои държавни органи. Съществуват доста съмнения сред обществото за неформалното влияние на водещи бизесмени. Оказвала ли се е Агенцията под такъв натиск? 
						
						Maркович: Не сме имали сблъсък с промишлените или финансови магнати, тъй като Агенцията не се занимава с дела, с които те могат да бъдат свързани. Нашата позиция е някак зад кадър, но ние анализираме законите, процедурите и интересните случаи за обществото, реагираме, като публикуваме новини и чрез всякакви възможни дейности, които предвиждат инициативи за поправка на законите и процедури, които смятаме за корупционни и които водят до такива случаи. Това е нашето най-мощно оръжие, защото можем да повлияем върху лошо изработените правни регулации.

В Черна гора бе проверена готовността за реагиране при кризисни ситуации
					21/09/2010
					MEDCEUR 2010 завърши в сряда след серия от учения с цел да се демонстрира готовността за реагиране при кризисни ситуации.
					От Неделко Рудович за Southeast European Times от Подгорица – 21/09/10
 
					 
						
Съединените щати и представители на осем страни партньорки участваха във военно учение на НАТО в петък (17 септември) в Черна гора. [Неделко Рудович/SETimes]
						Черногорските въоръжени сили, заедно с войници от Съединените щати и осем страни партньорки, показаха в петък (17 септември) готовността си да провеждат съвместни действия при кризисни ситуации. 
						Пред публика, включваща високопоставени черногорски ръководители, началника на генералния щаб и представители на медиите, те показаха способността си да спасяват хора, чийто живот е под заплаха. 
						Ученията се проведоха във военното поделение в Даниловград, на 20 км от Подгорица. Приблизително 300 войници и спасителни екипи на десетте партньори действаха като при реална ситуация. 
						Първото учение включваше противопожарни действия, спасителни операции и евакуация на ранени хора от втория етаж на сграда. За минути бе монтирано оборудване за изнасяне на ранените, специални въжета и специален дюшек. 
						След това бе направена симулация на взривяване и унищожаване на мост. Спасителите извадиха хората от разбитите автомобили и помогнаха да се отстранят токсичните химикали. Ранените бяха транспортирани с хеликоптер до лазарет, в който имаше операционна, оборудвана с необходимата апаратура за действия в случай на природни, технологични и биологични инциденти. 
						
Войници се подготвят за съвместни действия при кризисни ситуации. [Неделко Рудович/SETimes]
						Междувременно адът, разразил се на моста, трябваше да се овладее не само с наземни противопожарни действия. За минути членове на въздушния отряд на министерството на аварийните ситуации и гражданската безопасност на Черна гора изгасиха пожара от въздуха с два самолета "Еър Трактор". 
						Всичко това бе част от амбициозното военномедицинско учение MEDCEUR 2010, организирано от министерството на отбраната на Черна гора и Европейското командване на САЩ. Това е най-голямото учение от този род, организирано от Черна гора след обявяването на независимостта на страната през 2006 г. 
						Учението започна на 10 септември и продължи до сряда. 
						Освен Черна гора и Съединените щати, в учението участваха представители на Армения, Азербайджан, Босна и Херцеговина, Грузия, Македония, Молдова, Сърбия и Украйна. 
						"Това е възможност да се учим един от друг и ако в бъдеще се наложи да работим заедно, ще се чувстваме като приятели и ще можем да работим по общи процедури," каза в началото на учението неговият съдиректор, американският генерал-лейтенант Брент Вейсълър.

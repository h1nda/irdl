Наука и технология: Расте броят на потребителите на Facebook в Югоизточна Европа
					04/01/2010
					Броят на потребителите на Facebook на Балканите се е увеличил. Още в новините от областта на науката: Български учени откриха скелет на праисторически елен.
					 
						
Броят на потребителите на Facebook на Балканите расте. [Гети Имиджис]
						Броят на потребителите на Facebook на Балканите расте бързо, според изследване на Adriatalk.com. Социалната мрежа се използва от около 1,4 млн. души в Сърбия, което нарежда страната на 18-о място в Европа. Хърватия е на 22-ро място с 940 740 регистрирани потребители, Босна и Херцеговина е 26-а с 566 060 потребители, а в Македония има 491 580 потребители. Потребителите на Facebook са обикновено на възраст под 35 години, сочи изследването. 
						*** 
						
						Сърбия и Китай подписаха програма за сътрудничество в образованието до 2013 г. Сръбският министър на образованието Зарко Обрадович каза във вторник (29 декември), че тя предвижда увеличаване на броя на учителите по китайски език в Сърбия и на учителите по сръбски език в Китай, както и сътрудничество между университетите в Белград и Пекин. 
						*** 
						Учени от Националния природонаучен музей в България откриха скелет на елен, който според тях е на около 5,5 млн. години. Смята се, че праисторическото животно спада към рода Procapreolus. То е било открито в село Подгумер край София. 
						*** 
						
						Косовски минерали и скали ще бъдат изследвани в нова лаборатория в Митровица, която бе открита в понеделник (28 декември) от Министерството на енергетиката и мините. Правителството е финансирало геоложката лаборатория на стойност около 360 000 евро. Тя ще работи под ръководството на Факултета по минно дело и металургия към Прищинския университет. 
						*** 
						
						Турската компания "ННТ Нанотекнолъджи анд Борон Продъктс" произведе гориво, използващо бор, с помощта на нанотехнология. Новото гориво засега се използва само като съставка в бензин и дизел, но компанията се надява то да замени горивата на въглеродна основа. 
						
						(Различни източници – 28/12/09-04/01/10)

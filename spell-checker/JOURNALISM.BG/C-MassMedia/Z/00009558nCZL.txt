Според Кощуница правителство на малцинството без ДП е единственият изход за Сърбия
20/01/2004
 
БЕЛГРАД, Сърбия-Черна Гора -- Според Воислав Кощуница, лидер на Демократическата партия на Сърбия (ДПС), правителство на малцинството е единственият изход за Сърбия. В изявление по телевизията от понеделник (19 януари) той каза, че включването на Демократическата партия (ДП) в правителството никога не е представлявало решение на въпроса. Според него първоначалната идея е била да се формира широкопредставително правителство или кабинет със съкратен мандат. След като и двата варианта са се оказали невъзможни, правителство на малцинството би било единственото решение.
Други новини: в понеделник началникът на ГЩ на федералната армия генерал Бранко Круга заяви, че отбранителната стратегия на Сърбия-Черна Гора е вече готова. Сега, когато група експерти са подготвили проект на този политически документ, той ще бъде подложен на обществена дискусия и внесен в парламента. (Б92, Би Би Си, Държавната ТВ, Танюг - 19/01/04)

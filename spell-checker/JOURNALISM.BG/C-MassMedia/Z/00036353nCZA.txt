Холандия иска дебатът за кандидатурата на Сърбия за членство в ЕС да бъде отложен
					14/10/2010
					Холандски законодатели заявиха, че дискусията за кандидатурата на Сърбия за членство в ЕС - планирана за края на този месец - трябва да бъде отложена. 
					(Юропиън Войс, Блиц, Айриш Таймс - 14/10/10; Ройтерс, DutchNews.nl, Б92, Бета, EMпортал - 13/10/10)
 
					 
						
Отиващият си холандски външен министър Максим Верхаген (вляво, със сръбския външен министър Вук Йеремич) заяви, че другите 26 страни членки на ЕС и ЕК насърчават вземането на положително решение за кандидатурата на страната. [Ройтерс]
						Холандският парламент реши в сряда (13 октомври), че дебатът за кандидатурата на Сърбия за членство в ЕС трябва да бъде отложен, докато страната не покаже пълно сътрудничество с Международния наказателен трибунал за бивша Югославия (МНCБЮ). 
						Решнието бе взето преди срещата на външните министри на 27-те страни членки на блока на 25 октомври, когато дипломатите трябва да обсъдят дали кандидатурата нан Белград за членство трябва да бъде отнесена до Европейската комисия (ЕК) за мнение. 
						Холандският парламент обаче заяви, че въпросът трябва да почака до следващия доклад на главния прокурор на МНCБЮ Серж Брамерц за сътрудничеството на Сърбия с трибунала на ООН, който той трябва да представи в началото на декември. Ако това искане бъде отхвърлено от другите 26 външни министри, Холандия ще настоява условие за внасянето на кандидатурата на Сърбия и други ходове, свързани с присъединяването й към ЕС, да бъде пълното й сътрудничество със съда в Хага. 
						Холандските законодатели смятат, че Белград изпълнява задълженинето си да предаде обвинени военнопрестъпници само под силен международен натиск. Те особено настояват за арестуването на бившия босненски сръбски военен командир Ратко Младич, един от оставащите двама укриващи се от правосъдието, издирвани от прокурорите на ООН. 
						Другите страни членки на ЕС смятат обаче, че сръбските власти полагат големи усилия, за да заловят Младич и бившия хърватски сръбски политически лидер Горан Хаджич и следователно трябва да им се позволи да се придвижат напред по пътя към евентуално членство. 
						Владимир Вукчевич, ръководител на екипа за действие на Сърбия в МНCБЮ, посочи в сряда, че властите са могли да заловят Младич през 2006 г., но са изпуснали този шанс поради обструкции. 
						"Арестуването на Младич пропадна, когато Раде Булатович, който бе шеф на Агенцията за информация и сигурност арестува Станко Ристич, който укриваше Младич", съобщи белградското радио Б92, което цитира негови изявления. "Това бе катастрофален ход, който позволи на Младич да избяга. Бяхме съвсем близо до Младич и само трябваше да решим за чисто техническия въпрос как да бъде извършен ареста." 
						Решението да се включи въпросът за кандидатурата на Сърбия в дневния ред на бъдещата среща на външните министри в Люксембург бе взето след резолюцията за Косово на Общото събрание на ООН на 9 септември. 
						Отиващият си холандски външен министър Максим Верхаген заяви в сряда, че другите 26 страни членки на ЕС и ЕК насърчават вземането на положително решение за кандидатурата на страната в "светлината на конструктивното поведение на Сърбия" преди приемането на документа. 
						"Дали напредъкът в преговорите между Сърбия и Косово, споменати в резолюцията трябва да фигурира като фактор, когато се обсъжда молбата за кандидатурата, ще бъде решено впоследствие от холандското правителство", съобщи белградското радио Б92, цитирайки дипломата. 
						Въпросът сега е дали кандидатурата на Сърбия ще бъде включена в дневния ред на срещата на 25 октомври като технически или като политически въпрос. 
						Ако тя се третира като технически въпрос, подкрепата на квалифицирано мнозинство, което вече съществува, ще бъде достатъчна, за да се вземе решението да се отнесе кандидатурата към ЕК за мнение. Но ако тя бъде сметната за политически въпрос, такова решение трябва да бъде подкрепено от всички 27 страни членки.

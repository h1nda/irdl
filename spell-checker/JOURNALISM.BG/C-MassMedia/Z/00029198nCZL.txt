Хърватия отложи съдебен процес за убийство срещу бивш вътрешен министър на Македония
					04/02/2009
					 
						ЗАГРЕБ, Хърватия -- Във вторник (3 февруари) в северозападния град Пула съдебното заседание по делото за убийство срещу бившия министър на вътрешните работи на Македония Любе Бошковски беше отложено, след като той не се яви в съда. Бошковски, на 48 г., има и хърватско, и македонско гражданство. Той ще отговаря по обвинения, че е разпоредил убийството на седем имигранти от Южна Азия в Македония през март 2002 г., когато е бил вътрешен министър. Прокуратурата твърди, че той е издал заповед за убийството им броени месеци след нападенията от 11-и септември 2001 г. в Ню Йорк и Вашингтон в опит да ги изкара заподозрени терористи, готвещи нападения срещу западни посолства в Скопие. След като полицията арестува Бошковски в Хърватия през 2004 г., Скопие реши да прехвърли делото в Загреб. (Вест - 04/02/09; ХИНА, АФП, Макфакс - 03/02/09)

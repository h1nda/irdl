Дипломатически дневник: Саудитският крал посети Турция
					13/11/2007
					Крал Абдула бин Абдулазиз пристига в Анкара в петък. Още в дипломатическите новини: сирийският президент Башар Асад се срещна с кипърския външен министър Ерато Козаку-Маркулис.
					 
						
Турският президент Абдула Гюл (вляво) и кралят на Саудитска Арабия Абдула направиха преглед на почетната стража в двореца "Чанкая" в Анкара в петък (9 ноември). [Гети Имиджис] 
						
Турският президент Абдула Гюл даде в петък (9 ноември) официална вечеря в чест на гостуващия му саудитски крал Абдула бин Абдулазиз. Турция бе последната спирка от неговата обиколка на четири страни, включваща Великобритания, Германия и Италия. В приветственото си слово Гюл отбеляза, че както Турция, така и Саудитска Арабия са пострадали от терористични нападения и че конфликтите трябва да се решават чрез диалог. 
						*** 
						
Сръбският вътрешен министър Драган Йочич и гостуващият му български колега Румен Петков подписаха в понеделник (12 ноември) споразумение за сътрудничество в граничния контрол. Те обсъдиха също и възможността за създаване на трансграничен център за сътрудничество от крайдунавските държави, чиято централа да бъде в Белград. 
						*** 
						Външният министър на Босна и Херцеговина (БиХ) Свен Алкалай е на петдневно посещение в Югоизточна Азия с делегация от висши държавни служители и бизнесмени. Алкалай се срещна с тайландския си колега Нитя Пибулсонграм в понеделник (12 ноември). Инвестициите и икономическите връзки са основен акцент в посещението му. 
						 *** 
						По време на пресконференция в Анкара в понеделник (12 ноември) с турския си колега Абдула Гюл израелският президент Шимон Перес изрази убеждение, че страната му ще съумее да постигне мир с палестинците, но добави, че мирът изисква време. Перес подчерта също важността на подкрепата и лидерството на Турция в процеса.
						 *** 
						Чешкият министър на външните работи Карел Шварценберг призова в петък (9 ноември) Босна и Херцеговина (БиХ) да не се отказва от кандидатурата си за присъединяване към ЕС. По време на посещението си в Сараево той се срещна с председателя на председателството на БиХ Желко Комшич, с колегата си от БиХ Свен Алкалай и с председателя на Камарата на представителите Милорад Живкович. 
						 *** 
						Сирийският президент Башар Асад увери в неделя (11 ноември) кипърския външен минситър Ерато Козаку-Маркулис, че спорът за морските пътища между Латакия, Сирия, и пристанище Фамагуста в Северен Кипър ще бъдат уредени в близко бъдеще. Маркулис, която бе в Сирия в рамките на пъртуването си в Близкия изток, запозна сирийския президент с последните събития в Кипър. 
						*** 
						По време на среща с косовския президент Фатмир Сейдиу в Берлин в четвъртък (8 ноември) германският външен министър Франк Валтер Щайнмайер каза, че все още има малък шанс спорът за статута на Косово да бъде решен чрез преговори. "Трябва да проучим всички възможни начини и да призовем Сърбия и Косово да покажат гъвкавост и компромис в преговорите," каза Щайнмайер.
						*** 
						Министрите на отбраната на Черна гора и Гърция подписаха меморандум за сътрудничество в сряда (7 ноември). В него се очертава развитието на партньорството в отбраната и сигурността за засилване на мира и стабилността в региона с цел увеличаване на шансовете на Черна гора за евроатлантическа интеграция. 
						
(Различни източници -- 06/11/07-13/11/07)

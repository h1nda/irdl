Началникът на Силите за отбрана на Косово ще бъде следващият косовски премиер
					03/03/2006
					Агим Чеку бе официално номиниран да наследи подалия оставка косовски премиер Байрам Косуми, който се оттегли в сряда от поста си по искане на управляващата коалиция.
					От Блерта Фоничи за Southeast European Times от Прищина – 03/03/06
 
					 
						
Косовският премиер Байрам Косуми обяви оставката си пред пресата в сряда (1 март), заявявайки, че се оттегля в интерес на общия напредък. Той предприе стъпката малко повече от седмица след началото на преките преговори между Белград и Прищина във Виена. [Гети Имиджис]
						Косовският президент Фатмир Сейдиу официално номинира началника на Силите за отбрана на Косово Агим Чеку за премиер на провинцията. В декларация от вторник (2 март) Сейдиу каза, че номинацията се основава на коалиционно споразумение между Алианса за бъдещето на Косово (АБК), Демократичната лига на Косово (ДЛК) и други партии. 
						Сега на Чеку е възложен мандат да предложи нов кабинет, който трябва да бъде одобрен от 61 депутати в 120-членния парламент. 
						Новият премиер ще наследи Байрам Косуми, който обяви оставката си в сряда по искане на управляващата коалиция. 
						 "Подадох оставка ... но отново подчертавам, че през изминалите дни съм работил за изграждането на Косово като държава, за независимо и суверенно Косово," каза Косуми пред репортери. Той обясни решението си с това, че не желае настоящата управляваща коалиция да рискува да загуби парламентарното си мнозинство. 
						Политическа фигура в Косово от 1992 г., Косуми стана премиер в началото на 2005 г., след като предшественикът му Рамуш Харадинай бе обвинен във военни престъпления от Трибунала на ООН в Хага. 
						В сряда управляващата коалиция поиска също и оставката на председателя на парламента Неджат Дачи, като призова той да бъде заменен от зам.-председателя на ДЛК Коле Бериша. 
						Промените са в интерес на "демократичните процеси, които продължават в Косово," каза членът на ръководството на ДЛК Екрем Криезиу. Чрез своя съветник Рамуш Тахири Дачи заяви, че няма да подава оставка. 
						Ръководителят на ЮНМИК Сьорен Йесен-Петерсен твърди, че подобни събития са част от нормалния демократичен живот и са напълно в съответствие с демократичните принципи. 
						 "Призовавам бъдещия премиер и бъдещия председател на парламента да ускорят прилагането на стандартите и да положат максимални усилия Косово да осигури възможно най-високо жизнено равнище на всички свои общности. Това е от особена важност, тъй като напредъкът в стандартите ще окаже голямо влияние върху резултата от процеса на определяне на статута," каза пред репортери Йесен-Петерсен. 
						Опозиционни лидери заявиха, че промените са закъснели.
						 "Не знам дали хлябът ще е по-различен, след като тестото е същото," каза опозиционният лидер Ветон Сурои, който често имаше пререкания с Дачи. Той изрази надежда, че политическите рокади ще влеят нова енергия в косовските институции и ще доведат до по-голямо съсредоточаване върху основните политически въпроси, пред които е изправена провинцията. 
						 Номинацията на Чеку бе незабавно подложена на критики от страна на Сърбия, която го обвинява във военни престъпления. Като бивш командир от Армията за освобождение на Косово Чеку се е бил срещу хърватската армия по време на разпадането на бивша Югославия през 90-те години. Сърджан Джурич, говорител на сръбското правителство, каза, че изборът на Чеку е "неприемлив" за Белград.

България се отказа от проекта "Белене"
					29/03/2012
					България обяви оттеглянето си от 30-годишния проект за построяване на втората в страната атомна електроцентрала. 
					От Светла Димитрова за Southeast European Times от София -- 29/03/12
 
					 
						
Строежът на реактора започна през 2008 г. [Ройтерс]
						България няма да строи АЕЦ в град Белене, на река Дунав, заяви в сряда (28 март) дясноцентристкото правителство на страната след многократни забавяния на крайното решение за съвместния проект с Русия. 
						След като направи изявлението след редовното заседание на кабинета, финансовият заместник-министър Владислав Горанов заяви по Българското национално радио (БНР), че вместо това там ще бъде построена газова електроцентрала. 
						Той обясни, че България ще плати на "Атомстройекспорт", дъщерна фирма на руската държавна енергийна корпорация "Росатом", оставащите около 100 млн. евро за първия от двата 1000-мегаватови реактора, които бяха планирани за АЕЦ "Белене". 
						Реакторът ще се използва в АЕЦ "Козлодуй", на 100 км на запад, чиито първи четири реактора, датиращи още от съветската епоха, бяха спрени, когато България се присъедини към ЕС през януари 2007 г. поради съображения за сигурност. Реактори 5 и 6, всеки от по 1000 мегавата, по план трябва да функционират съответно поне до 2017 и 2022 г. 
						Започнат през 1981 г., проектът "Белене" за първи път беше замразен девет години по-късно заради финансовите затруднения, които България изпитваше по това време. Освен това имаше и силен натиск от страна на природозащитни групи, които се противопоставяха на построяването на ядрено съоръжение в сеизмично активен регион. 
						През 2002 г. беше взето решение проектът да се възобнови. След търг, проведен три години по-късно, през ноември 2006 г. България подписа договор с "Атомстройекспорт" да проектира и построи АЕЦ "Белене". 
						Изпълнението на проекта започна официално през септември 2008 г., осем месеца след като бившата управляваща България коалиция, ръководена от социалистите, подписа споразумение за проекта по време на посещението на тогавашния руски президент Владимир Путин в София. 
						Строежът на централата беше отново замразен през 2009 г., когато германската енергийна компания РВЕ - основният инвестиционен партньор в съвместния проект - се оттегли поради нарастващата несигурност за бъдещето на централата. 
						Поставяйки под въпрос икономическата рентабилност на проекта, дясноцентристката партия ГЕРБ, която спечели парламентарните избори в България през юли 2009 г., сметна цената на съоръжението, определена от Русия на 6,3 млрд. евро, за твърде висока, настоявайки, че тя не трябва да надхвърля 5 млрд. евро. 
						Двете страни не успяха да постигнат споразумение по този въпрос и това доведе до многобройни отлагания на крайното решение за проекта. Според условията на последното шестмесечно отлагане, постигнато в края на септември, България трябваше да заяви до края на този месец дали ще продължи строежа. 
						Междувременно се провалиха и опитите да се привлече стратегически западен инвеститор за проекта "Белене", което би увеличило допълнително енергийната зависимост на България от Русия. 
						Министър-председателят Бойко Борисов посочи екологичните съображения като един от основните мотиви на правителството да се откаже от проекта, както и растящата му цена, която би била около 10 млрд. евро, когато централата бъде построена. 
						"Нямаме толкова пари и няма начин да накараме държавата и следващите няколко поколения да плащат за това", заяви той в сряда. 
						Борисов, който обсъди с Путин в понеделник въпроса за "Белене", изрази също надежда, че оттеглянето от проекта няма да повлияе на двустранните връзки. Министърът на икономиката, енергетиката и туризма Делян Добрев се очаква да отпътува за Москва, за да информира официално руснаците за решението на София. 
						Експертът по ядрена енергетика Йордан Йорданов, който беше шеф на АЕЦ "Козлодуй" между 2000 и 2001 г., бе един от авторите на идеята да се инсталират още два реактора в централата. Въпреки това той не подкрепя плана да се инсталира реакторът АЕС 92, предназначен за "Белене", в съществуващата атомна електростанция. Според него България, която в момента произвежда около 30 млрд. квтч електричество и изнася около една трета от него, трябва да предприеме друг подход. 
						"Първо трябва да развием своята енергийна стратегия [до] 2050 г.," каза той за SETimes в четвъртък. "Ако аз трябваше да решавам, никога нямаше да инсталирам този скъп реактор в "Козлодуй". 
						Десните политици и много обикновени български граждани приветстваха решението на правителството да се оттегли от противоречивия проект. 
						"Строежът на АЕЦ "Белене" щеше да увеличи риска от ядрен инцидент като този в Япония миналата година", заяви за SETimes маркетинговият специалист от София Румен Петров. 
						"Проектът е твърде скъп и цената на тока за крайните потребители щеше да се увеличи още повече." 
					
				
			
					 
					
 
 

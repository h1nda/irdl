Съветът за сигурност на ООН започна дебат за Косово
					24/03/2009
					 
						НЮ ЙОРК, Съединени щати -- В понеделник (23 март) Съветът за сигурност на ООН започна дебат за Косово и състоянието на сръбското малцинство там. При представянето от шефа на ЮНМИК Ламберто Заниер и от генералния секретар на ООН Бан Ки Мун на техния редовен тримесечен доклад за ситуацията в Косово на заседанието не беше отчетен никакъв съществен напредък. Те определиха ситуацията като стабилна и спокойна въпреки няколкото инцидента в доминираната от сърбите северна част на страната. 
						Сръбският президент Борис Тадич призова към по-ефикасна защита на етническите сърби в Косово и за приемането на плана от шест точки на ООН, който би предоставил значителна автономия на сръбското малцинство. Правителството на Косово отхвърля плана с аргумента, че той би създал автономни, почти независими етнически анклави. Външният министър на Косово Скендер Хюсени насочи вниманието към преустройването на ЮНМИК и разполагането на ЮЛЕКС. Той спомена списък от проекти на правителството, насочени към интегрирането на косовските етнически малцинствени общности и по-специално на сърбите. Хюсени разкритикува усилията на Сърбия за "създаването и подкрепата на паралелни, незаконни и престъпни структури в северната част на страната". (Зери, Коха Диторе, Експрес, Б92, Танюг - 23/03/09)

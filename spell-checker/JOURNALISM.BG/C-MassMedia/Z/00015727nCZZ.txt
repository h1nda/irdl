Делова хроника
					26/08/2005
					Преглед на деловите и икономическите новини от Балканите след 19 август.
					(Различни източници – 19/08/05 – 26/08/05)
 
					 
						
Миньор инспектира работата в "Стари търг", централната мина от комплекса "Трепче" в Северно Косово, близо до Митровица. Мината възобнови производството си в понеделник (22 август) за първи път след конфликта в Косово през 1998-1999 г. През 80-те години "Трепче" осигуряваше работа на 20000 работника и добиваше 70 % от рудното богатство на бивша Югославия. [АФП]
						Световната банка съобщи, че ще предостави 3 млн. долара на Албания за възстановяване на напоителната система и отводнителните канали в централния окръг Елбасан. Средствата ще се използват и за укрепване на местните язовири, повечето от които са построени преди около 40 години. 
						*** 
						Енергийното и транспортно подразделение на хърватския концерн "Кончар" спечели конкурс за модернизацията на словенска водноелектрическа централа, изпреварвайки "Сименс" и австрийска фирма. Общата стойност на проекта се оценява на 10,8 млн. евро. 
						*** 
						"ГЕ капитал" придоби 50 % от инвестиционния проект “Софийски централни хали”, закупувайки дела, притежаван по-рано от израелските "Авив холдинг" и "Осиф инвестмънт енд дивелопмънт". Оставащите дялове в проекта на стойност 50 млн. евро се контролират от "Ай Ти София", регистрирано в Холандия подразделение на "Синема сити интърнешънъл". Халите трябва да бъдат завършени до края на тази година. Те ще бъдат най-големият търговски, развлекателен и делови център в България, с очакван годишен оборот от 100 млн. евро. 
						*** 
						"Българската телекомуникационна компания" обяви, че третият GSM-оператор в страната ще се казва "Вивател". Компанията, която бе продадена на “Вива венчърс” през юни 2004 г., не определи конкретна дата за официалния старт на новия оператор. 
						*** 
						Правителството на Федерация БиХ (ФБиХ) одобри законопроект за създаване на нова "Банка за развитие на ФБиХ", която ще подкрепя експортно ориентирани и инфраструктурни проекти и жилищното строителство в автономната област. Учредителният капитал на държавната банка възлиза на 255 млн. евро. 
						*** 
						Правителството на Македония подписа споразумение за сътрудничество с руската нефтена и газова компания "Итера". Съгласно договора "Итера" ще си сътрудничи с македонското топлофикационно дружество “Топлофикация” при изграждането на газова топлоцентрала в Македония. Обектът на стойност 120 млн. евро се очаква да влезе в експлоатация през есента на 2007 г. 
						*** 
						Администрацията на окръг Хунедоара в Западна Румъния подписа два договора с "Асет мениджмънт систем" от Букурещ, подразделение на люксембургската "Фибелфин", за строителството на летище и път по публично-частна схема на съдружие. Общата цена на сделката е 37 млн. евро.

Румъния предприема мерки за увеличаване на ръста на туризма
					31/05/2005
					Развитието на туризма в Румъния се спъва от множество проблеми, включително скъпи хотели, лоша инфраструктура и международния имидж на страната. Правителствени представители и частни компании работят упорито, за да подобрят перспективите.
					От Разван Амариеи за Southeast European Times от Букурещ – 31/05/05
 
					 
						
Румъния се надява да привлече повече туристи на черноморското си крайбрежие, делтата на Дунав и карпатските си курорти. [Архив]
						През 2004 г. 6,6 млн. чужди граждани са влезли в Румъния. Този брой е с около 13 % по-висок в сравнение с 2003 г., но едва около една четвърт от посетителите са туристи. Според някои експерти потенциалните туристи все още се въздържат да посещават Румъния заради цената на почивката, която е висока в сравнение с качеството на предлаганите услуги. 
						Цените в хотелите се повишиха с около 10 % тази година. Според Лучия Морариу, председател на Националната асоциация на туристическите агенции, увеличението се дължи на инфлацията. Но други твърдят, че новите собственици на бившите държавни хотели в Румъния просто не знаят как да ги управляват и в резултат клиентите плащат по-високи цени. 
						Други проблеми, с които се сблъскват потенциалните туристи, включват лошата пътна инфраструктура и липсата на туристически удобства в някои райони. В същото време в морските и планинските курорти е налице и друг вид проблем -- барове и дискотеки на открито, от които до късно през нощта се носи силна музика, която пречи на гостите на близките хотели да спят. С надежда да направи крайбрежието по-привлекателно за туристите министерството на околната среда разпореди подобни заведения да бъдат премахнати от крайбрежната ивица, но след това пак разреши да бъдат издигнати някои постройки, след като властите осъзнаха, че туристите се нуждаят поне от няколко плажни бара. Сега държавните служители са в спор с общинските, като кмета на Констанца Раду Мъзаре, който отказва да разреши построяването на нови сгради. 
						Румъния страда и от проблеми с имиджа си в чужбина, като мнозина все още я смятат за страната на Чаушеску, бездомните деца и уличните кучета. Правителството се надява да промени тази представа, но му липсва маркетингов опит. "Не намерихме хора в Румъния, които да са се занимавали с подобна дейност, затова ще трябва да повикаме чужди консултанти," е казал Валериу Туркан, председател на правителствената стратегическа агенция, цитиран от Саптамина финанчиара. 
						Въпреки трудностите властите, както и туристическите компании, са оптимистично настроени и прогнозират, че броят на чуждестранните посетители ще продължава да расте. Германският туристически гигант ТУИ планира да подпише споразумение с Букурещ за откриване на агенция в Мамая, румънски морски курорт. Компанията се надява да привлече туристи към черноморското крайбрежие, делтата на Дунав, карпатските курорти и историческите области Марамуреш, Буковина и Трансилвания. 
						Мариус Кривтоненку, ръководител на Националния комитет по туризъм, се надява, че румънските курорти ще привлекат 10 % повече посетители тази година в сравнение с 2004 г. Сезонът се измести и вместо от 15 май до 15 септември, сега той е от 1 май до 1 септември, като резултатите са забележими. В период, в който по-рано хотелите бяха затворени, сега те са пълни с посетители -- особено възрастни туристи, които идват заради известното лечение с "Жеровитал", забавящо процесите на стареене. Всъщност чужденците остават най-голямата надежда на туристическата индустрия за увеличаване на печалбите.

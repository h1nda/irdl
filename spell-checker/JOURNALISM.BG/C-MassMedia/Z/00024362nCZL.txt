Бабакан: всички варианти са открити в борбата срещу ПКК
					28/10/2007
					 
						ТЕХЕРАН, Иран -- Турският външен министър Али Бабакан заяви в неделя (28 октомври), че всички варианти в борбата срещу Кюрдистанската работническа партия (ПКК) са "на масата". Бабакан, който е на посещение в Иран, заяви, че търпението на Турция се е изчерпило в усилията й да прекрати атаките на кюрдските бунтовници. "Ние можем да използваме или да продължим да използваме дипломатически средства, или да прибегнем до военни средства. Всички тези възможности са на масата", каза Бабакан след срещата със своя ирански колега, Манушер Мотаки в Техеран. Той подчерта, че Турция няма никакви претенции към териториалната цялост на Ирак и че единствената й цел са терористичнити групировки. 
						Мотаки заяви, че "Иран заклеймява неотдавнашните терористични (актове) на ПКК в Турция и също подчерта необходимостта от борба срещу тероризма". Иранският президент Махмуд Ахмадинеджад междувременно заяви, че Иран подкрепя възможна военна операция от страна на Турция, но би предпочел конфликтът да бъде разрешен по мирен начин. Той е провел телефонен разговор в събота с турския президент Абдула Гюл и по-късно с иракския президент Джалал Талабани и с премиера Нури ал-Малики. (Ройтерс, Прес ТВ, AФП, ИРНА - 28/10/07)

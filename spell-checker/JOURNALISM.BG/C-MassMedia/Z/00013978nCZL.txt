Според Рен обвинените сръбски генерали трябва да бъдат в Хага до края на март 
					22/03/2005
					 
						БРЮКСЕЛ, Белгия -- По време на среща със сръбския президент Борис Тадич в Брюксел в понеделник (21 март) комисарят на ЕС по разширяването Оли Рен каза, че двамата генерали, обвинени във военни престъпления, Небойша Павкович и Сретен Лукич, трябва да бъдат екстрадирани в Хага до края на март. Прехвърлянето им е последното препятствие пред положителната оценка за подготвеността на Сърбия-Черна Гора за интеграция в ЕС, изтъкна Рен. 
						В понеделник Федералният съвет за сътрудничество с Трибунала за военни престъпления реши да замрази авоарите на обвиняеми, които не се предават доброволно. Председателят на този съвет Расим Ляич каза, че свързаният с тази тема проектозакон ще бъде представен във федералния законодателен орган до края на тази седмица. (Данас - 22/03/05; Бета, Танюг, Уеб сайт на ОССЕ - 21/03/05)

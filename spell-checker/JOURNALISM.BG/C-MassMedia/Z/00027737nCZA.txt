Перспективите на Сърбия за интеграция в ЕС все още са несигурни
					15/09/2008
					Членките на ЕС все още са разделени по въпроса дали Сърбия е изпълнила изискванията за пълно сътрудничество с Трибунала на ООН за военни престъпления.
					От Игор Йованович за Southeast European Times от Белград -- 15/09/08
 
					 
						
Главният прокурор на МНСБЮ Серж Брамерц. [Гети Имиджис]
						Главният прокурор на Международния наказателен съд за бивша Югославия (МНСБЮ) Серж Брамерц посети Белград миналата седмица, само четири дни, преди външните министри на ЕС да обсъдят дали да разрешат по-нататъшната интеграция на Сърбия в ЕС.
						За да влезе в сила временното търговско споразумение, което бе подписано на 29 април заедно със Споразумението за стабилизация и асоцииране (ССА), ЕС иска Сърбия да оказва пълно сътрудничество на МНСБЮ. Надеждите на Белград за интеграция в ЕС обаче не могат да се осъществят, ако не се установи наличието на пълно сътрудничество с Трибунала в Хага.
						Европейската комисия смята, че с арестуването на Радован Караджич през юли Сърбия е изпълнила това условие, но Холандия, която е част от 27-членния ЕС, изисква Белград да екстрадира и Ратко Младич, срещу когото са повдигнати обвинения в геноцид в Босна и Херцеговина, или главният прокурор на МНСБЮ да направи оценка на пълното сътрудничество с Трибунала.
						По време на среща с Брамерц сръбският президент Борис Тадич заяви, че новото правителство е предало 44 от 46-те обвиняеми във военни престъпления, като така е показало своето пълно сътрудничество с Трибунала в Хага. Главният прокурор обаче каза, че арестът на Младич и на другия беглец Горан Хаджич остава "ключова цел за пълното сътрудничество на Сърбия с Трибунала".
						Ръководителят на Националния съвет за сътрудничество с МНСБЮ Расим Ляич призна, че Белград все още среща проблеми при осъществяване на сътрудничеството с Трибунала в Хага. Той заяви, че полицията неотдавна е загубила отпечатъците на Ратко Младич от досието му, като добави, че следователите ще се опитат да установят кой е откраднал тази информация.
						 Ляич добави, че все още не се знае къде се намират Младич и Хаджич. "Младич беше в Сърбия дълго време, но в момента нямаме сигурни доказателства, че той все още се намира там. Работим, както бихме го правили, ако той беше в Сърбия," каза той.
						Европейската комисия иска временното търговско споразумение да влезе в сила възможно най-бързо, всъщност дори още в понеделник, когато външните министри от ЕС ще вземат решение по въпроса.
						Брамерц съобщи, че ще представи през декември пред Съвета за сигурност на ООН доклад за сътрудничеството на Сърбия. Тъй като не е известно дали той е дал “положителна оценка” на сръбските власти, всички погледи вече се насочени към Холандия, която практически е единствената държава, членка на ЕС, която блокира по-нататъшната интеграция на Сърбия в ЕС, настоявайки за арестуването на Младич.

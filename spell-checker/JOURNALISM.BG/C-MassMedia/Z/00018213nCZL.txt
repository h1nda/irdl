Грегорян каза, че БиХ все още не сътрудничи изцяло на Трибунала в Хага 
					11/04/2006
					 
						САРАЕВО, Босна и Херцеговина (БиХ) -- Рафи Грегорян, политически съветник към Постоянния щаб на НАТО в Сараево, каза в понеделник (10 април), че БиХ все още не сътрудничи изцяло на Трибунала в Хага. Грегорян каза това на кръгла маса, организирана съвместно от Центъра за изследване на сигурността, Постоянния щаб на НАТО и ЮФОР в Сараево. Той посочи, че макар по последна информация издирваните Радован Караджич и Ратко Младич да не се намират на територията на БиХ, изпълнението на задълженията към Хага означава твърди мерки срещу мрежите от помагачи и предоставяне на изискваните от Хага документи.
						Също в понеделник войници от ЮФОР претърсиха помещенията на транспортна компания "Аутоприевоз", както и автобуси и пътници на централната автогара в Баня Лука. Говорител каза, че това е рутинна проверка на документи и не е свързана с мрежите, подпомагащи военнопрестъпници. (Независне Новине - 11/04/06; Фена, РТРС, НТВ Хаят - 10/04/06)

Косовският министър на енергетиката обсъжда изкопаемите горива 
					17/02/2010
					В ексклузивно интервю за Southeast European Times Юстина Широка-Пула разговаря за превръщането на лигнита в електричество, изграждането на нови ТЕЦ за по-ефективно изгаряне на въглищата и статута на отдавна излезлите от експлоатация косовски мини.
					От Линда Карадаку за Southeast European Times от Прищина -- 17/02/10
 
					 
						
Миньор работи в мината "Стари Търг Трепча", център на комплекса "Трепча" в Северно Косово. [Гети Имиджис]
						Под земята на Косово се намират над 10 милиарда тона от изкопаемото гориво лигнит - наричано още "кафяви въглища" - но досега са изкопани едва 250 млн. тона. Юстина Широка-Пула, министър на енергетиката и мините на Косово, заяви за SETimes, че намаляването на замърсяването би могло да се постигне с топлинна технология, основана на най-модерните европейски проекти. 
						
						SETimes: Има ли Косово план за развиване на собствени енергийни ресурси? 
						
						Юстина Широка-Пула
						: Косовското правителство одобри през септември 2009 г. [стратегия] за енергетиката за периода 2009-2018 г. Тази стратегия предвижда разработването на... ресурси с цел осигуряване на доставки на електроенергия. Доставките ще [постъпят от] експлоатацията на лигнит, изгарян в ТЕЦ. Също така предвиждаме разработването на възобновяеми източници, като вятърна и слънчева енергия. Косово изгражда и популяризира първите ветрогенератори в региона. 
						
						SETimes: На какъв етап от строежа е ТЕЦ "Косова е Ре"? И какво ще бъде въздействието й върху националната икономика? 
						
						Широка-Пула
						: Проектът е на етап избор на потенциални инвеститори. Крайният срок е 26 февруари 2010 г. Въз основа на стандартните процедури, [наред с] публичните критерии и прозрачния процес, ще бъдат разгледани компаниите, способни да осъществят подобен проект. 
						[Централата] ще има първоначален капацитет 500 MW с възможност за [допълнителни] 500 MW по-нататък. Изграждането на такива големи проекти може да отнеме пет години. Косовската икономика несъмнено ще спечели от такъв нов генератор, особено ако вземем под внимание закриването на ТЕЦ "Косово А" през 2017 г. и повишеното търсене на електроенергия през тези години. 
						
						SETimes: Какво можете да ни кажете за мината в Сибовци? 
						
						Широка-Пула
						: Мината в Сибовци е най-ценният актив от всички лигнитни залежи в Косово. Тя ще бъде акционерна корпорация със съвместна собственост [между] Косово и други акционери. Лигнитът е [природен ресурс на] Косово и ще се оценява максимално. Реализацията на проекта ще зависи от интереса на инвеститора и на Косово. 
						
						SETimes: Какъв е статутът на минния комплекс "Трепча" край Митровица? 
						
						Широка-Пула: "Трепча" [сега] е публично предприятие. Някои мини там са действащи и миналата година повишиха производството си. От мините в Трепча се извличат олово и цинк и след флотация се изнасят под формата на концентрат. "Трепча" се [разглежда] за реконструкция за евентуална приватизация. 
						
						SETimes: Каква е опасността от замърсяване при изгарянето на лигнита? 
						
						Широка-Пула
						: Използването на гориво за транспорт, както и за производството на електричество, оказва сериозно влияние върху околната среда. Намаляването на това въздействие чрез изгарянето на лигнит в големи пещи в модерни термоелектроцентрали изисква адекватна технология. ТЕЦ-овете, по-стари от 40 години, ще работят до 2017 г. Те работят в съответствие с критериите по времето, когато са били проектирани и построени. 
						
						SETimes: Кога ще може Косово най-после да доставя електроенергия на цялата страна по 24 часа дневно? 
						
						Широка-Пула
						: Непрекъснатото електроснабдяване не зависи само от производството на енергия. По-скоро то зависи от контрола върху снабдяването и разпределението. Само енергийните системи, в които това, което се използва, се заплаща [напълно], осигуряват непрекъснато електроснабдяване на потребителите.

Корупцията, макар и намаляваща, все още представлява проблем за сръбската полиция 
					22/10/2004
					Според ново проучване корупцията в сръбската полиция е намаляла през последните четири години, но си остава основен проблем. Според експертите особено опасна е политическата корупция -- тази, която възниква в резултат на намесата на партии, политици и държавни служители.
					От Давор Коникушич за Southeast European Times от Белград - 22/10/04 
 
					 
						
Корупцията и политическата намеса пречат на работата на полицията. [Архив]
						Фондацията "Фридрих Еберт", организация с идеална цел със седалище в Германия, неотдавна публикува проучване, което посочва, че корупцията в сръбската полиция е намаляла след 2000 г., но въпреки това си остава голям проблем. 
						Изследователите установиха, че традиционните видове корупция, като подкупи и измама, са по-малко разпространени от политическата корупция -- а именно злоупотреби в резултат от намесата на политици, партии и държавни служители. Подобни злоупотреби са далеч по-опасни от дребната корупция, каза директорът на Сръбския институт за криминални разследвания, Добривое Радованович. Високите постове в полицията се дават на членове на политически партии, независимо от квалификацията им, отбеляза той. А сръбските политици имат доста връзки с организираната престъпност. Това възпрепятства работата на полицията. 
						Според Радованович убийството на премиера Зоран Джинджич е пряк резултат от създадените връзки между престъпността, политиците и полицията. 
						"Полицията бе готова да арестува заподозрените и да предотврати това убийство, особено след няколкото предишни неуспели опита", каза той. "Но тя винаги бе възпирана от политиците, които непрекъснато повтаряха 'почакайте малко, моментът още не е настъпил'." 
						Полицията бе обвинена и за ролята си в аферата с трафика на захар в ЕС и в скандала, свързан с присъствието на министрите от правителството на Олимпиадата в Атина на обществени разноски. Освен това политическите съображения са основната причина все още да не са арестувани лицата, обвинени във военни престъпления от Трибунала на ООН в Хага, казват наблюдателите. 
						Главният полицейски инспектор Владимир Божович обаче нарече твърденията за ширеща се корупция "несъответстващи на действителността" и каза, че те противоречат на получената до момента информация. Той каза също, че се предприемат действия срещу корумпирани полицаи. 
						"Отправени са общо 27 обвинения в престъпления срещу 34 полицаи с различен ранг, като извършените престъпления включват злоупотреба, приемане на подкупи, незаконен трафик и, разбира се, фалшифициране на документи, злоупотреба със служебно положение, корупция на административни служители и измама", каза Божович. 
						Според мнозина проблемът не може да се разреши напълно, докато Сърбия не приеме широко антикорпуционно законодателство, включително закони за произхода на имуществото и свободен достъп до информация.

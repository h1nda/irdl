Началник-щабовете на страните от "Адриатическата харта" посетиха ЕУКОМ
					06/04/2006
					Началник-щабовете на Албания, Хърватия и Македония се срещнаха на 3 април в рамките на провеждаща се два пъти годишно конференция, за да разискват опита си от мироподдържащи операции и да преценят своя напредък към членство в НАТО и програмата "Партньорство за мир". Следващата среща е запланувана за октомври и ще се проведе в Хърватия.
					От Джейми Л. Ууд за Southeast European Times от Щутгарт – 06/04/06
 
					 
						
Началник-щабът на Европейското командване на САЩ, генерал-лейтенант Колби Бродуотър III, заедно с началник-щабовете на трите държави от "Адриатическата харта" -- Албания, Хърватия и Македония -- както и тези на Сърбия и Черна гора и Босна и Херцеговина, участваха в групова снимка в понеделник (3 април). [Снимка: Матю Томас] 
						Четвъртата среща на началник-щабовете (НЩ) на Албания, Хърватия и Македония се състоя в понеделник (3 април) в главния щаб на Европейското командване на САЩ (ЕУКОМ) в Щутгарт, Германия. Заедно със Съединените щати тези страни са участнички в "Американо-адриатическата харта". 
						Хартата бе първоначално предложена от президентите на трите кандидатки за НАТО на тогавашния американски държавен секретар Колин Пауъл по време на срещата на високо равнище на Алианса в Прага през 2002 г. Оттогава групата, която е популярна като А-3, се среща на всеки шест месеца. На срещата тази седмица присъстваха и делегации от Босна и Херцеговина и Сърбия и Черна гора в качеството си на наблюдатели в процеса на А-3. 
						По време на срещата НЩ и управленията на ЕУКОМ бяха запознати с "уроците от мироподдържащите операции", както и с напредъка към целите на партньорството с НАТО на всяка от страните от А-3. На свой ред ЕУКОМ ги запозна с американската гледна точка по отношение на командната роля и даването на пълномощия на подофицерите (ПО) и с актуализацията на регионалното Съвместно комбинирано военно учение (СКВУ), запланувано за това лято. 
						 На базата на инициатива от последната среща в Македония, в която трите страни заявиха интерес да развиват военните си способности, СКВУ е възможност ЕУКОМ да превърне едно двустранно учение в регионално събитие. Това еднократно учение няма да даде на страните от А-3 реална комбинирана рота от специалните части, но ще открои препятствията, които страните трябва да преодолеят при създаването на такава част. 
						Представителите на страните подписаха в края на конференцията обща декларация, потвърждаваща ангажимента на страните за повишаване на техните индивидуални и съвместни усилия за засилване и ускоряване на вътрешните им реформи, с помощта на които да се повишат сигурността, просперитетът и стабилността в региона. 
						"ЕУКОМ е участвало в три предходни срещи на НЩ. Нашето домакинството тук в Щутгарт носи две основни предимства. Първо, то показва нашия ангажимент към региона, и второ, разискваните теми дадоха на щаба на ЕУКОМ пълна картина на постиженията и оставащите изисквания към тези страни, стремящи се към членство в НАТО," каза майор Джордан Томас, специалист по международни политико-военни въпроси в ECJ5. 
						Следващата среща е насрочена за октомври в Хърватия.

Проевропейско правителство ще е най-доброто за Сърбия, казват анализатори.
					23/05/2008
					Докато преговорите за сформиране на новото сръбско правителство навлизат в критичната си фаза, местните икономисти твърдят, че страната ще има най-голяма полза от кабинет, който ускори европейската интеграция.
					Анализ на Игор Йованович за Southeast European Times от Белград -- 23/05/08
 
					 
						
Проевропейски ориентираната Демократическа партия на Борис Тадич ще спечели доверието на чуждите инвеститори, смятат икономистите. [Гети Имиджис]
						Макар че сръбските политически партии продължават да преговарят за това кой ще сформира новото правителство след парламентарните избори по-рано този месец, белградските икономисти твърдят, че една коалиция около проевропейската Демократическа партия (ДП) на сръбския президент Борис Тадич ще има най-голям шанс да спечели доверието на чуждестранните инвеститори. 
						Икономистите твърдят още, че в името на европейската интеграция едно правителство около ДП би атакувало проблема с инфлацията и би съхранило икономическата стабилност на страната. 
						Бъдещото правителство зависи от коалицията около Социалистическата партия на Сърбия, която спечели 20 места в изборите на 11 май. Социалистите започнаха преговори с радикалите и с Демократическата партия на Сърбия (ДПС), но тези планове пропаднаха. Някои от лидерите в социалистическата коалиция сега искат да прекъснат разговорите с ДПС и да започнат преговори с ДП. 
						ДПС и радикалите твърдят, че ще анулират ССА, защото според тях чрез това споразумение Сърбия косвено признава декларацията за независимост на Косово от 17 февруари. 
						Белградският икономист Саша Джогович заяви пред Southeast European Times, че ако Сръбската радикална партия и социалистическата коалиция организират новото правителство, чуждите инвеститори ще бъдат предпазливи, докато не видят как Белград ще подходи в отношенията си с ЕС. 
						Ако обаче ДП и социалистите управляват, инвеститорите няма да се отдръпнат, защото „представителите на властта, с чиято политика те са запознати и с които са си сътрудничили от 2000 г. насам, ще бъдат на власт,” каза Джогович. 
						Икономистът Юрий Баец казва, че Сърбия „се нуждае от правителство, което би създало възможности за достатъчно преки чужди инвестиции, които да гарантират 7 % годишен ръст на БВП в предстоящия период”. 
						"Такова нещо изисква годишен приток от 3 милиарда евро преки чужди инвестиции и 2 милиарда евро преференциални заеми с дълги гратисни срокове,” каза Баец. Той добави, че подобен приток на чужди инвестиции може да се постигне само от проевропейски ориентирано правителство, което „разбира, че ЕС е основният икономически партньор на Сърбия”. 
						„Едно проевроепйско правителство, което би приело европейските стандарти, би гарантирало сигурността и стабилността не само за инвеститорите от Европа, но и от целия свят, Русия, Китай и Индия,” каза Баец. 
						Някои обаче са на друго мнение. Икономистът Йован Душанич каза, че чуждите фирми са инвестирали в Сърбия главно чрез приватизацията на дружества, а борят на инвестициите на зелено е малък. 
						Независимо кой ще сформира правителството, няма да бъде трудно да се привлекат чужди инвестиции чрез продажбата на големи предприятия, като петролната промишленост и електрическата компания, писа Душанич в специално приложение на всекидневника „Политика”, издаван в Белград. 
						Той се позовава на примерите с Русия и Китай – заявявайки, че в случая с инвестициите на зелено най-важното е не кой е на власт и каква е международната репутация на страната, а какви условия предлага страната на инвеститорите.

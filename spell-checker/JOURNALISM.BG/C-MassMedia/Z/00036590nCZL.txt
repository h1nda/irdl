Сръбската полиция издирва Младич и негови поддръжници 
					03/11/2010
					 
						БЕЛГРАД, Сърбия -- Във вторник (2 ноември) полицията претърси две места в Белград и планински туристически център близо до Аранджеловац в неуспешен опит да открие бившия босненски сръбски военен командир Ратко Младич. Един човек е бил задържан за разпит. Вътрешният министър Ивица Дачич каза, че полицейската акция, насочена срещу лица, които може да принадлежат към мрежата от поддръжници на Младич, е свързана със сътрудничеството на Сърбия с Трибунала за военни престъпления в Хага. Той отново подчерта, че правителството е решено да сътрудничи напълно. Неотдавна властите увеличиха наградата за информация, която да доведе до залавянето на отдавна укриващия се беглец, на 10 милиона евро, от предишните 1 милион. Дачич каза, че обиските във вторник са проведени въз основа на предварително събрана информация от силите за сигурност, а не на сведения, свързани с възнаграждението. (Танюг, РТС, Бета, Б92, АП - 02/11/10)

Прокурорите в Хага ще разпитват хърватския запасен генерал Норач
21/07/2003
 
ЗАГРЕБ, Хърватия -- Според хърватския президент Стипе Месич прокурорите от Трибунала на ООН за военни престъпления възнамеряват да разпитат хърватския генерал от запаса Мирко Норач. В събота (19 юли) Месич потвърди съобщения на медиите, че трибуналът е поискал среща с Норач и че генералът се е съгласил да разговаря с прокурорите. Предполага се, че 35-годишният Норач е заподозрян в извършване на военни престъпления срещу етнически сърби по време на военните операции "Медак Покет" и "Буря" в периода 1993-1995 година. "Той не се чувства виновен," каза адвокатът му Томислав Сабляр, който е поискал поне един месец ,за да събере всички необходими документи. През март хърватски съд осъди Норач на 12 години затвор за смъртта през 1991 година на 50 цивилни сърби в Госпич.
Други новини: Хърватия и Сърбия планират да създадат работни групи през тази есен, които ще разследват военни престъпления. В интервю за новисадския вестник &lt;I&gt;Дневник&lt;/I&gt; в неделя сръбският министър на правосъдието Владан Батич каза, че едната група ще отговаря за събиране на имената на лицата, обвинени във военни престъпления, а другата ще връща лична документация на гражданите. (Медиаскан - 21/07/03; ХИНА, Би Би Си - 19/07/03)

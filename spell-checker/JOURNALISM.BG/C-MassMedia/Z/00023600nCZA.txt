Косовският преговарящ екип обеща да отстоява позицията си 
					20/08/2007
					Независимостта не подлежи на договаряне, а териториално разделяне е немислимо, смята косовският екип за преговорите за статута.
					От Блерта Фоничи-Кабаши за Southeast European Times от Прищина – 20/08/07 
 
					 
						
Косовският премиер Агим Чеку. [Гети Имиджис]
						Косовският преговарящ екип ще присъства на следващия кръг от преговорите, водени от тройката на ЕС-САЩ-Русия, каза водещ член на групата в неделя (19 август). 
						"Потвърдено е, че групата "Единство" ще присъства на срещата на 30 август, но все още няма официална покана," каза Хашим Тачи за Радио "Свободна Европа". "Целта на тази среща е отново да потвърдим позицията си," добави той. 
						Независимостта не подлежи на договаряне, а териториално разделяне е немислимо, каза Тачи. Планът на бившия пратеник на ООН Марти Ахтисаари за контролирана независимост остава най-добрият предложен вариант, каза той. На фона на растящото в Косово недоволство заради протакането в определянето на статута на провинцията ръководителите на етническите албанци призовават за спокойствие. 
						"Сегашната политическа ситуация и целта, която се стремим да постигнем, изискват самодисциплина," каза премиерът Агим Чеку миналата седмица. Той настоя, че независимостта ще бъде крайният резултат, и каза, че предстоящият период трябва да се използва за подготовка. 
						"Трябва да превърнем тази умора и недоволство в конструктивна работа," каза той. Подобни изказвания направи и косовският президент Фатмир Сейдиу, който обеща, че представителите на косовските албанци няма да приемат никакъв друг вариант освен суверенитет. 
						"От началото на процеса ние ясно посочихме, че независимостта не подлежи на договаряне," каза той. "Ние обаче призоваваме гражданите да запазят спокойствие и да изчакат следващите 120 дни." 
						Междувременно говорител на ръководените от НАТО мироопазващи сили в Косово каза, че обстановката е спокойна и мисията е решена да гарантира сигурността на всички. 
						"КФОР са подготвени за всичко, което би могло да се случи," каза полковник Майкъл Кноп. 
						Той каза, че няма признаци за увеличаване на насилието. КФОР прави проверки ежедневно и работи заедно с Косовската полицейска служба (КПС), ЮНМИК и многонационалните оперативни групи, добави той.

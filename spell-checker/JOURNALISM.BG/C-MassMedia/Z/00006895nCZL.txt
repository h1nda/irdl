Ердоган призовава за създаването на две автономни държави в Кипър
11/05/2003
 
НИКОЗИЯ, Кипър -- Турският премиер Реджеп Тайип Ердоган заяви в петък (9 май), че планът на ООН за обединяването на Кипър може да продължи да служи като основа за преговори, но всяко бъдещо решение трябва да се базира на разделението на двете етнически групи. "В Кипър съществуват два народа, които във всички отношения са равни, и имат различни езици и религии, това са две отделни демокрации и две отделни държави. Мирните усилия в Кипър трябва да се основават на тези реалности", каза той. По-нататък Ердоган изрази желанието на неговото правителство да отмени ограниченията върху търговията с гръцката част на острова и призова Гърция да направи същото по отношение на Северен Кипър.
Като жест на добра воля Ердоган излезе да приветства кипърските гърци, наредени в опашка за преминаване в турската част на острова. Около 300000 души са пресекли контролираната от ООН разделителна линия, след като ръководството на кипърските турци свали ограниченията за пътуване миналия месец. В петък то реши да отвори още два контролно-пропускателни пункта и да разреши на посетителите да ползват мобилните си телефони в северната част. То също така обеща да отпусне стипендии на кипърско-гръцките студенти, обучаващи се в университетите на кипърските турци. Президентът на Кипър Тасос Пападопулос критикува новите мерки, като заяви, че те целят увековечаването на разделението на острова. (АП, Ройтерс, НТВ, Анадолска агенция, АФП - 09/05/03)

Продажбата на Телеком Сърбия предизвика разследване
11/11/2003
Продажбата на Телеком Сърбия през 1997 г. възбуди обвинения за вземане на подкупи и подкрепа на режима на Слободан Милошевич. В Италия започна разследване с цел да се разкрие обхватът на предполагаемата корупция.
От Давор Коникушич за Southeast European Times в Белград -11/11/03
 
 
Бившият президент на Белградската банка Бора Вучич отрече, че парите, получени от продажбата на дяловете на Телеком Сърбия на чужди партньори през 1997 г., са били похарчени незаконно. Тя каза, че получените суми по никакъв начин не са били използвани за подпомагане на режима на бившия сръбски президент Слободан Милошевич.
В интервю пред италианската агенция Анса Вучич заяви, че Югославия е спечелила 1,5 млрд. германски марки (739 млн. евро) от договора за продажба. Според нея 1,2 млрд. германски марки са били депозирани в Югославския фонд за развитие през Белградската банка и че правителството е използвало парите за изплащане на пенсии и за субсидиране на здравеопазването и други социални дейности. Останалите 300 млн. германски марки са били прехвърлени директно към хазната на Националната банка на Югославия, каза Вучич.
В Рим започна разследване на покупката на Телеком Сърбия след като италианските медии съобщиха в началото на 2001 г., че по време на преговорите италианската страна е изискала комисионни на стойност няколко милиона германски марки. Според Pепублика подкупите са отишли в джобовете на висши италиански представители, а Милошевич е получил пари в брой, от които режимът му се е нуждаел в периода на санкции, наложени заради Косово.
В резултат на продажбата Италия Телеком (СТЕТ) е придобила 29 % от дяловете на Телеком Сърбия, докато гръцката телекомуникационна компания ОТЕ е придобила 20 %. СТЕТ е платила 702 млн. германски марки 48 часа след подписване на договора, на 10 юни 1997 г. Тя е изплатила 117 млн. германски марки през следващите 6 месеца и 74 млн. германски марки през март 1998 г.
Сръбският министър на правосъдието Владан Батич обяви неотдавна, че по искане на италианските власти съд в Белград ще изслуша 12 сръбски граждани с цел да се подпомогне разследването. Заседанията ще бъдат закрити за обществеността, като за хода на процеса няма да се подава информация.
Въз основа на констатациите на италианска парламентарна комисия, която разкри факти, свързани с покупката, прокурорите от трибунала в Торино, Италия, решиха за удължат разследването до следващото лято, казва председателят на комисията Енко Трантино. Той добави, че комисията е готова да изпрати делегация в мястото за задържане Швенинген в Хага, за да "изслуша версията на Милошевич за цялата история".

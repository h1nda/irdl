В Македония бе осветена възстановената църква "Св. Атанасий"
					28/07/2005
					Представители на ЕС, правителството и църквата присъстваха на церемония по случай откриването на църквата "Св. Антанасий" в Лешок, възстановена след разрушаването й по време на междуетническия конфликт в Македония. Участниците подчертаха необходимостта от съжителство и уважение към културните и религиозни паметници.
					От Зоран Николовски за Southeast European Times от Скопие - 28/07/05
 
					 
						
"Нека Лешок послужи като предупреждение за всички и като свидетелство, че съжителството трябва да бъде закон за всеки," каза на церемонията по откриването на църквата главата на Македонската православна църква, архиепископ Стефан Охридски и Македонски. [AФП]
						Църквата "Св. Атанасий" в село Лешок бе отново открита за богослужения отчасти благодарение и на помощта на ЕС. Църквата в района на Тетово бе разрушена от силна експлозия по време на междуетническия конфликт в Македония преди четири години.
						Средствата на стойност близо 430000 евро, дарени от ЕС, бяха похарчени за амбициозен проект за възстановяване на църквата със същите камъни, използвани при първоначалния й строеж. Камъните бяха запазени, номерирани и сортирани от Института за опазване на паметниците, който осъществи проекта.
						Част от церемонията по откриването на 23 юли бе изложба на фотографии, показващи хронологично напредването на строежа от развалините до величествената възстановена църква. Храмът се намира в манастирски комплекс, който включва три църкви: "Св. Атанасий", "Св. Мария" и "Св. Лазар". Областта е богата на исторически и религиозни забележителности, датиращи от 14-и век.
						"Днес с този акт ние показваме, че опитите за разрушаване на църквата и целите на извършителите не се увенчаха с успех," каза ръководителят на делегацията на ЕК в Македония, Донато Киарини. "Крайната цел е да се излекуват раните и да се подготови страната за пътя й към ЕС." 
						 "Светите места за всяка религия са постижения на цивилизацията и те не трябва да бъдат разрушавани, а уважавани и прославяни," каза заместник-премиерът Радмила Шекеринска, която отговаря и за европейската интеграция. "Мъдрите хора пазят това, което имат; останалите винаги изграждат наново. Тази сграда е повече от религиозен обект. Тя носи особена символика за страната ни, тъй като ни свързва с миналото, настоящето и бъдещето." 
						Болница за респираторни заболявания, част от манастирския комплекс, ще бъде възстановена с дарение от Норвегия, каза Шекеринска.
						"Човешко е да помним насилието и бедствията. Да ги помним и да не ги забравяме. Но също така е човешко и христянско да прощаваме. Ето защо нека Лешок послужи като предупреждение за всички и като свидетелство, че съжителството трябва да бъде закон за всеки," каза главата на Македонската православна църква, архиепископ Стефан Охридски и Македонски. По време на събитието бе проведена и церемонията по повторно освещаване на църквата. 
						В деня на церемонията в манастирския комплекс бе подписано споразумение межу Европейската агенция за възстановяване и Института за защита на паметниците за допълнителна помощ от ЕС в размер на близо 150000 евро. Парите ще бъдат използвани за реставрация и консервация на 392 кв. метра стенописи в църквата.

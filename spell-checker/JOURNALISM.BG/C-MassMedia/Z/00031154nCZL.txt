Ахметович беше номиниран за министър на сигурността на БиХ
					04/08/2009
					 
						САРАЕВО, Босна и Херцеговина (БиХ) -- В понеделник (3 август) бошнашката Партия на демократичното действие (ПДД) номинира своя заместник-председател Садик Ахметович за министър на сигурността. Предишните две кандидатури - на Халид Геняц и на Сенад Шепич - отпаднаха от съревнованието. Постът беше овакантен, след като бившият вече титуляр Тарик Садович беше освободен по искане на ПДД в разгара скандал, породен от оплаквания от "важни чуждестранни и местни институции" във връзка с липсата на комуникативност и сътрудничество от негова страна. Местните медии съобщиха, че представители на САЩ са го обвинили в непредприемане на незабавни мерки за изгонването на ислямски екстремисти, заподозрени във връзки с "Ал Кайда".
						Други новини -- Медиите съобщиха в понеделник, че службата на Интерпол в БиХ все още не е издала заповед за арест на бившия муджахидински боец Карадж Камел бин Али, известен също като Абу Хамза, който избяга от затвора в Зеница преди една седмица. Смятаният за заплаха за националната сигурност престъпник не се завърна в затвора след седемдневен отпуск. Съобщенията в медиите навеждат на мисълта, че той може би се укрива някъде между Зеница и Давидович. (Фена, БХРТ, СРНА, РТРС, Pincom.info, Танюг - 03/08/09)

Черна гора арестува бос на организираната престъпност
					01/09/2008
					 
						ПОДГОРИЦА, Черна гора -- Властите арестуваха известния бос на организираната престъпност Сафет Калич в събота (30 август), съобщиха местните медии. Калич бе разпитан в полицейския участък в Розае, преди да бъде предаден на специалните прокурори по организираната престъпност. Според полицията обвиненията срещу него включват "имуществени нарушения", като повече подробности не бяха съобщени поради продължаващото следствие. Калич, който е лидер на т.н. клан Розае е смятан за един от най-големите наркобосове на Балканите. Според полицейски източници Калич е снабдявал Земунския клан със стотици килограми наркотици в продължение на години. Името му се появи, когато полицията разследва убийството през 2003 г. на сръбския премиер Зоран Джинджич, но тогава властите на предявиха обвинения срещу него. (Бета, Б92, Виести - 01/09/08; РТЧГ - 31/08/08)

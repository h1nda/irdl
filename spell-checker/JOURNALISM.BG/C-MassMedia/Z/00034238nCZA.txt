Маратонци излязоха по улиците на Белград 
					21/04/2010
					Белград бе домакин на празник на фитнеса и общината и бегачите се стекоха по улиците за 23-тия столичен маратон.
					От Бояна Милованович за Southeast European Times от Белград – 20/04/10
 
					 
						
Бегачи от 32 страни участват в 23-тия Белградски маратон. [Никола Барбутов/SETimes]
						Белградският маратон привлече в неделя (18 април) над 20 000 бегачи от всички възрасти от над двадесет страни. Улиците на сръбската столица се превърнаха в една голяма писта за професионалисти и любители бегачи. Участие взеха също деца, старци и около 100 инвалиди. 
						Първите седем финиширали в надпреварата бяха кенийци. Победител стана Джонстоун Кибет Майо, на 22 г., който завърши с време 2:16:23. 
						"Надпреварата беше трудна, [времето] беше топло, но аз бях достатъчно уверен," каза Майо по-късно. "Разбрах, че ще победя, когато стигнах до 38-ия километър без проблеми." 
						Майо се изказа ласкаво за организацията на маратона, същото споделиха и други участници. 
						"Тук съм, за да прекарам време с приятели и да се забавлявам," каза 14-годишният Милан Раич. Той каза за SETimes, че е участвал и миналата година и "харесва атмосферата и тълпата". 
						 Пенсионерът Зоран Предич, на 67 г., каза, че е излязъл, за да "си докажа, че духът ми е все още млад и че силите още не са ме напуснали". 
						Двама европейци спечелиха състезанието в полумаратона. 
						Председателят на Асоциацията за лицата с нарушено развитие, Деян Козич, каза за SETimes: "Това е възможност за инвалидите да бъдат част от нещо наистина голямо... нещо, което ги кара да се почувстват значими. Те ще разказват за участието си в маратона още дълго време." 
						Деян Николич, директор на маратона, отбеляза глобалната и регионална значимост на събитието. 
						"Атлети от 32 страни взеха участие... включително от всички съседни страни," каза той. "Това доказва мащаба и значимостта на тази проява." На второто място финишира Кипкорир Кибет с време 2:18:15, а на трето -- сънародникът му от Кения Пол Ломон Лопио с време 2:18:19. 
						Хелън Уанджику Муго, също от Кения, спечели надпреварата при жените с време 2:41:19. 
						"Това е най-доброто ми лично постижение," каза Муго по-късно. "Имаше вятър и получих схващане на краката на 35-ия километър... [но] съм доволна от това как бягах." 
						Волха Резкая от Беларус завърши втора при жените с постижение 2:53:57, а Нежа Мравле от Словения финишира трета с време 2:59:30. 
						Голям брой чуждестранни състезатели и журналисти пропуснаха състезанието, възпрепятствани от спряното движение на самолети на континента заради облака вулканична пепел от Исландия. 
						Проблеми с полетите принудиха организатора на маратона -- бившият полски бегач Мариан Воронин, на 54 г. -- да пътува до Белград с автомобил. Воронин си спечели място сред големите европейски атлети на 9 юни 1984 г. във Варшава, когато пробяга 100 метра за малко по-малко от 10 секунди.

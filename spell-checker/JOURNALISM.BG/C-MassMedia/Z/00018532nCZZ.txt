В Македония започна месец, посветен на операта
					10/05/2006
					Майските оперни вечери започнаха в Скопие с постановка на "Аида" от Верди. Още в културните и спортни новини от тази седмица: румънски гимнастици печелят злато; Денят на Европа бе отбелязан по целия континент; известен турски писател почина на 71 г.
					
 
					 
						
С "Аида" от Верди във вторник (9 май) в Скопие бяха открити Майските оперни вечери на Македонската опера и балет. [Томислав Георгиев]
						Ежегодните Майски оперни вечери на Македонската опера и балет започнаха във вторник (9 май) с постановка на "Аида" от Верди, в която участва Весна Гиновска-Илкова, а диригент бе японецът Тошико Янагисава. Тазгодишните оперни вечери ще включват седем оперни и един балетен спектакъл с участието на около 30 гост-солисти и диригенти от девет страни. Те ще бъдат закрити на 31 май с "Турандот" от Пучини под диригентството на Оливер Балабурски. 
						*** 
						
Румънските гимнастици спечелиха пет медала на 27-ия Европейски шампионат за мъже във Волос, Гърция, състоял се от 4 до 7 май. Флавиус Кочи и Мариан Драгулеску спечелиха златни медали, съответно на кон с гривни и прескок, а сребърни медали спечелиха Драгулеску на земя и Алин Санду Живан на прескок. Румъния спечели сребро и в отборното класиране. От останалите тимове от Югоизточна Европа гъркът Власиос Марас спечели златен медал на висилка, а българинът Йордан Йовчев взе сребро на халки. 
						*** 
						Инициативата "Кафе Европа" се проведе в 27 европейски столици, включително в Атина, Букурещ, Никозия и София, на 9 май, по случай Деня на Европа. Организирана от Института на регионите на Европа и австрийското председателство на ЕС, тя включваше дискусии в кафета между изтъкнати автори и представители на обществеността и младежта от страните членки и кандидат-членки на ЕС. Целта на проявата е да се насърчи разнообразието в ЕС. 
						*** 
						18-ият Международен панаир на книгата в Скопие започна в македонската столица на 8 май. Над 100 издателски компании от Албания, България, Хърватия, Македония и Сърбия и Черна гора участват в тазгодишното издание на панаира, което ще продължи до 15 май. 
						*** 
						Известният турски писател и журналист Ердал Йоз почина на 71-годишна възраст в Истанбул на 6 май. Йоз има няколко литературни награди, а книгите му са публикувани в Германия, Унгария, Македония, Холандия и Сирия. 
						*** 
						Изложба на творби на известния български художник Димитър Казаков-Нерон (1933-1992) бе открита в художествената галерия "Витоша" в София на 8 май. Тя ще бъде открита до края на месеца. 
						*** 
						С премиерата на пиесата на Русомир Богдановски "Фарс за храбрия Наум" под режисурата на Благойче Божиновски бе отбелязано официално новото откриване на Охридския градски театър в Maкедония. Театърът заработи отново след около 50 години благодарение на съвместните усилия на македонското правителство и представители на бизнеса.
						
(Различни източници - 03/05/06 - 10/05/06)

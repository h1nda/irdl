В Лондон започна конференция за организираната престъпност в Югоизточна Европа
26/11/2002
 
ЛОНДОН, Великобритания -- Министри и шефове по сигурността от 30 страни се срещнаха в понеделник (25 ноември) в Лондон на ръководената от ЕС международна конференция по въпросите на организираната престъпност в Югоизточна Европа. Регионът е превърнат във входна врата на организираната престъпност към Европа, каза британският вътрешен министър Дейвид Бланкет. Представителите на ЕС добавиха, че тази престъпност подронва усилията на Съюза и заплашва политическата и икономическа стабилност на страните в региона. В заключителното изявление, участниците се споразумяха за мерките, с които да противодействат на дейността на престъпните групировки на Балканите. Те решиха през 2003 г. да учредят регионален център, който да координира усилията за борба с трансграничната престъпност, засилването на сигурността по летищата и морските гари, да обучава полицейските служители в балканските страни и да съдейства за въвеждането на законодателство срещу изпирането на пари. Върховният представител на ЕС за сигурността Хавиер Солана съобщи, че според оценките всяка година около 200 000 жени се извеждат през или към Балканите като част от глобалната търговия със секс робини, управлявана от престъпните групировки. (Прес бюлетин на ACT - 26/11/02; Ромпрес, Медиапул, АП - 25/11/02)

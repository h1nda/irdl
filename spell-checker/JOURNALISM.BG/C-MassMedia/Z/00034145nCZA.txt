Тадич към Балканите: "Гледайте към бъдещето!" 
					14/04/2010
					Евроинтеграцията мотивира западнобалканските нации по време на важен търговски панаир в Мостар.
					(Ройтерс, АП, АФП, Бета, Б92, Радио Сърбия - 13/04/10)
 
					 
						
Председателят на председателството на БиХ Харис Силайджич присъства във вторник (13 април) на Международния икономически панаир в Мостар. [Гети Имиджис]
						Сръбският президент Борис Тадич каза във вторник (13 април) в Босна и Херцеговина (БиХ), че западнобалканските страни трябва да засилят икономическото сътрудничество помежду си, за да преодолеят последиците от глобалната рецесия и постигнат общата си цел за членство в ЕС. 
						Сегашните предизвикателства трябва да бъдат посрещнати с национални и регионални проекти, отбеляза Тадич при откриването на петдневния международен икономически панаир в Мостар. Конференцията бе организирана от Сърбия и БиХ. 
						 Продължаващото вглъбяване в проблемите на разногласията от миналото - особено етническите противоборства - само би отблъснало потенциалните инвеститори и би забавило регионалния напредък към евроинтеграция, предупреди Тадич. Той подчерта, че вместо това Западните Балкани би трябвало да мобилизират общите си ресурси в преследване на общата европейска цел. 
						 "Един ресурс е, че ние всички говорим на един език, слушаме една и съща музика, живеем под едно небе, имаме ЦЕФТА (Централноевропейското споразумение за свободна търговия), водни ресурси и енергиен потенциал," каза Тадич. "Не трябва да бъдем заложници на миналите години и десетилетия, защото никой няма да инвестира в една страна, живееща в миналото, а в регион на бъдещето." 
						ЕС, каза Тадич, наблюдава западнобалканските държави, за да прецени волята и способността на техните политически и икономически елити да си сътрудничат. 
						Харис Силайджич, представителят на бошнаците в тристранното председателство на БиХ и негов настоящ председател, обаче не вярва, че отношенията на страната му със Сърбия могат да се подобрят, докато не бъдат решени проблемите им, свързани с конфликта от 1992-1995 г. 
						 "Трябва да използваме сходствата и близостта помежду ни за по-добро сътрудничество, но не трябва да смитаме под килима проблемите от миналото," каза Силайджич по време на церемонията по откриването, цитиран от "Ройтерс". "Налице са някои положителни стъпки в отношенията със Сърбия, но някои факти всяват страх в сърцата на гражданите на Босна и Херцеговина." 
						Според АП Силайджич е разкритикувал Сърбия за арестите на босненски граждани за предполагаемото им участие във военни престъпления по време на конфликта между двете бивши югославски републики в началото на 90-те години на миналия век, които според него са политически мотивирани. 
						Силайджич посочи като пример задържането миналия месец в Лондон на Еюп Ганич, бивш президент на мюсюлманско-хърватската автономна област в БиХ, Федерация БиХ, въз основа на издадена от Сърбия заповед за арест. Подобни ходове, каза Силайджич, пречат за помирението между двете страни. 
						"Значи ли това, че онези от нас, които не бяха етнически прочистени [по време на конфликта], сега могат да бъдат гонени в Лондон, Белград или другаде?", е казал Силайджич във вторник, цитиран от АП. 
						Търговският панаир в Мостар се провежда вече от повече от десет години и е един от най-големите в региона. В него тази година участват над 700 изложители от 40 страни. 
						На церемонията по откриването присъстваха много официални лица, между които сръбският икономически министър Младжан Динкич и заместник-председателят на хърватския парламент, Йосип Фришчич, както и членове на дипломатическия корпус в БиХ. 
						По-късно във вторник Динкич и министърът на външната търговия и икономиката на БиХ Младен Зироевич подписаха споразумение за засилване на двустранното сътрудничество в туризма. Динкич подчерта, че правителствата на БиХ, Хърватия и Сърбия би трябвало да провеждат съвместни заседания всяко тримесечие с цел решаване на висящите въпроси.

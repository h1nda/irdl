Турция променя позицията си по либийската криза
					22/03/2011
					Анкара заяви, че подкрепя усилията за защита на цивилните граждани, но настоява, че "Либия принадлежи на либийците".
					От Алина Лехтинен за Southeast European Times от Истанбул – 22/03/11
 
					 
						
Турция е готова да допринесе за сигурността на либийските цивилни граждани. [Ройтерс]
						Променяйки предишната си позиция на противопоставяне на военна интервенция в Либия, лидерите на Турция обявиха тази седмица, че страната изразява воля да даде необходимия принос за гарантиране на сигурността на либийските цивилни граждани. 
						"Нашето най-голямо желание е тази операция да завърши възможно най-скоро," каза премиерът Реджеп Тайип Ердоган в понеделник (21 март) по турската телевизия. "НАТО трябва да действа с разбирането и съзнанието, че Либия принадлежи на либийците, а не за да разпределя подземните й залежи и богатства." 
						Налагането на обявената от ООН забранена за полети зона започна на 19 март с провеждането на нападения от многонационалните коалиционни сили срещу отбранителните съоръжения на Муамар Кадафи. Макар че няма планове да участва в операцията, Анкара е преосмислила политиката си по отношение на кризата, казват анализатори. 
						"Ако Турция не се съгласи със Запада [относно интервенцията], основната институционална връзка на Турция със Запада ще бъде застрашена," каза Сабри Саряръ от Университета "Сабанджъ" за SETimes. 
						"Това се случва постоянно: Турция не се съгласява със САЩ и Турция не се съгласява с ЕС. Може би [турското правителство] е решило, че е по-добре да се съгласи с това," каза той. 
						Според Дафне Маккърди от Проекта за демокрация в Близкия изток (ПЗДБИ) Анкара не желае да губи доверие, като се показва прекалено близка до статуквото. 
						"Ако Турция иска да продължи да бъде лидер в региона, тя трябва да култивира отношенията си с народа, а не да се вкопчва в отношенията си със застаряващи репресивни диктатори, чиито дни видимо са преброени," каза Маккърди. 
						Въпреки че Турция бе сред първите страни, които настояха за оставката на египетския президент Хосни Мубарак, нейното отношение към режима на Кадафи бе по-сдържано. Интервюирани от SETimes експерти казват, че икономически и политически фактори оформят официалната политика. 
						"Турция има инвестиции в Либия за 15 милиарда долара и е вероятно дори само този фактор да е накарал премиера да възрази първоначално срещу интервенцията," каза професор Нур Билге Крис от Университета "Билкент". 
						Саряръ е съгласен, че икономическите фактори вероятно са изиграли роля за турската политика спрямо Либия. Все пак, добави той, идеята за провеждане на военни операции в мюсюлманска страна от западна коалиция никога не е била по вкуса на управляващата Партия на справедливостта и развитието (ПСР), чиито корени са в политическия ислям. 
						Въпреки неопределената си понякога позиция Турция е доказала уникалните си способности като единствена мюсюлманска страна, членка на НАТО, и страна, способна да води преговори в последния момент. Тя помогна за освобождаването на пленени от либийските правителствени сили журналисти, работещи за "Ню Йорк Таймс" и "Гардиън". 
						"Турското правителство не е съвсем сигурно дали Кадафи ще си отиде," каза Саряръ. "Затова не иска да изгаря мостовете си. Турция развива голям бизнес в Либия. Може би управляващите си мислят: "Я по-добре да не ядосваме Кадафи, иначе може и да не ни даде възможности за бизнес". Турция бе по-скоро с нагласата "да видим какво ще стане, пък после ще решаваме."

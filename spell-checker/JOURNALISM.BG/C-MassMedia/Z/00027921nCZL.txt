Кипърските гърци предложиха да отворят пристанищата и летищата си за кипърските турци
					01/10/2008
					 
						НИКОЗИЯ, Кипър -- Президентът Деметрис Христофиас каза във вторник (30 септември), че е готов да отвори кипърските гръцки пристанища и летища за търговски дейности, извършвани от администрацията в северната турска част на разделения остров. "Ние предлагаме на нашите сънародници, кипърските турци, които искат да изнасят и да внасят стоки, да търгуват през пристанищата и летищата на Република Кипър", каза той пред Парламентарната асамблея на Съвета на Европа (ПАСЕ). Той призова ООН да окаже натиск за сключването на споразумение за прекратяване на ежегодните военни учения, провеждани поотделно от въоръжените сили на кипърските гърци и кипърските турци на острова. Той каза, че е обсъдил това миналата седмица в Ню Йорк с генералния секретар на ООН Бан Ки Мун.
						Други новини -- Христофиас и кипърският турски лидер Мехмет Али Талят са номинирани -- заедно с други кандидати -- за европейски "Мъж на годината". "Юропиън Войс", вестник, отразяващ европейските дела, присъжда наградата всяка година. (Анадолска информационна агенция, Ройтерс, Евронюз, Си Ен Ей, Фамагуста Газет - 30/09/08)

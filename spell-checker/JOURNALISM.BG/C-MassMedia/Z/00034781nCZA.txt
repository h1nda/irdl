ЕС отново потвърди подкрепата си за интеграцията на Западните Балкани 
					02/06/2010
					Нито сегашните финансови проблеми, нито умората от разширяването могат да спрат разрастването на ЕС, подчертаха официални представители в сряда в Сараево.
					(Ройтерс, ДПА, АП, РСЕ/РС, Таймс, Б92, МИА, Макфакс, Информационна агенция Фокус - 02/06/10; АФП, ДПА, Телеграф, Гардиън, Фена, МИА, Макфакс, ЕС - 01/06/10)
 
					 
						
"Политиката за разширяване на ЕС не трябва да се прекъсва в никакъв случай," заяви на конференция на регионалните лидери в Сараево сръбският президент Борис Тадич преди форума в сряда (2 юни). [AФП] 
						Висши представители на ЕС отново потвърдиха ангажимента на 27-членния блок към западнобалканските страни и тяхната евро-атлантическа интеграция по време на конференция на високо равнище в сряда (2 юни) в Сараево. 
						"Интегрирането на Западните Балкани в европейското семейство на нациите остава едно от последните предизвикателства пред изграждането на демократична и обединена Европа," каза в навечерието на срещата върховният представител на ЕС за външната политика Катрин Аштън. 
						Испанското председателство на ЕС пое инициатива за форума по повод на 10-ата годишнина от Срещата на върха в Загреб през ноември 2000 г., на която тогава 15-членният Съюз започна Процеса на стабилизация и асоцииране и Европейската перспектива за Западните Балкани. 
						Първоначално срещата бе планирана като среща на върха, но по-късно се наложи да се трансформира в министерска конференция без държавни символи, за да се гарантира присъствието и на сръбските, и косовските представители. 
						 Сърбия заплаши, че ще бойкотира срещата, ако бившата й провинция участва като независима държава. 
						На неофициалната конференция в сряда присъстваха общо 48 делегати от региона, ЕС, САЩ, Русия, Турция и редица международни организации, включително НАТО. 
						Делегациите от западнобалканските страни -- Албания, Босна и Херцеговина (БиХ), Хърватия, Косово, Македония, Черна гора и Сърбия -- бяха оглавявани от външните им министри. 
						Хърватия е най-напреднала в процеса на присъединяване към ЕС от шестте страни и се очаква да влезе в блока като 28-и член до 2012 г. БиХ, която не може да стане член на Съюза, докато е под надзора на върховния международен представител, и Косово, което не е признато от пет членки на ЕС, изостават от региона по пътя на евроинтеграцията. 
						В изказване преди конференцията в Сараево еврокомисарят по разширяването Щефан Фюле подчерта във вторник, че процесът на разширяване ще продължи и че Брюксел ще продължи да подкрепя усилията на региона за изпълнение на критериите за членство. 
						"Приветствам ангажимента, изразен от Западните Балкани към засилване на темпа на реформи в ключовите области и към по-нататъшното укрепване на всеобхватното и ефективно регионално сътрудничество," каза той. "[EК] ще подкрепя Западните Балкани в тези усилия." 
						Други официални представители на ЕС също се опитаха да разсеят безпокойството у страните от региона, че финансовите проблеми, пред които блокът е изправен сега, и умората от разширяването, изпитвана в някои страни членки, биха могли да повлияят негативно на интеграционния процес. 
						"Важно е, че дойдохме тук, за да заявим твърдо, че независимо от факта, че може да чувате различни сигнали от страните в западноевропейското общество, вратата е отворена за вас," е казал в сряда сутринта в Сараево шведският външен министър Карл Билт, цитиран от "Ройтерс". 
						Поради променения формат на срещата -- съгласно т.нар. "формула на Гимних", използвана от ЕС за неофициални и необвързващи обмени на гледища -- тя не може да излезе с официална декларация. Вместо това се очаква испанското председателство на ЕС да публикува декларация в края на конференцията.

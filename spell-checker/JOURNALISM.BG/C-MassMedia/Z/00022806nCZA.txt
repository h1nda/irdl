Искания за вот на недоверие и призиви за оставка на правителства в четири балкански страни
					06/06/2007
					Опозиционните партии в България и Сърбия призоваха във вторник за оставка на правителствата, а социалдемократите в Македония внесоха искане за вот на недоверие срещу кабинета на премиера Никола Груевски. Румънското правителство също ще бъде обект на вот на недоверие идната седмица.
					(Различни източници -- 05/06/07-06/06/07)
 
					 
						
Румънският премиер Калин Попеску Търичану и кабинетът му са изправени пред вот на недоверие. [Гети Имиджис]
						След два неуспешни опита Демократическата партия (ДП) в Румъния внесе в понеделник (4 юни) искане за вот на недоверие срещу правителството на малцинството на премиера Калин Попеску Търичану, докато основната опозиционна партия в Македония предприе подобни действия във вторник в стремеж да свали от власт управляващите консерватори. 
						"Правителството демонстрира сериозни слабости по проблеми, където не са допустими грешки ... особено по отношение на междуетническите отношения," е казал говорителят на Социалдемократическия съюз на Македония Яни Макрадули, цитиран от АП. "Липсата на политически диалог спря напредъка на страната към евроатлантическата интеграция." 
						Искането за вот на недоверие от партията, каза той, бе продиктувано от неспособността на управляващата коалиция на премиера Никола Груевски да намери изход от продължилата месеци политическа криза, както и от неизпълнението на обещанията за осигуряване на икономическо възстановяване и увеличаване на чуждите инвестиции. 
						Тъй като управляващата коалиция, водена от ВМРО-ДПМНЕ, контролира 68 от 120-те места в парламента, Груевски заяви, че не се страхува за оцеляването на своето правителство след вота на недоверие, който се очаква да се състои в четвъртък. 
						Румънският му колега ще бъде изправен пред подобно изпитание в понеделник, когато се очаква депутатите да гласуват искането за вот на недоверие, внесено от бившата партия на президента Траян Бъсеску на фона на продължаващата политическа криза в страната. 
						С изненадващ ход във вторник Бъсеску изпрати покани за нови консултации за избор на нов премиер и ново правителство, съставено от Националлибералната партия (НЛП) на Търичану, ДП и Либералдемократическата партия. Бъсеску иска разговорите да се състоят в петък. 
						Високопоставен член на НЛП окачестви предложението на президента като "капан", тъй като предложената коалиционна формула би произвела ново правителство на малцинството, което на практика ще доведе до предсрочните избори, за които настоява Бъсеску. 
						Междувременно се очаква опозиционната Социалдемократическа партия да реши в петък дали да се присъедини към кабинета на Търичану, или да внесе отделно искане за вот на недоверие срещу правителството след отказа й да да подкрепи внесения от ДП вот. 
						В Сърбия също има вероятност премиерът Воислав Кощуница да бъде изправен пред вот на недоверие, както посочи във вторник ултранационалистическата Сръбска радикална партия (СРП), която обвинява правителството, че е "измамило обществеността" за обстоятелствата около арестуването на обвиняемия от ООН във военни престъпления и беглец от правосъдието Здравко Толимир миналата седмица. 
						Заместник-лидерът на СРП Томислав Николич, чиято партия се противопоставя на сътрудничеството с Международния наказателен съд за бивша Югославия, заяви пред репортери, че има доказателства, че Толимир е бил арестуван в Сърбия, а не в Република Сръбска, както твърдят властите. 
						"Очевидно е, че правителството на Кощуница и [на президента] Борис Тадич иска да управлява Сърбия с лъжи и измами и разчита на готовността на медиите да му служи на всяка цена, дори и когато правителството ни изненадва и мами по този начин във време, когато съдбата на Косово е заложена на карта," каза Николич, добавяйки, че всичките 81 депутати на СРП са подписали искането за вот на недоверие. 
						То трябва да бъде подкрепено най-малко от още трима депутати, за да бъде включено в дневния ред на парламента. 
						В съседна България десният опозиционен Съюз на демократичните сили (СДС) прие във вторник декларация, призоваваща за незабавна оставка на управляващата трипартийна коалиция в страната, окачествявайки я като "вредна" за страната. СДС призова другите опозиционни партии в парламента да подкрепят искането. 
						Междувременно една от партиите в тричленната коалиция, Националното движение за стабилност и възход (НДСВ) -- бившето Национално движение "Симеон Втори" -- е пред сериозна криза след скандален конгрес в неделя. Освен открития разрив между делегатите по въпроса дали либералната партия трябва да напусне водената от социалистите коалиция, на което нейният лидер се противопоставя, на форума бяха повдигнати обвинения, че изборът на новия изпълнителен орган е бил манипулиран.

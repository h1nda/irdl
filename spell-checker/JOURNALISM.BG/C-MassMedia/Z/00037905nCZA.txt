Путин обсъжда в Белград енергетиката и инвестициите
					24/03/2011
					Руският премиер получи топъл прием по време на посещението си. Но не са ли твърде големи надеждите за помощ от Москва? 
					От Бояна Милованович за Southeast European Times от Белград - 24/03/11
 
					 
						
Сръбският президент Борис Тадич (вдясно) посрещна в сряда (23 март) руския премиер Владимир Путин в Белград. [Ройтерс]
						Високите очаквания на сръбската общественост от Москва бяха демонстрирани тази седмица с пищното посрещане, устроено на руския премиер Владимир Путин. Той пристигна в сряда (23 март) в Белград, за да се срещне с президента Борис Тадич и други висши държавни служители. 
						Стотици хора се събраха пред Палата "Сърбия", където се провеждаха разговорите, за да поздравят руския лидер. Когато Путин се появи на футболен мач между два младежки отбора - белградския "Цървена звезда" и московския "Зенит" - местните запалянковци запяха руската песен "Калинка" и разгънаха плакати с приветствия. Мачът завърши с много дипломатичния резултат 1:1. 
						През последните години влиянието на Русия се повиши поради големите инвестиции, като закупването на основния пакет от акции в нефтената компания НИС от "Газпром нефт", както и от плановете за прокарване на газопровода "Южен поток" през Сърбия. Перспективите за инвестиции и икономическо сътрудничество също бяха начело в дневния ред на посещението на Путин. 
						Той потвърди, че руски компании ще помогнат на Сърбия да построи железни пътища. Междувременно сръбските строителни работници ще вземат участие в подготовката за Зимните олимпийски игри през 2014 г. в Сочи и за Световната купа на ФИФА през 2018 г. 
						"Бихме искали да се възползваме от големия опит на нашите сръбски партньори в изграждането на туристически съоръжения," каза Путин. 
						Тадич каза, че е получил уверения, че проектът "Южен поток" ще бъде реализиран през идните години. Газопроводът, каза той, е от голямо значение за целия европейски континент. 
						Той заяви още, че инвестицията на "Газпром" в НИС е пожънала резултати, тъй като компанията вече генерира печалби. И двете страни са заинтересовани в участието на НИС на регионалните пазари, каза Тадич, добавяйки, че очаква бъдещи инвестиции в нефтената рафинерия в Панчево. 
						Той изрази благодарността на Сърбия към Русия за предоставянето на заем от 200 млн. щатски долара в помощ на Сърбия да се справи с глобалната икономическа криза и за подкрепата й за Белград по косовския въпрос. 
						Според политическия анализатор Владимир Гоати обаче обществеността не трябва да надценява възможностите на Москва да помогне на сръбската икономика. 
						Русия, каза той, "се занимава със собствените си проблеми; затова не може да се очаква от нея - въпреки желанието й за това - да инвестира в Сърбия повече от това, което е направила до момента," каза той за SETimes. Руското ръководство понякога надценява икономическите и дипломатическите си възможности, като разпалва големи очаквания, каза той. 
						Енергетиката остава движеща сила на отношенията между Белград и Москва независимо от каквито и да било други въпроси, поставени за дискусия, каза Гоати. 
						"За Сърбия е необходимо газопроводът "Южен поток" да преминава през нейната територия и в това според мен се крие значението на посещението на Путин," каза той. 
						Евроинтеграцията бе също основна тема на дискусии по време на посещението. Руският лидер настоя, че Москва не е притеснена от амбициите на Сърбия да се присъедини към блока. 
						"Внимателно ще следим и ще работим заедно, за да не позволим европейската интеграция да навреди на руско-сръбските отношения," каза той. 
						Тадич отговори, че макар и да е решена да получи членство, Сърбия има също "стратегически интерес да си сътрудничи с Русия". 
						"Не виждам как ЕС може да реши енергийните си проблеми без партньорство с Русия," каза Тадич. "Сърбия също ще бъде част от тази схема."

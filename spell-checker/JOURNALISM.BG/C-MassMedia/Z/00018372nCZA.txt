Сръбските власти отнеха лиценза на една от най-големите частни телевизии в страната
					27/04/2006
					Решението на сръбската Агенция за радио телевизия да отнеме лиценза на първия в страната частен телевизионен канал заради обвинения в пристрастно отразяване на събития бе критикувано от местните медии.
					(Блиц - 27/04/06; AП, Гласът на Америка, ЮПИ, Радио 92, Бета - 26/04/06)
 
					 
						
Главният редактор на "БК Телевизия" Миодраг Попов (в средата) разговаря с полицейски служители, охраняващи входа на сградата на телевизията в Белград в сряда (26 април). Сръбската Агенция за радио и телевизия реши да отнеме лиценза на БК ТВ за 30 дни. [Гети Имиджис]
						Сръбската полиция закри рано в сряда (26 април) първия частен телевизионен канал в републиката след решение на държавната Агенция за радио и телевизия да отнеме временно лиценза на "БК Телевизия" (БК ТВ). 
						Белградското радио Б92 предаде, че сръбската Агенция за радио и телевизия е изтъкнала две причини за решението си: ръководството на БК ТВ е попречило на представители на агенцията да разгледат голяма част от финансовата документация на телевизията и е показало пристрастие в отразяване на събития, свързани с един от собствениците й, сръбския магнат Боголюб Карич и неговата партия -- движението "Силата на Сърбия". 
						Лицензът на БК ТВ бе отнет за 30 дни, като след този период на канала може да бъде наложена постоянна забрана, ако не промени политиката си. Някои обаче обвързаха закриването на БК ТВ с кампанията й срещу Агенцията за радио и телевизия и нейния неотдавнашен избор на крайните победители в конкурса за национални телевизионни честоти, сред които не бе телевизията на Карич. 
						Определяйки като "незаконно" решението на Агенцията, адвокатът на телвизионния канал Мирослав Джорджевич заяви, че екипът му ще предприеме действия срещу онези, които са се опитали да го приложат, както и срещу членове на Агенцията. 
						Крайният срок за подаване на жалби срещу решения на Агенцията е 15 дни. Агенцията разполага след това с 30-дневен срок, за да отговори на подобни жалби.
						Карич, бивш съюзник на югославския президент Слободан Милошевич и един от най-богатите хора в Сърбия, основа БК ТВ заедно с тримата си братя в началото на 90-те години. След като бяха обвинени в корупция, трима от братята Карич, в т. ч. Боголюб, напуснаха страната по-рано тази година и се предполага, че се намират в Русия, според АП. 
						Решението на Агенцията за радио и телевизия да закрие БК ТВ предизвика критиките на най-малко три журналистически асоциации, в т. ч. на Сръбското журналистическо общество и на Асоциацията на независимите електронни медии (АНЕМ). Според АНЕМ решението е произвол и представлява сериозна заплаха за демокрацията и свободата на медиите. 
						Тази "прибързана намеса" от страна на Агенцията за радио и телевизия "е заплаха за правната основа, върху която почива работата на електронните медии в Сърбия, по начин, който не се съобразява с настоящата процедура за даване на лицензи за излъчване," посочи АНЕМ в свое изявление. 
						Отбелязвайки, че правото на свобода на изразяване е гарантирано съгласно сръбската конституция, Асоциацията заяви, че това включва правото на критика срещу решенията на публични организации, в това число и на Агенцията за радио и телевизия. "По този начин отнемането на лиценза за излъчване заради подобна критика е неприемливо и се разглежда като тежък удар върху свободата на изразяване в тази страна," заяви АНЕМ, призовавайки Агенцията да "преразгледа и отмени решението си".

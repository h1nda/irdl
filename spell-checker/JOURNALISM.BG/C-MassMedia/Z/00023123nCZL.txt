Босненската полиция арестува членове на банда 
					04/07/2007
					 
						САРАЕВО, Босна и Херцеговина (БиХ) -- Полицията арестува четирима предполагаеми членове на организирана престъпна групировка и издирва още девет други след убийството миналата седмица на важен бос от подземния свят. Вътрешното министерство на Федерация Босна и Херцеговина съобщи, че са били претърсени помещения в Сараево, Зеница и Горажде. Според местните медии повечето членове на бандата са етнически албанци с големи криминални досиета за рекет и участие в поръчкови убийства. Повод за операцията стана убийството на 27 юни на Рамиз Делалич, бивш босненски военачалник, действал по време на конфликта от 1992-1995 г. Той бе подсъдим за убийството през март 1992 г. на мъж по време на сръбска сватба в Сараево, едно от няколкото събития, станали повод за избухването на конфликта. (Независне новине - 04/07/07; Ройтерс, РТРС, Фокус - 03/07/07)

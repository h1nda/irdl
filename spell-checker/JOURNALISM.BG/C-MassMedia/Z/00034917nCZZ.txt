Бизнес: "Ер Вале" открива полети от Белград 
					11/06/2010
					Италиански въздушен превозвач започва редовни полети от Сърбия. 
					 
						
Италиански въздушен превозвач ще предлага полети от Сърбия. [Гети Имиджис]
						Италианският въздушен превозвач "Ер Вале" ще открие редовни полети от столицата на Сърбия до Римини на 18 юли, обяви летище "Никола Тесла" в Белград в сряда (9 юни). Отначало компанията ще има само два полета седмично -- в четвъртък и в неделя. 
						*** 
						
						Турската икономика ще е начело в региона с растеж от 6,3 % до края на тази година, се казва в доклад на Световната банка, публикуван в сряда (9 юни). Албания също се радва на относително оптимистични прогнози с очакван икономически растеж от 3 %, се казва в доклада. Очаква се БВП на Македония да нарасне с 1,9 %, следван от този на Сърбия - с 1,5 %. В Босна и Херцеговина тази година се очаква икономически растеж от 0,5 %, като след това се нарежда България с 0,2 %. Очаква се в Румъния да има спад от 0,5 %. 
						*** 
						Икономиката на Гърция отбеляза спад от 2,5 % през първото тримесечие, съобщи Гръцкият статистически институт в сряда (9 юни). Финансовият министър Георгиос Папаконстантину каза, че очаква БВП да се свие с 4 % до края на годината. 
						 *** 
						Европейската инвестиционна банка (ЕИБ) и министерството на финансите на Сърбия подписаха във вторник (8 юни) споразумение за заем от 50 млн. евро. Заемът ще покрие около половината от средствата, необходими за проекта за модернизация на училищата, докато правителството ще финансира останалата половина. Това е вторият кредит с подкрепата на ЕИБ в образователната и научноизследователската дейност в Сърбия. Финансовият министър Диана Драгутинович каза, че Сърбия очаква да получи 1 млрд. евро от ЕИБ тази година. 
						*** 
						Министърът на външната търговия и икономиката на Босна и Херцеговина (БиХ) Младен Жироевич и министърът на туризма на Черна гора Предраг Ненежич подписаха във вторник (8 юни) споразумение за сътрудничество в областта на туризма. БиХ вече е подписала подобно споразумение със Сърбия и се надява да подпише такова с Хърватия до края на годината, каза Жироевич. Той спомена също, че 100 000 туристи от БиХ са постеили Черна гора миналата година, като едва 8000 черногорци са посетили БиХ. 
						 *** 
						
						Македония бе домакин на регионална конференция по въпросите на обществените поръчки на 8 и 9 юни. На форума присъстваха представители на организации, които се занимават с обществени поръчки, от Македония,Турция, Албания, Косово, Черна гора, Сърбия, Босна и Херцеговина и Хърватия. Участниците обсъдиха практически въпроси, свързани с обществените поръчки, и процедурите на ЕС в тази област. 
						*** 
						Полският строителен предприемач ГТЦ съобщи в понеделник (7 юни) плановете си за инвестиции в България за 350 млн. евро. Компанията смята да изгради три мола в страната, както и жилищни и административни сгради. Почти е приключил строежът на единия мол, а другите два трябва да отворят врати догодина. 
						*** 
						Средната месечна заплата в Косово достигна 272 евро през март, се казва в доклад на Статистическия институт, публикуван в понеделник (7 юни). Средната заплата се изчислява на базата на месечния доход на около 76 000 лица. 
						*** 
						
						Сръбският министър на икономиката Младжан Динкич и чешкият финансов министър Едуард Янота подписаха на 4 юни в Белград споразумение за защита и стимулиране на инвестициите. Динкич изрази надежда, че споразумението ще даде тласък на чешките инвестиции в страната, като посочи, че годишният търговски обмен между двете страни е възлизал на 350 млн. евро преди икономическия спад. 
						
						(Различни източници -- 04/06/10-11/06/10)

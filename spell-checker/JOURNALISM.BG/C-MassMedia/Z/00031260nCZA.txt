В доклад на ПРООН се обсъжда общественото мнение в Косово
					13/08/2009
					В ново социологическо проучване косовските жители са изброили три проблема, които представляват най-голяма потенциална заплаха.
					От Беса Бечири за Southeast European Times от Прищина – 13/08/09
 
					 
						
Мнение за обстоятелствата, които заплашват стабилността на Косово. [ПРООН] - Щракнете върху изображението за увеличаване
						Според неотдавнашен доклад на Програмата за развитие на ООН (ПРООН) косовските албанци смятат безработицата и бедността за основна заплаха за стабилността в страната, докато мнозинството от косовските сърби посочват влошаващите се междуетнически отношения като най-рискови. 
						Но организацията отбелязва също така, че "нивото на удовлетвореност от управляващите институции в Косово се е увеличило в сравнение с доклада от април 2008 г.", както и рейтингите на одобрение на президента и премиера. 
						"Резултатите от проучването през юни 2009 г. показват, че приблизително 53 % от отговорилите на анкетата са доволни от работата на косовското правителство, което представлява увеличение с близо 15 процентни пункта," посочва организацията. 
												
Удовлетвореност от работата на институциите в Косово. [ПРООН] - Щракнете върху изображението за увеличаване
						Според проучването на ПРООН под надслов "Проект за система за ранно предупреждение в Косово" мисията КФОР "е забелязала повишаване на нивото на удовлетвореност от нея ... което вече е 74 %". Силите на НАТО по-рано бяха отбелязали спадащи нива на популярност по време на периода от октомври 2008 г. до април. 
						"Удовлетвореността от работата на ЮЛЕКС е продължила рязко да се увеличава," се казва още в проучването. "От април 2009 г. тя се е повишила с близо 16 процентни пункта и вече е 55 %." Междувременно удовлетвореността от работата на ЮНМИК "се е повишила през юни 2009 г., след като бе достигнала най-ниския си рейтинг на одобрение -- само 16 % -- според резултатите от проучване през април 2009 г., докато сега е 28 %". 
						Според констатациите близо 46 % от косовските граждани смятат, че медиите в страната не са свободни. "Тази тенденция е особено висока сред косовските сърби, над 70 % от които смятат, че медиите не са свободни. Повече от половината отговорили от всички етнически групи смятат, че медиите се контролират от правителството. Близо една четвърт от косовските сърби смятат, че медиите се контролират от международната общност," посочва ПРООН. 
												
Междуетнически отношения. [ПРООН] - Щракнете върху изображението за увеличаване
Друга част от проучването се занимава с "готовността за работа с хора от различен етнос", за които организацията посочва, че са "се появили две противоположни статистики." 
						"Докато проучването от юни 2009 г. показва, че процентът от косовските сърби, имащи готовност да работят с косовски албанци, е спаднал на 29 % от 48 % през април 2009 г., за косовските албанци показателят бележи значително повишение -- от 33 % през април 2009 г. на 48 % през юни 2009 г." 
						Показателите за сигурност също демонстрират, че най-често срещаните заплахи за сигурността на семейството, независимо от етническата принадлежност, са кражбите, грабежите и убийствата. Що се отнася до корупцията, според изследването Косовската енергийна компания и Косовската агенция по приватизация продължават да водят в проучванията като институции с "корупция в големи размери", следвани от косовските съдилища, митниците и централната администрация. 
						Проучването е финансирано съвместно от USAID и ПРООН. 
						Общо 1290 анкетирани са имали лично събеседване. ПРООН съобщи, че в изследването са участвали 829 косовски албанци, 233 косовски сърби и 228 представители на други малцинства. 
						Мютахер Хаскука, оглавяващ Екипа по политики, който представи данните от проучването, посочи, че докато някои от тенденциите могат да се отдадат на сезонни колебания, нивото на промяна в някои области говори, че сред населението се регистрират и наблюдават истински промени.

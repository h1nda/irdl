Чейни: "САЩ са силно впечатлени от напредъка на Хърватия" 
					08/05/2006
					По време на посещението си в Дубровник през уикенда американският вицепрезидент Дик Чейни се срещна с премиерите на страните членки на "Адриатическата харта" -- Албания, Хърватия и Македония -- и изрази силната си подкрепа за процеса на интеграция.
					От Кристина Чук за Southeast European Times от Загреб - 8/5/06
 
					 
						
Американският вицепрезидент Дик Чейни (вдясно) и хърватският премиер Иво Санадер разговарят преди срещата си в Дубровник в събота (6 май). [Гети Имиджис]
						През уикенда американският вицепрезидент Дик Чейни бе в Дубровник, за да се срещне с хърватски лидери и да присъства на среща на представители на САЩ и "Адриатическата харта". Той е най-високопоставеният американски политик, посетил Хърватия след посещението на бившия премиер Бил Клинтън преди десетилетие. 
						"Ние разбираме желанието за присъединяване към НАТО и Европейската общност," каза Чейни в неделя (7 май) на среща на Хартата, чийто домакин бе хърватският премиер Иво Санадер и на която присъстваха премиерите на Албания и Македония -- Сали Бериша и Владо Бучковски. 
						"Много е важно -- както за НАТО, така и за ЕС -- да приемат нови членове, хора, които се стремят да влязат в организацията, да съдействат за обновлението й, да ни помогнат отново да се посветим на тези фундаментални ценности, свободата и демокрацията, които са много важна част от съвместните ни усилия да осигурим сигурност," каза Чейни. Той благодари на трите западнобалкански страни за участието им в международни операции, като тези в Афганистан и Ирак. 
						Междувременно Бериша, Бучковски и Санадер се възползваха от възможността отново да изразят желанието на страните си да се присъединят към евроатлантическите структури, като казаха, че очакват срещата на върха на НАТО през ноември да определи по-ясно перспективите им. 
						"Надяваме се, че освен категоричен сигнал за бъдещото ни членство в Алианса, на следващата среща на върха на НАТО в Рига през ноември ще бъде определен и ясен график за преговорите," каза Санадер. 
						Бериша подчерта "лоялното партньорство с НАТО", което Албания демонстрира вече над 15 години, като обеща, че правителството му ще "вземе всяко решение, ще плати всяка цена", за да реализира плана за действие за членство в НАТО. Бучковски подчерта ролята на перспективите за евроатлантическа интеграция за насърчаване на стабилността и демократичния напредък в региона. 
						"Приемането на кандидатите от региона, които са готови да влязат в евроатлантическия алианс в момент, когато международната общност полага усилия за решаване на последния висящ въпрос в Южна и Източна Европа, ще бъде историческа възможност да се изпълни десетилетният ангажимент на НАТО и решително ще допринесе за дългосрочната стабилност и просперитет на региона," каза Бучковски. 
						В събота Чейни разговаря със Санадер и с хърватския президент Стипе Месич. Те обсъдиха двустранните връзки, приноса на Хърватия в глобалната война срещу тероризма и реформите, които страната изпълнява по пътя си към НАТО. 
						Американците са "силно впечатлени от напредъка на Хърватия през последните няколко години," каза Чейни. "Ние категорично подкрепяме идеята Хърватия да стане пълноправен член на трансатлантическата общност, като работи с НАТО и ЕС," добави той.

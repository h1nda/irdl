Изделия с образа на Тито вредят на наследството му, смятат от семейството
					31/07/2007
					Сред като пазарът бе наводнен с евтини сувенири, потомците на Йосип Броз Тито предприеха мерки за защита на правата си. 
					От Наташа Радич за Southeast European Times от Загреб –31/07/07
 
					 
						
Роднините на Йосип Броз Тито се опитват да спрат неразрешеното използване на образа му. [Гети Имдижис]
						Бившият комунистически диктатор Йосип Броз Тито не е между живите от години, но образът му продължава да живее. Той може да бъде видян върху множество сувенирни изделия - от чаши за чай до чорапи. Семейството му, разстроено от това, което смята за омаловажаване на неговото наследство, е предприело стъпки да защити своите законни права. 
						Онези, които искат да произвеждат сувенири с образа на Тито, сега трябва да получат разрешение от семейството. Таксите за разрешителните ще помогнат за финансирането на фондация за надарени и талантливи деца, основана от сина на Тито Мишо и внучката му Саша. 
						Саша е подписала също така споразумение, с което дава право на Националния парк "Бриюни" да използва името, подписа и образа на Тито за разнообразни търговски и туристически цели. Със споразумението се дава възможност на парка да продава разрешени стоки с лика на Тито, като 10 % от приходите ще отиват за сиропиталище в Загреб. 
						"Искаме да спазваме закона", заяви директорът на парка Ратомир Ивичич. "След като семейство Броз реши да защити името на Тито, ние им се обадихме и постигнахме договореност само за две минути. Ние смятаме, че Тито е търговска марка на "Бриюни", и ще разработим рекламна стратегия, съгласувана със семейство Броз." 
						Тито бе привързан особено емоционално към "Бриюни", обяснява Саша. Покойният лидер е прекарвал летните си почивки там заедно с известни гости от света на политиката, развлеченията и изкуствата. 
						Паркът "Бриюни" ще предлага на туристите пълен асортимент от сувенири с лика на Тито, струващи от 3 до 200 евро (цената на златна брошка с неговия подпис). Търсещите по-автентично преживяване, свързано с Тито, могат да отидат на екскурзия из островите с известния му "Кадилак". При цена от 700 евро на час това е лукс. 
						Семейство Броз признава, че вероятно няма да успее да премахне напълно незаконните стоки, но се надява поне да заглуши тенденцията. Колкото до посетителите на "Бриюни", закупуването на одобрен от семейството му сувенир ще е най-близкото, което могат да получат като приветствие от самия Тито.

Сътрудничеството в съдебната област е задължително условие за интеграция
					16/07/2007
					Тъй като престъпниците действат без оглед на границите, страните в Югоизточна Европа трябва да работят заедно, за да ги изправят пред правосъдието. Наскоро Македония и Сърбия дадоха пример в това отношение чрез сътрудничеството си по две важни дела.
					От Зоран Николовски за Southeast European Times в Скопие – 16/07/07
 
					 
						
Членството в ЕС и НАТО зависи от сътрудничеството в съдебната област. [снимка на SE Times]
						В цяла Югоизточна Европа съдебната реформа и борбата срещу организираната престъпност са от решаващо значение за перспективите за интеграция. Особено поради факта, че за престъпните операции няма граници, сътрудничеството между страните е жизненоважно. Македония и Сърбия наскоро дадоха забележителен пример за такова сътрудничество, работейки заедно по две важни криминални дела. 
						 През януари сръбската полиция арестува Станислава Чочоровска-Полетан по обвинения за контрабанден внос на почти 500 кг кокаин в Македония. Полетан, която е с двойно македонско и сръбско гражданство, е живяла в Сърбия през цялото време. След като властите в Скопие издават международна заповед за нейния арест, сръбската полиция я арестува. Според властите Полетан е участвала в контрабанда на цигари и алкохол още от епохата на Милошевич. 
						През юни 2006 г. полицията в Белград арестува Методия Смиленски, бизнесмен, заподозрян в измами и нарушения, нанасяйки щети за около 50 милиона евро. Смиленски, който е с двойно македонско и австрийско гражданство, бе заловен по време на рутинна проверка. Един ден, преди да изтече едногодишния срок за екстрадиране, Смиленски бе предаден на македонските власти. Прокуратурата в Македония очаква, че изявленията на Смиленски могат да осигурят следи към настоящи и бивши висопоставени служители, замесени като негови защитници или партньори. 
						Официални представители твърдят, че сътрудничеството в съдебната област изпраща ярко послание към престъпниците с предупреждението, че те няма да могат повече да търсят защита зад граница и че тяхното поведение няма да бъде толерирано в нито една страна. 
						Благодарение на сътрудничеството между институциите и властите, на всички извършители на престъпни действия, ще бъде потърсена отговорност, обеща наскоро македонският министър на правосъдието Михайло Маневски. 
						Заслуга за укрепване на сътрудничеството напоследък може би имат и кандидатурите на страните в ЕС и НАТО. Членството в двете международни организации зависи от създаването на независими сектори на съдебната власт и от ефективната борба срещу престъпността. Слабата съдебна власт и липсата на регионално и двустранно сътрудничество прави невъзможна борбата срещу организираната престъпност. 
						"Македония и Сърбия-Черна гора, както и другите страни в региона нямат друга алтернатива освен вече съществуващата регионална коалиция, за да се противопоставят на престъпните среди с много по-добра организация, в сравнение с предишния период на междуправителствено сътрудничество," заяви бившия македонски президент Бранко Цървенковски в интервю миналата година. 
						
Македонската полиция прехвърля Станислава Чочоровска-Полетан, организатор на рекордноголяма доставка на кокаин, от сградата на гранично-пропусквателния пункт в полицейска кола на 10 май. [Гети Имиджис]
						Много регионални лидери изразиха подобни гледни точки на среща, проведена под егидата на ЕС, НАТО, Пакта за стабилност и Европейския съвет. 
						Миналата година конференция в Москва, организирана от Европейския съвет, приключи с обещание за по-успешна борба срещу престъпността - особено чрез по-ефективни наказателни процедури. Сред обсъжданите стратегии бе създаването на база данни със съществуващите процедури в страните-участнички, свързани с различните видове престъпност, както и създаването на мрежа с лица за контакт. 
						През февруари миналата година министрите на правосъдието и вътрешните работи на десет страни в Югоизточна Европа се споразумяха да укрепят сътрудничеството в борбата срещу организираната престъпност, нелегален трафик на хора и тероризъм. Албания, Босна и Херцеговина (БиХ), България, Хърватия, Гърция, Македония, Молдова, Румъния, Сърбия-Черна гора и Турция обещаха да приведат своите закони в съответствие със стандартите на ЕС и Съвета на Европа. Министрите също се споразумяха да създадат работни групи от прокурори и полицейски служители, които да разследват организираната престъпност както на национално така и на регионално равнище. 
						ЕС и НАТО предлагат програми, насочени към укрепване на сътрудничеството чрез образование и обучение. Серия от проекти за обучение на съдии, бюджетиране, институционално развитие, създаване на нови съдебни институции и програми за защита на свитедели, бяха осъществени в целия регион чрез програмата на ЕС КАРДС. 
						Страните в региона трябва да преодолеят слабостите и да осъществят по-добро сътрудничество по много причини. Първо, независима и надеждна съдебна власт е ключът към институционална стабилност. Второ, ефективна и справедлива съдебна система има дори по-голямо значение за укрепване на икономическото развитие и привличане на чужди инвестиции. Трето, съдебните системи в региона са тромави и имат многобройни нерешени дела. Неуспехите на тези системи водят до липса на доверие у гражданите в правителството и неговите институции. Това на свой ред, води до по-нататъшна престъпност и корупция, така се създава един омагьосан кръг. 
						Експертите подчертават, че границите, националностите и религията не трябва да бъдат бариера към залавянето на престъпниците. Това, което е неприемливо в една страна, не трябва да бъде толерирано в друга. Сътрудничеството в съдебната сфера трябва да укрепне във всяка една страна поотделно и така да се очертае становището за региона като цяло. В същото време успехът на регионално равнище също ще увеличи перспективите за отделните страни.

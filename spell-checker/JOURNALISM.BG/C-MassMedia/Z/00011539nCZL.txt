Гръцки официални представители брифират министрите от ЕС относно мерките за сигурност по време на Олимпиадата
20/07/2004
 
БРЮКСЕЛ, Белгия -- По време на среща в понеделник (19 юли) на Съвета на ЕС по правосъдие и вътрешни работи, гръцкият министър на обществения ред Георгиос Вулгаракис брифира министрите от ЕС относно мерките за сигурност, които Гърция е предприела по отношение на предстоящата Олимпиада. Той е обсъдил съдействието от страна на НАТО, екипите от чуждестранни експерти, които помагат при подготовката на мерките за сигурност, както и двустранното сътрудничество - особено с държавите, които граничат с Гърция. От своя страна гръцкият министър на правосъдието Анастасис Папалигурас информира за промените в гръцкото законодателство, касаещи заповедта за арест на ЕС и борбата срещу тероризма. Междувременно Словакия обяви, че ще разполага с мобилна лаборатория, която би била в състояние да открива химическо и ядрено замърсяване при нужда по време на Игрите.
Също в понеделник ново проучване на общественото мнение показва, че продажбите на билети ще се ускорят през последните седмици преди Игрите. Около 40 % от петте милиона жители на Атина заявяват, че планират да присъстват на състезанията. (АНА, АП, АП, АФП - 19/07/04)

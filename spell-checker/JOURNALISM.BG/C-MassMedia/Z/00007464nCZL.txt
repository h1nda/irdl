Сърбия- Черна Гора подава молба за членство в програмата на НАТО "Партньорство за мир"
30/06/2003
Министърът на отбраната на Сърбия-Черна Гора Борис Тадич смята, че приемането в програмата "Партньорство за мир" е възможно до края на 2003 година, ако бъдат удовлетворени ключовите условия на НАТО.
От Душан Кошанович за Southeast European Times в Белград - 30/06/03
 
 
В щаб-квартирата на Алианса на 20 юни в Брюксел Сърбия-Черна Гора подаде молба за присъединяване към програмата на НАТО "Партньорство за мир" (ПзМ). Писмо, съдържащо същата молба, бе връчено предния ден на британския посланик в Белград Чарлз Крофърд, който е и координатор на НАТО за Сърбия-Черна Гора.
Членството в ПзМ би подпомогнало реформите в армията, насочени към установяване на пълен граждански контрол върху военните в Сърбия-Черна Гора, се казва в писмото. В него също така се потвърждава решимостта на страната да допринася за мира и стабилността в региона, както и готовността да се изпълняват всички международни задължения, включително пълното сътрудничество с Трибунала на ООН за военните престъпления.
След подаването на официалната молба от Белград се очаква Съветът на НАТО да предприеме съответни действия. Говорителят на Алианса заяви, че мястото на Сърбия-Черна Гора е сред партньорите и че датата на приемането в 46-членната военно-политическа организация, създадена от НАТО, зависи от удовлетворяването на останалите условия.
НАТО поставя четири условия пред Сърбия-Черна Гора за присъединяване към ПзМ; пълно сътрудничество с Трибунала на ООН, прекратяване на финансирането на Република Сръбска, провеждане на военни реформи, които установяват граждански контрол върху армията, както и оттегляне на обвиненията срещу НАТО от Международния съд в Хага. Белград счита, че условията в значителна степен са вече изпълнени и че реформите във въоръжените сили са в ход.
След ареста на последния член на "Вуковарската тройка"- Веселин Шливанчанин - вече не съществуват сериозни пречки пред присъединяването към програмата, заяви сръбско-черногорският министър на отбраната Борис Тадич. " Има обаче фактори, които смятат, че трябва да демонстрираме дори по-висока степен на сътрудничество, като арестуваме бившия командващ на босненско-сръбската армия Ратко Младич," добави той и подчерта, че Сърбия-Черна Гора не разполага с информация за местонахождението на Младич.
"Шансовете ни сега са по-добри от всякога," каза Тадич и изрази надежда, че присъединяването ще бъде възможно до края на годината.
Някои обаче не са толкова оптимистично настроени. Гарланд Уилямз от вашингтонския Институт за мир заяви пред "Гласа на Америка", че ако реформите в секторите на отбраната и сигурността продължат - и при осъществяването на по-нататъшни демократични реформи - Сърбия-Черна Гора може да се присъедини към ПзМ до три-четири години. Влизането в ЕС и пълноправното членство в НАТО ще изискват дори повече време, по-съществени резултати от реформите и по-голяма стабилност в тази част на Балканите, каза Уилямз.

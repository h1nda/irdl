Сръбската полиция арестува прокурор заради връзки с мафията
20/03/2003
 
БЕЛГРАД, Сърбия-Черна гора -- В сряда (19 март) полицията арестува заместник-прокурор заради връзките му с престъпната групировка Земунски клан, заподозряна в убийството на сръбския премиер Зоран Джинджич. Танюг съобщава, че жилището и офиса на Милан Сарайлич са били обискирани. Той е първият държавен служител, задържан в процеса на затягане на примката около организираната престъпност. Повече от 750 заподозрени членове на мафията вече са в ареста.
Междувременно, сръбският вицепремиер и координатор за Косово Небойша Чович заяви в сряда, че новото правителство ще продължи политиката на Джинджич по отношение на Косово. Представители на Прищина и Белград ще се срещнат през следващата седмица, както бе планирано по настояване на ръководителя на ЮНМИК Михаел Щайнер. (АП, АФП, Блиц, Танюг, Б92 - 19/03/03)

Българският премиер Станишев поиска балансиран доклад на EК
					10/06/2008
					Българският премиер предупреди, че една негативна оценка и санкции от страна на EК може да спрат реформата и да доведат до политическа нестабилност.
					(ФТ, Дневник, Медиапул, Europe.bg - 10/06/08; (Агенция София Нюз, Дневник, Медиапул, Europe.bg, Българско правителство - 09/06/08; Би Би Си - 07/06/08) Медиапул - 04/06/08; Таймс - 23/05/08)
 
					 
						
"Целта на кабинета е да постигне всичко, което трябва да бъде постигнато. Ще има обаче и бъдещи доклади," каза българският премиер Сергей Станишев. [Гети Имиджис]
						Българският премиер Сергей Станишев изрази в понеделник (9 юни) надежда, че в предстоящия мониторингов доклад на Европейската комисия (EК) за неговата държава ще бъдат отразени не само слабости, но и постижения.
						Докладът, който се очаква да бъде публикуван на 16 юли, ще бъде вторият за тази година. В междинен доклад през февруари Брюксел отправи критики към България за неубедителните резултати от съдебната реформа и борбата с организираната престъпност и корупцията.
						Въпреки обещанията, че действия ще бъдат предприети, балканската държава бавно изпълнява необходимите мерки. Тя обаче създаде Агенция за национална сигурност, която трябва да помогне за решаване на проблема с организираната престъпност. Друга мярка бе назначаването през април на бившия посланик на София в Германия, Меглена Плугчиева, за вицепремиер, отговарящ за контрола върху използването на еврофондовете.
						Тя се присъедини към кабинета, след като в правителството бяха направени сериозни промени, при които министрите на здравеопазването, селското стопанство и отбраната, както и министърът на вътрешните работи Румен Петков, бяха сменени. Този ход последва скандала, свързващ Петков, член на Висшия съвет на Българската социалистическа партия (БСП) на Станишев, и други служители на министерството със заподозрени лица от организираната престъпност.
						Министърът на регионалното развитие и благоустройството Асен Гагаузов бе пощаден, макар че по-рано тази година стана ясно, че шефът на Агенция “Пътища” е възложил на брат си договори на стойност около 50 млн. евро.
						Подозренията за евентуални измами при използването на европейските фондове накараха EК да замрази около 400 млн. евро помощи за България. Брюксел също така даде на България срок до 16 юни да направи 25 подобрения в начина, по който страната използва парите на европейските данъкоплатци.
						Възможно е един отрицателен доклад на ЕК да доведе до още санкции, включително непризнаване на решенията на български съдилища от други държави, членки на ЕС.
						В интервю за британския всекидневник “Файненшъл Таймс” (ФТ), публикувано във вторник (10 юни), Станишев каза, че наказанията срещу неговата страна може да "навредят на процеса на реформи" и да предизвикат политическа нестабилност. Опозиционните партии заплашиха, че ако докладът следващия месец доведе до санкции, ще поискат свалянето на коалиционното правителство на БСП и провеждането на предсрочни избори.
						“За налагането на тези нови европейски стандарти е необходимо време,” каза Станишев. "Ако сравнявате България с Швеция, Холандия или Великобритания, ще видите много проблеми, но ... [тези страни] имат зад себе си стотици години демокрация."
						"Ние имаме 20 години зад себе си и през този период извършихме революция," добави той.

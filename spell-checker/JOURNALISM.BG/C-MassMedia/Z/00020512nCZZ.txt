Бизнес: ЮНМИК бе домакин на донорска конференция 
					03/11/2006
					Международни донори обещаха 5 млн. евро помощ за служба, създадена да решава имуществени спорове, произтичащи от косовския конфликт. Още в деловите новини: България прие проектобюджета за 2007 г.; Македония отмени приватизационен търг; Гърция планира да построи подводен тунел в Солун.
					 
						
Заместник-ръководителят на ЮНМИК Стивън Шук (вдясно) и изпълнителният директор на косовската Дирекция по недвижими имоти Кнут Розандаг дадоха пресконференция в сряда (1 ноември) в Прищина. Различни донори обещаха 5 млн. евро помощ за службата. [Африм Хайрулаху]
						ЮНМИК бе домакин на донорска конференция за Дирекцията по недвижими имоти в Косово, създадена за решаването на искове, произтичащи от конфликта от 1998-1999 г. Обещания за общо 5 млн. евро дадоха Европейската агенция за възстановяване, Великобритания, Норвегия, Швейцария и Съединените щати. Правителствата на Сърбия и Koсово също съобщиха, че ще финансират работата на службата. Досега са внесени около 4 000 иска, като се очаква общият им брой да достигне 11 000. Дирекцията заяви, че се нуждае от около 14,7 млн. евро за финансиране на решаването на всички имуществени спорове в рамките на тригодишен период. 
						*** 
						Правителството на България прие проектобюджета за 2007 г. и внесе законопроекта в парламента за окончателно одобрение. Документът предвижда излишък от 0,8% от БВП през 2007 г., което се равнява на 196 млн. евро. Очаква се приходите да достигнат 10,872 млрд. евро, или 41,7 % от БВП, а разходите да бъдат 10,676 млрд. евро, или 40,9 % от БВП. Последната сума включва и вноската на България в бюджета на ЕС -- 323,8 млн. евро, или 1,2 % от БВП. 
						 *** 
						
Сърбия съобщи, че кодът на новата й международна валута е RSD (който ще замени CSD). Цифровият код на валутата е 941. Промяната идва след разпадането на бившия федерален съюз между Сърбия и Черна гора по-рано тази година. 
						*** 
						Правителството на Черна гора продаде намиращия се в Тиват военноморски кораборемонтен завод "Арсенал" на регистрираната в Барбадос компания "ПиЕм Сикюритис" за 3,3 млн. евро. Съгласно договора купувачът се съгласява да осигури 15,1 млн. евро за социална програма, 6,2 млн. евро за инвестиции за опазване на околната среда и 4,5 млн. евро за належаща реконструкция и модернизация. Купувачът е поел също ангажимент да финансира и отделен екологичен проект, който ще бъде избран по споразумение с кабинета. 
						*** 
						
Maкедонското правителство заяви, че е решило да анулира търга за приватизация на топлоелектроцентралата в Неготино и да обяви нова процедура. Търгът бе приключен от предишната администрация, която избра австрийската фирма EVN за предпочитан купувач. Сегашното правителство казва, че предложената от EVN цена от 4 млн. евро е твърде ниска. 
						 *** 
						Европейският нискотарифен превозвач "Райънеър" съобщи, че открива директни полети между Лондон и хърватския крайбрежен град Пула. Полетите ще бъдат във вторник, четвъртък и неделя. От февруари "Райънеър" смята да открие и пряка връзка между Пула и Дъблин. 
						*** 
						
Гръцкото правителство подписа договор за 472 млн. евро с местен консорциум, ръководен от "Елиники Технодомики", за строителството на подводен тунел в Солун. Строежът на дългия 6,5 км тунел ще започне в началото на следващата година. Сега предстои договорът да бъде ратифициран от парламента. (Различни източници – 28/10/06-03/11/06)

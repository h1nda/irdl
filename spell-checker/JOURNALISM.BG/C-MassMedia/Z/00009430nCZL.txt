Турция ще премахне шест нули от своята лира
29/12/2003
Турция ще предприеме сериозна стъпка към парична реформа, когато премахне няколко нули от своята национална валута.
От Фатих Баран за Southeast European Times в Истанбул - 29/12/03
 
 
Турция предприема първата крачка към появата на нова турска лира, премахвайки шест нули от валутата. Това е още един знак за това, че нестабилната турска икономика се нормализира след десетилетната криза.
Големият брой нули може да внася объркване. Рядко явление в периоди на стабилност, цифри от порядъка на един трилион и дори на квадрилион станаха нещо обичайно в турската валутна практика. Поради инфлацията страната използва банкноти в деноминации, вариращи между 250 000 и 20 млн. лири. Числа от такъв порядък създават трудности при произнасянето или изписването на сумите в тази валута. По-просто казано, нулите в лирата не пасват на компютри, калкулатори, ценни книжа и чекове.
След като наскоро законопроектът бе вкаран в кабинета за одобрение, правителството ще премахне шест нули от лирата. Валутата ще бъде реденоминирана на 1 януари, 2005 г., тъй като законопроектът предвижда едногодишен преходен период за въвеждане на новата парична единица.
Съгласно законопроекта, внесен в кабинета, една нова лира ще се равнява на 1 млн. стари лири. Турската лира понастоящем се котира около 1,456 млн. турски лири за един долар; новата лира ще се търгува около ниво от 1,456 лири за долар. Подразделението на лирата ще се нарича курус; 100 куруса ще правят една лира. През посочения едногодишен период новата лира ще бъде в обръщение паралелно със старата. Цените ще се изписват както в нови, така и стари лири през 2005 г.
Внасяйки законопроекта, министърът на икономиката Али Бабаджан каза, че е бил изпълнен спешен План за действие, съгласуван с МВФ и насочен към стимулиране на икономическото възстановяване. Той добави, че реформата се провежда в момент, когато рекордната инфлация е обуздана - от около 70 % през 2001 г. на 19,3 % през ноември 2003 г.
Според икономисти новата лира ще окаже положително психологически въздействие, но едва ли ще предизвика значителни промени.
Междувременно в доклад на ОИСР се казва, че Турция вероятно ще отбележи най-бързия икономически растеж (прогнозно равнище от 5 %) сред държавите-членки на организацията. В доклада също така се предвижда по-голяма икономическа стабилност в страната.

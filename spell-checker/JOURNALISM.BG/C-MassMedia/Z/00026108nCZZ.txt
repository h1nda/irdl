Бизнес: Приватизацията в Косово е спряна
					11/04/2008
					Косовската агенция за приватизация обяви, че приватизацията е спряна до сформирането на нова агенция. Още от седмицата: Тирана бе домакин на семинар за технологии за разследване на измами; приети са първите оферти за АЕЦ в Турция.
					 
						
Процесът на приватизация в Косов е спрян, обяви Косовската агенция за приватизация. [Гети Имиджис] 
						Процесът на приватизация в Косово ще бъде спрян за няколко месеца, обяви в сряда (9 април) Косовската агенция за приватизация (КАП), която е органът по приватизация на администрацията на ООН. КАП добави, че скоро ще бъде преобразувана в държавна агенция и реши да преустанови продажбата на държавни имоти, докато това стане.
						 *** 
						Банковата агенция на Федерация Босна и Херцеговина обяви в сряда (9 април), че е решила отново да се опита да продаде изпадналата в затруднения "Херцеговачка Банка" (ХБ) Агенцията се надява да намери нов собственик до юни. СВП преустанови дейността на ХБ през 2001 г. и назначи временен администратор, след като служители на ХБ бяха обвинени в присвояване на средства и други незаконни дейности. 
						*** 
						От понеделник (7 април) до сряда (9 април) Тирана бе домакин на семинар по технологии за разследване на финансови и икономически измами. Събитието бе открито от главния прокурор Ина Рама и бе организирано с подкрепата на американското посолство в Тирана. Прането на пари, конфискуването на активи, ползването на банкови депозити и изискванията към разследванията бяха сред темите на семинара. 
						*** 
						Инфлацията в Албания в годишно изражение достигна 4,6 % през март, най-високата й стойност за последните години. Това е превишение спрямо препоръчания от Световната банка максимум от 4 %. Повишените цени на енергията се смятат за основната причина за високата инфлация. 
						*** 
						В понеделник (7 април) бяха приети оферти за изграждането на първата турска атомна електроцентрала на средиземноморското крайбрежие. Настоящият търг е за една от трите запланувани централи. Според официален представител на турската енергетика, цитиран от „Ройтерс”, първите подали оферти кандидати са били японската „Иточу”, канадската „Атомик Енерджи Канада Инк.” и френските „Венси" и "Сюез”. 
						 *** 
						Нетните преки чужди инвестиции (ПЧИ) в Хърватия са достигнали 3,4 милиарда евро през 2007 г., с 33,5 % повече спрямо предходната година, предаде във вторник (8 април) Централната банка на страната. Това е най-големият досега обем на ПЧИ в Хърватия. Скокът отразява пускането на акции на производителя на нефт и газ ИНА и на хърватския телеком на местния фондов пазар миналата година. 
						
(Различни източници – 04/04/08-11/04/08)

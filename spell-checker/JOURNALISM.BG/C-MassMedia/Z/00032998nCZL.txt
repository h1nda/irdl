Страни от НАТО изпращат помощи за пострадалите от наводненията в Северна Албания 
					11/01/2010
					 
						ТИРАНА, Албания -- Гърция, Словения, Франция, Австрия и Италия изпратиха в края на миналата седмица помощи на Албания за справяне с опустошителните наводнения в северната част на страната. Общо 35 членове на гръцки екип за борба с бедствия пристигнаха в неделя (10 януари) със специални лодки и водни помпи в района на язовира "Вау Дейеш", където река Дрин наводни големи площи. Словения изпрати спасителни екипи, а Франция и Австрия изпратиха оборудване. Два хеликоптера пристигнаха от Италия. Косово изпрати втория контингент от своите Сили за сигурност на първата му мисия зад граница. Най-тежко засегнатите области са Шкодра и Лежа, където над 2 000 къщи са наводнени и близо 5 000 души са евакуирани. Според съобщенията един мъж е загинал в Лежа при опит да отстрани препречващо наводнен път дърво. Опозиционната Социалистическа партия обвинява властите, че не са реагирали адекватно на ситуацията, предвид поройните дъждове. 
						Черна гора, Босна и Херцеговина (БиХ), Хърватия и Сърбия също се борят с наводнения. В много райони на Черна гора - близо до границата с Албания - властите са започнали евакуации. Проливните дъждове и топящите се снегове в планините са причина за покачването на нивата на по-големите реки в БиХ, наводнили стотици домове. Спасителни екипи се опитват да се доберат до някои от засегнатите райони. Обилният снеговалеж в Хърватия бе последван от наводнения. В централния окръг Лика бе обявено бедствено положение, а 100 къщи трябваше да бъдат евакуирани. Нивата на водите на почти всички реки в Сърбия се покачват в резултат на продължаващите десет дни дъждове. (АФП - 11/01/10; Шекули, Топ Чанъл, Ора Нюз, Алсат, Клан, РИА-Новости, Макфакс - 10/01/10)

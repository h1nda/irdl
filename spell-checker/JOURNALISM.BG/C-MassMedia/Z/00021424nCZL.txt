Срещу българските медицински сестри, които са в затвора в Либия, могат да бъдат повдигнати нови обвинения 
					30/01/2007
					 
						СОФИЯ, България -- Срещу петте български медицински сестри, които заедно с палестинския лекар бяха осъдени на смърт в Либия след скандален съдебен процес за заразяване на деца с ХИВ, могат да бъдат повдигнати нови обвинения за клевета срещу либийски полицаи, смята либийският адвокат Осман Бизанти, който представлява медиците. Медицинските сестри дадоха показания, че полицията ги е изтезавала, за да изтръгне от тях самопризнания. Във вторник (30 януари) българските медии цитираха Бизанти, който е казал, че медицинските сестри ще бъдат разпитани на 11 февруари във връзка с новите обвинения. 
						Междувременно градският прокурор на София Николай Кокинов потвърди, че в сряда официално ще бъдат повдигнати обвинения срещу либийските полицаи, заподозрени, че са изтезавали сестрите. Обвинения ще бъдат повдигнати срещу 11 души. (БНР, Дарик - 30/01/07)

Ахтисаари настоява за подобряване на живота на малцинствата в Косово 
					08/03/2006
					Специалният пратеник на ООН Марти Ахтисаари каза във вторник, че подобряването на живота на косовските сърби и другите малцинства е предварително условие за решаването на въпроса за окончателния статут на провинцията. 
					(Информационен център на ООН, Ройтерс, АП, Гласът на Америка, Б92, БЕТА, Kosovareport - 07/03/06)
 
					 
						
"Има определени стандарти, като защитата на малцинствата и подобряването на живота им, при които още сега трябва да настъпят подобрения," каза пред репортери специалният пратеник на ООН Марти Ахтисаари. 
						Във вторник (7 март) специалният пратеник на ООН Марти Ахтисаари призова косовските албанци да предприемат незабавни действия, за да се подобри животът на сърбите и другите малцинства в провинцията. Той каза, че това е предварително условие за решаването на въпроса за окончателния статут на Косово. 
						По време на подготовката за началото на процеса за определяне на бъдещето на провинцията международната общност определи стандарти в осем области -- като върховенство на закона, демократични институции, човешки права и права на малцинствата -- които Косово трябваше да изпълни, за да могат да започнат преговорите. Макар и да призна, че нито една от тези цели не е изцяло постигната, Съветът за сигурност на ООН реши през октомври, че преговорите трябва да започнат, за да не се стигне до застой в политическия процес. 
						"Има определени стандарти, като защитата на малцинствата и подобряването на живота им, при които още сега трябва да настъпят подобрения," каза пред репортери Ахтисаари, след като запозна Съвета за сигурност с първия кръг от преговорите и с неотдавнашното си петдневно посещение в Белград и Прищина. 
						Процесът за определяне на бъдещия статут на провинцията започна преди четири месеца, а първите преки преговори между представителите на косовските албанци и на Сърбия се проведоха във Виена миналия месец. Децентрализацията бе един от основните обсъждани въпроси на двудневната среща и вероятно отново ще се разглежда на следващия кръг, насрочен за 17 март, заедно със защитата на културното и религиозно наследство, правата на малцинствата и икономиката. 
						Между двата кръга Ахтисаари проведе консултации с ръководители в Белград и Прищина, като ги призова да бъдат непрекъснато ангажирани с въпроса. 
						По време на брифинга във вторник, проведен при закрити врати, Ахтисаари е казал пред Съвета за сигурност, че е доволен от първия кръг от преговорите за статута, съобщи говорителят му Хуа Джан. 
						Независимостта и автономията са сред вариантите за статута на Косово, което, макар и юридически да е част от Сърбия и Черна гора, се управлява от ООН след края на конфликта от 1998-1999 г. 
						Косовските албанци, които представляват 90 % от 2-милионното население на провинцията, настояват за независимост, докато Белград, който иска да запази някакъв суверенитет над провинцията, предлага значителна автономия. 
						Във вторник пред репортери Ахтисаари отново подчерта, че е необходимо косовските сърби да започнат да участват в политическия живот на провинцията. "Това също е много важно послание, което ние непрекъснато подчертаваме," е казал той, цитиран от "Ройтерс". 
						Ахтисаари каза, че както косовските албанци, така и сърбите носят отговорност за подобряването на живота на малцинствата в провинцията. 
						"Посетих община близо до Прищина и там, на срещата в кметството, казах, че за подобряване на образователните и здравните услуги и инфраструктурата са необходими пари," е казал пратеникът на ООН във вторник, цитиран от "Гласът на Америка". "Но за подобряването на отношенията между хората е необходимо само желание. Това не струва нищо." 
						Очаква се по-късно тази седмица Агим Чеку да стане новият министър-председател на Косово на мястото на Байрам Косуми, който подаде оставка миналата седмица. 
						Министърът по въпросите на завръщането на бежанците Славиша Петкович, единственият представител на сръбската общност в ръководения от Косуми кабинет, каза, че е готов да участва и в следващото правителство. 
						Белградското Радио Б92 съобщи, че лидерът на косовските сърби Оливер Иванович е казал във вторник, че той и политическите му съратници са готови да се срещнат с Чеку, тъй като разбират, че ако искат да помогнат на своята общност, трябва да участват в политическия процес в провинцията.

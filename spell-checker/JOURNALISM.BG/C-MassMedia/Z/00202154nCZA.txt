Сърбия се бори с трафика на хора 
					14/12/2011
					Сръбските власти продължават да се борят с едно от най-сериозните престъпления в страната, но критиците казват, че те често се провалят в опита си да третират трафика на хора като организирана престъпност. 
					От Бояна Милованович за Southeast European Times от Белград -- 14/12/11
 
					 
						
Според данните 90 % от жертвите на трафика на хора са жени и деца. [Никола Барбутов/SETimes]
						През 2011 г. сръбската полиция идентифицира 78 жертви на трафик на хора и регистрира 25 криминални жалби срещу 43 извършители, според данни, предоставени на SETimes от сръбските министри на вътрешните работи и правосъдието. 
						По-голямата част от жертвите, 90 %, са от Сърбия, докато останалите са от Босна и Херцеговина, Украйна и Черна гора. Две трети от тях са жени. Повечето от извършителите са сърби, с изключение на един словашки и един черногорски гражданин. Осем от тях са жени. 
						По данни на вътрешното министерство най-честата причина за трафик на хора е сексуална експлоатация. Трафикът на хора се извършва и с цел експлоатация на труд, като жертвите са използвани да извършват криминални деяния, принуждавани са да просят и са насилвани да сключват брак. 
						НПО "Астра" отвори гореща SOS линия през 2002 г., за да помага на жертвите на трафика на хора, която се оказа важно средство в оказването на помощ. Оттогава повече от 14 000 души са се обаждали на горещата линия за помощ. 
						"Предоставяме психологическа и правна подкрепа на жертвите и семействата им", заяви за SETimes координаторката на "Астра" Ивана Радович. 
						Радович обясни, че всеки може да стане жертва във веригата на трафика на хора, но посочи, че най-уязвимите категории са жените и децата, съставляващи 90 % от жертвите. 
						Според доказателствата, събрани от "Астра", след присъединяването на България и Румъния към ЕС и след като Сърбия либерализира визовия режим, трафикът на хора в границите на Сърбия е станал по-често срещан от трансграничния трафик. 
						"Близо три четвърти от трафика на хора в Сърбия е вътрешен. Докато по отношение на трансграничния трафик Италия все още е най-честата дестинация за жертвите от Сърбия", каза Радович. 
						Макар че похвали сръбската полиция за по-твърдите й действия спрямо трафика на хора през последните няколко години, тя порица властите за това, че все още не успяват да третират трафика на хора като организирана престъпност. 
						"В изявления на полицейски началници може да чуете, че организираните престъпни групи в Сърбия вече не са намесени в този вид престъпления, като подобна позиция заема и прокуратурата за организираната престъпност, най-вече чрез решението й да не третира единични случаи на [трафик на хора] като организирана престъпност", заяви Радович. 
						В някои градове в Сърбия вече има безопасни домове за жертви на трафик на хора, но Белград едва сега построи първия си, който ще предлага настаняване при спешни случаи. 
						Министърът на правосъдието Снежана Малович и министърът на труда и социалната политика Расим Ляич подписаха в края на ноември договор, който разрешава временното конфискуване на сгради, за които се предполага, че са били придобити с престъпни средства. 
						Една такава сграда с площ от 400 кв.м беше конфискувана от Управлението за конфискувано недвижимо имущество с цел настаняване на жертви на трафик на хора и за Службата за координиране на защитата на жертви на трафика на хора. 
						Ляич отбеляза, че подобни убежища вече има в Нови Сад и Ниш, но с това в Белград има проблем с настаняването на жертви на трафик на хора. 
						"Трафикът на хора е едно от най-чудовищните престъпления, с които извършителите искат да върнат цивилизацията назад. Според изчисления приходът от трафика на хора е между 3 и 60 млрд. щ.д. на година, ето защо е задължение на всички държавни институции да направят всичко възможно да смекчат последиците и да помогнат на жертвите", заяви Малович за сръбските медии. 
						Тя обяви, че според закона трафикът на хора се определя като едно от най-строгите криминални деяния, за които присъдите не могат да бъдат заменяни. 
						"Трафикът на хора е световен феномен, ето защо е необходимо, освен международната общност, държавите в региона също да се включат в решаването на проблема", заяви Ляич. 
						Той добави, че проблемът става все по-остър и че е важно да се подчертае, че броят на жертвите в Сърбия нараства. За разлика от това, през 90-те години на миналия век по-голямата част от жертвите са били жени от Източна Европа.

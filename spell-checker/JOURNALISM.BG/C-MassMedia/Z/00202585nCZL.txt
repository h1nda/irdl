Joachim 
			Ruecker
		
		Ръководител на ЮНМИК
		(Ройтерс, АФП, АКИ - 01/09/06; Информационен център на ООН - 15/08/06; Ройтерс, ДПА, Информационен център на ООН - 14/08/06; ЮНМИК) 
 
		 
			
			Йоахим Рюкер е назначен от генералния секретар на ООН Кофи Анан за негов нов специален представител и ръководител на ЮНМИК на 14 август 2006 г. Немският дипломат ветеран замени Сьорен Йесен-Петерсен от Дания, като пое поста на 1 септември 2006 г. и така стана шестият ръководител на ЮНМИК след създаването на мисията през 1999 г. 
			Роден на 30 май 1951, Рюкер притежава докторска степен по международна икономика. 
			От 1979 до 1991 г. е заемал няколко различни поста в германското външно министерство и е изпълнявал поръчения в посолствата на Германия в чужбина, включително в Дар ес Салам и Виена, както и в Детройт, Мичиган, като генерален консул. Той е работил и като съветник по въпросите на външната политика на парламентарната група на социалдемократите в германския Бундестаг, а също и като кмет на град Зинделфинген в провинция Баден-Вюртемберг от 1993 до 2001 г. 
			Рюкер придобива опит на Балканите, докато изпълнява длъжността заместник върховен представител по администрация и финанси в Службата на върховния представител в Босна и Херцеговина от май 2001 г. до юли 2002 г. 
			Рюкер пое своя пост във важен момент от преговорите под ръководството на ООН за определяне на бъдещия статут на Косово. Предвид желанието на международната общност процесът да приключи до края на 2006 г., германският дипломат изрази увереност, че той ще бъде последният ръководител на ЮНМИК. 
			Дни, преди да заеме новия си пост, Рюкер каза, че ще насочи своите усилия към подготовката на напускането на частите на ООН и предаването на Косово на съответните власти в съответствие с условията на окончателното решение за статута. Като подчерта, че би желал да остави след себе си едно обединено Косово, той посочи изграждането на стабилни институции, на мирна и сигурна обстановка и увеличаването на участието на малцинствата в живота на провинцията като някои от основните предстоящи задачи. 
			"Признавам и отчитам, че малцинствените общности в Косово, особено косовската сръбска общност, се нуждаят от специална подкрепа, и бих искал да подчертая, че мнозинството от населението има задължението и отговорността да протегне ръка към малцинствата повече от всякога," каза Рюкер на 15 август. "Силно вярвам в народа на Косово и особено в младото поколение на Косово, поколение, което има възможност да живее в мир и просперитет." 
			Рюкер има две дъщери и един син.

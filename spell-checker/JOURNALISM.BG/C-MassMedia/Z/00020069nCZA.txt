Букурещ е домакин на 11-ата франкофонска среща 
					26/09/2006
					Румънската столица посрещна тази седмица хиляди гости и журналисти от цял свят. Те участват в провежданата на всеки две години среща на високо равнище на френскоговорещите нации и на страните, поддържащи тесни връзки с Франция.
					От Паул Чокою за Southeast European Times от Букурещ – 26/09/06
 
					 
						
"Триумфалната арка" в Букурещ. [Паул Чокою]
						В понеделник (25 септември) в Букурещ започна голямо политическо и културно събитие. Единадесетата франкофонска среща събира на едно място 49 страни членки, четири асоциирани държави, десет страни наблюдателки, две официално поканени страни и две страни, кандидатки за статут на наблюдателки. Близо 940 журналисти са сред 3 000-те гости, които заедно представляват близо 710 милиона души от цял свят. 
						Терминът франкофония се отнася до международната общност на френскоговорещите нации. Освен страните, в които френският е основен език, международната франкофонска организация, основана през 1970 г., включва още и държави с културни и исторически връзки с Франция. 
						Румъния по традиция има тесни отношения с Франция. Много родени в Румъния интелектуалци, като Емил Чоран и Йожен Йонеско, са писали основните си творби на френски език или са емигрирали във Франция. Наричан "Париж на Изтока", Букурещ има не само своята "Триумфална арка", подобна на тази в западната си посестрима, но е също така известен и с елегантната си архитектура, повлияна от Франция. 
						Много части от историческия център на града са били заличени от диктатора Николае Чаушеску през 80-те години. Франкофонската среща на високо равнище се провежда в гигантския "Дворец на народа", построен от Чаушеску, където сега се помещава парламентът. 
						Почетен гост на срещата е френският президент Жак Ширак. Към него ще се присъединят генералният секретар на ООН Кофи Анан, председателят на Европейската комисия Жозе Мануел Барозу, еврокомисарят по разширяването Оли Рен, канадският премиер Стивън Харпър, премиерът на Квебек Жан Шаре и други лидери и официални гости. Румънският президент Траян Бъсеску ще произнесе встъпително слово на сесията на високо равнище, която започва в сряда. 
						В понеделник и вторник Постоянният съвет и Министерската конференция на организацията заседаваха, за да приемат нови страни членки и да изберат нов генерален секретар. 
						Информационните технологии в образованието са основна тема на срещата на върха тази година. Културно-езиковото разнообразие, въпросите на развитието и популяризирането на френския език в Централна и Източна Европа също присъстват в дневния ред. 
						Срещата на върха се организира на всеки две години. За първи път тази среща се провежда в европейска страна извън Франция. 
						Румъния ще похарчи близо 9,4 млн. евро за проявата, като голяма част от тях са за сигурността. Службата за защита и охрана (СЗО) и структурите на румънското разузнаване, военното и вътрешното министерство са в състояние на пълна готовност. В събота бе проведено учение за сигурност по централните булеварди на Букурещ, използвани за официалните конвои, и около "Двореца на парламента".

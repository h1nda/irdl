Решението на Международния съд на ООН по делото за геноцид предизвика различни реакции
					27/02/2007
					Международният съд на ООН освободи Сърбия от отговорност за геноцида в Босна и Херцеговина, но посочи в решението си, че страната не е успяла да предотврати равняващите се на геноцид убийства на босненски мюсюлмани в Сребреница през 1995 г.
					От Денис Джидич за Southeast European Times от Сараево -- 27/02/07
 
					 
						
Членове на Асоциацията на жертвите на геноцида демонстрираха пред съда в Хага тази седмица. [Гети Имиджис]
						В историческото си отсъждане, произнесено в понеделник (26 февруари), Международният съд на ООН посочи, че макар Сърбия да не е изпълнила задължението си да спре и накаже извършителите на геноцид в Сребреница през юли 1995 г., няма достатъчно доказателства Сърбия да е извършила, подпомагала или финансирала актове на геноцид в Босна и Херцеговина (БиХ) по време на конфликта от 90-те години. 
						С 13 срещу 2 гласа съдиите решиха да оневинят Сърбия по обвинението, повдигнато от БиХ. Ако бе признат за виновен, Белград сигурно щеше да бъде принуден да плати компенсации от около 100 млрд. долара, сума, която би довела до фалит на страната. 
						Председателят на съда Розалин Хигинс отхвърли иска на БиХ за парични репарации. Тя обаче поиска Сърбия да предаде на съда Ратко Младич, генерала, под чието ръководство бе извършено нападението срещу босненските сърби в Сребреница през 1995 г. 
						Юридическите представители на Сърбия Радослав Стоянович и Саша Обрадович изразиха удовлетворението си от присъдата. "Това бе най-тежкото обвинение, пред което някога е бил изправян нашият народ. Надявам се, че то ще даде възможност за мирно съвместно съществуване на народите в БиХ," каза Обрадович. 
						Фон ван ден Бизен, главен представител на БиХ по делото, каза, че не е недоволен от присъдата. "Постигнахме някои важни остъждания и -- най-важното -- веществените доказателства за геноцида бяха приети, но явно доказателствата ни за умисъл са били недостатъчни. Най-важна обаче е констатацията, че е извършен акт на геноцид." 
						Както се очакваше, тримата членове на председателството на БиХ имаха различни мнения за присъдата, но и тримата се съгласиха, че присъдата е окончателна и трябва да се приеме. "Сега е моментът внимателно да се прочете присъдата и да продължим напред," каза сръбският член Небойша Радманович. 
						Представителите на босненската и на хърватската общност, Харис Силайджич и Желко Комшич, изразиха разочарованието си от присъдата. Силайджич бе озадачен. "Имаме ситуация на извършено престъпление на геноцид, а не знаем кой го е извършил!" 
						Реакциите на политиците от Сърбия също не закъсняха. Президентът Борис Тадич бе доволен от окончателния резултат и поздрави сръбския юридически екип, но призова "Сръбската скупщина да приеме декларация, с която заклеймява клането в Сребреница." 
						Присъдата предизвика смесени чувства в Република Сръбска (РС). "Част от историята на РС ще бъде опетнена от заключението, че част от въоръжените й сили са извършили геноцид, и ние ще трябва да живеем с това," каза Мирослав Микеш, правен експерт от РС. 
						Премиерът на РС Милорад Додик нарече процеса незаконен и неправомерен, но каза, че е "доволен, че Сърбия не е била призната за виновна в геноцид". 
						Завършването на процеса бе посрещнато с одобрение и от международната общност, като върховният представител на ЕС по въпросите на сигурността Хавиер Солана нарече присъдата "важна стъпка напред". 
						Присъдата обаче не бе посрещната с одобрение от няколкото десетки членове на Асоциацията на жертвите на геноцида, които организираха демонстрация пред съда. "Това е позор за всички, които имат нещо общо с това," каза Фадила Мемишевич, една от протестиращите. 
						Асоциацията смята да организира протести в Сараево във вторник, за да изрази "неудовлетвореността" си от решението на съда и да посрещне на родна земя босненския правен екип. 
						Босненският премиер Никола Спирич каза, че се надява приключването на това дело да доведе до по-добро бъдеще и много по-добри взаимоотношения между БиХ и Сърбия.

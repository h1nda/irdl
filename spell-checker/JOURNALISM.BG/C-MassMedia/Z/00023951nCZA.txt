Предложените реформи създават условия за сериозно разтърсване на енергийния пазар в ЕС
					20/09/2007
					Европейската комисия огласи в сряда пакет от предложения, целящи засилване на конкуренцията на енергийния пазар на блока в полза на неговите 500 милиона потребители.
					(Уол Стрийт Джърнъл, ФТ, Гардиън, EurActiv - 20/09/07; Европейска комисия, АФП, Ройтерс, АП, Би Би Си, Интърнешънъл Хералд Трибюн, РСЕ/РС, Euobserver - 19/09/07)
 
					 
						
Чуждестранните фирми, като руската "Газпром", ще трябва да отговарят на строги стандарти, за да могат да контролират европейски газови и електроенергийни активи. [Гети Имиджис]
						Европейските газови и електроенергийни гиганти ще бъдат принудени да се разцепят съгласно пакет от мерки на Европейската комисия (ЕК), предложен в сряда (19 септември) с цел да се осигури по-голяма конкиренция между участниците на европейския енергиен пазар. 
						"Комисията е наясно, че статуквото не може да продължи," заяви председателят на ЕК Жозе Мануел Барозу на пресконференция, на която обяви приемането на новите законодателни предложения. "Без промяна ще продължи изкривяването на конкуренцията и разпокъсването на пазара." 
						Предложените реформи, които изискват одобрението на правителствата на 27-те страни, членки на ЕС, и на Европейския парламент, предвиждат отделянето на електро- и газоразпределителните мрежи от доставките и производствената дейност. Големите държавни или частни предприятия следователно ще трябва да разпродадат своите електроразпределителни мрежи. Другата възможност, предложена от ЕК, би позволила на съществуващите вертикално интегрирани компании да запазят собствеността си върху мрежите, при условие че активите действително се управляват от напълно независима компания или орган. 
						Това би гарантирало достъп до енергийния пазар дори и на по-малки компании, включително на такива, работещи в сферата на производство на възобновяема енергия, смята комисията. 
						Същото изискване за "разделяне на собствеността" ще се прилага и за компаниите от страните извън 27-членния блок, като Русия, които се стремят да закупят контролни пакети акции в газопроводни или електроразпределителни мрежи. 
						"На практика лица и фирми от трети страни не биха могли да придобиват контрол върху [европейски] електроразпределителни мрежи, освен ако не е налице споразумение между [EК] и тяхната страна на произход," каза Барозу. "Трябва да поставим строги условия за собствеността върху активи от неевропейски фирми, за да сме сигурни, че всички ще играят по едни и същи правила. Трябва да защитаваме вътрешния пазар от нелоялна конкуренция, идваща отвън." 
						Други мерки, които ЕК предлага, включват улесняване на трансграничната търговия с енергия, създаване на по-ефективни национални регулатори, насърчаване на трансграничното сътрудничество и инвестиции и по-голяма прозрачност. 
						Прилагането на тези мерки се очаква да гарантира реален и ефективен избор на доставчици и да доведе до намаляване на цените на електроенергията и газа за потребителите. 
						"Изминахме дълъг път към вътрешния енергиен пазар на ЕС през последните 10 години," каза в сряда еврокомисарят по енергетика Андрис Пиебалгс. "Сега е време да завършим този процес и да направим така, че ползите от този пазар да бъдат действителни, ефективни и достъпни за всяко лице и компания. ЕС сега трябва да предприеме необходимите стъпки, за да гарантира на всички свои граждани свободен избор на доставчик и най-изгодни условия."

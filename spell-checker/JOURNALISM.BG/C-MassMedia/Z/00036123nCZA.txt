Арести във връзка с контрабанда на гориво в Косово
					23/09/2010
					Пет жители на Косово са заподозрени в участие в незаконни продажби на гориво на местни бензиностанции.
					 От Линда Карадаку за Southeast European Times от Прищина -- 23/09/10
 
					 
						
Седем войници от КФОР се разследват за контрабанда на гориво и укриване на данъци. [Гети Имиджис]
						ЮЛЕКС продължава разследванията във връзка с предполагаема контрабанда с гориво, укриване на данъци, злоупотреба с власт и връзки с организираната престъпност, като неопределен брой войници от КФОР са заподозрени. 
						 "Нашите следователи работят в тясно сътрудничество с ЮЛЕКС," каза говорителят на КФОР капитан Ханс-Дитер Вихтер за SETimes. "Обичайна политика на НАТО и КФОР е да не се разкрива нито националността, нито самоличността на войниците." 
						Полицията на ЮЛЕКС и косовски митничари са извършили обиски в четири офиси на компании, както и в частните жилища на седемте местни заподозрени, които включват косовски албанци и косовски сърби Петима в момента са задържани, а другите двама са в чужбина. Свързването им с КФОР остава неустановено. 
						"В случай, че служители на КФОР са уличени в нелегални действия, държавата, от която са те е длъжна да предприеме дисциплинарни действия срещу тях или да ги даде под съд. Щом службите на КФОР получат информация за съмнителни действия, те реагират незабавно заедно с други институции и с държавите, от които са разследваните войници," каза Уичтер за SETimes. 
						Новият командващ на КФОР, генерал Ерхард Бюлер, каза пред медиите в понеделник (20 септември), че предшественикът му е започнал разследването. 
						 "Писахме на ръководството на контингента и косовските власти започнаха разследване," каза Бюлер, без да споменава точно за кой контингент от КФОР става въпрос. Той потвърди също, че чуждестранна делегация два пъти е посетила Косово, за да разследва случая. 
						"КФОР иска да се проведе щателно разследване и ако са налице ясни доказателства, престъпниците ще бъдат дадени под съд," казаха от мироподдържащите сили на НАТО. 
						 Междувременно ЮЛЕКС съобщи, че може да има и други заподозрени. 
						"ЮЛЕКС разследва всеки, за когото има съмнения, че се занимава с подобни действия, независимо дали е чужденец, или местен," каза главният говорител на мисията Карин Лимдал за SETimes. 
						Косовският ежедневник "Зери" съобщи, че КФОР миналата година е провел вътрешно разследване за незаконни продажби на горива. Той припомня, че бившият командващ на КФОР Маркус Бентлер след това е поискал да бъде освободен от длъжност командващият на украинския контингент. 
						Предполага се, че през 2008 и 2009 г. три милиона литра горива са продадени на три частни бензиностанции: "АС Гранити" в Щиме, собственост на Агим и Сали Бечай, "Алб Петрол" в Подуево, собственост на Идриз Еюпи, и "Оназис" в Прищина на братята Назми и Неджми Кастрати. 
						"КФОР осъжда всички престъпни деяния и съответната държава е предприела всички необходими мерки, включително дисциплинарни и криминални разследвания," се казва в декларация на силите на НАТО.

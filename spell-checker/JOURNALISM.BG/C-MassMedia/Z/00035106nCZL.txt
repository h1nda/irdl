Папандреу отново повтори, че Гърция няма да напусне еврозоната
					28/06/2010
					 
						АТИНА, Гърция -- Премиерът Георгиос Папандреу отново повтори в неделя (27 юни), че никой не е поставял на обсъждане въпроса Гърция да напусне еврозоната. В интервю за Би Би Си Папандреу каза, че Атина е взела всички необходими мерки да избегне този вариант и фактът, че е задействан механизъм на ЕС/МВФ за подкрепа на тези усилия, показва, че Европа иска тя да остане част от зоната на общата валута. В събота представител на МВФ изрази увереност, че Гърция ще може да преодолее своята криза с дълга чрез прилагането на плана на правителството за строги икономии. В интервю за всекидневника "Вима" Поул Томсен, ръководител на мисията на МВФ за Гърция, каза, че страната бележи напредък. Относно публичните протести срещу мерките Томсен каза, че "подобна адаптация е нелека и често предизвиква недоволство", добавяйки, че "хората виждат как нещата се влошават, преди да се подобрят". За вторник е насрочена нова обща стачка. (Би Би Си, Дневник, МИА - 28/06/10; AФП - 27/06/10)

Участниците в срещата на ЕС предлагат на Турция 2004 г. като дата за преразглеждане на кандидатурата й
13/12/2002
 
КОПЕНХАГЕН, Дания -- Лидерите на ЕС официално одобриха 2004 г. като дата за преразглеждане кандидатурата на Турция, с оглед започването на преговори за присъединяване. Шведският министър-председател Горан Персон заяви пред репортери в петък (13 декември), че решението на ЕС не подлежи на разискване. "През декември 2004 г. ние ще преценим, на базата на доклад на Комисията, дали Турция отговаря на критериите от Копенхаген", каза той, имайки предвид стандартите на ЕС за демокрация и човешки права. Анкара настояваше за твърда дата за започване на действителните преговори за присъединяване през 2003 г.
Междувременно, очаква се в петък следобед участниците в срещата да потвърдят приемането на подробни пътни карти и увеличаване на предприсъединителните фондове за България и Румъния. Миналата седмица, Комисарят по разширяването на ЕС Гюнтер Ферхойген твърдо се ангажира с това, като заяви: "Ние се нуждаем от тези страни, ако искаме да постигнем стабилност в югоизточната част на Европа".
Според други новини, в Копенхаген успоредно се провеждат и преговори за повторното обединяване на Кипър. Надеждите за пробив след почти три десетилетия на разделяне бяха попарени в четвъртък, когато здравословни проблеми на лидера на кипърските турци Рауф Денкташ не му позволиха да участва във водените от ООН преговори за постигане на спогодба. ЕС предостави в петък на кипърските гърци и турци още един шанс да преодолеят различията си, но подчерта, че ако преговорите се провалят, в Съюза ще бъде поканена само гръцката кипърска страна. Според гръцкия министър-председател Костас Симитис, шансовете за уреждане са били малки. (Дневник, Пари, Ромпрес, Ройтерс, АФП, АП, Радикал, Аксам, Хюриет, Милиет, Анадолска агенция, БиБиСи - 13/12/02; Атинска новинарска агенция, Македонска новинарска агенция - 12/12/02)

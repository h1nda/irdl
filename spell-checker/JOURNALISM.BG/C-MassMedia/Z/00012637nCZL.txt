Гърция призова Турция да признае Кипър
					14/11/2004
					 
						НИКОЗИЯ, Кипър -- Гръцкият премиер Костас Караманлис заяви пред парламента в Никозия в събота (13 ноември), че Турция трябва да признае Кипър, ако иска да избегне трудностите пред нейната кандидатура за членство в ЕС. Той обаче отбеляза, че Атина продължава да подкрепя кандидатурата на Анкара за членство. "Ние дадохме ясно да се разбере..., че подкрепяме европейската ориентация на нашата съседка, тъй като вярваме, че една европейска Турция ще действа в интерес на всички", каза гръцкият премиер. 
						Също в събота три незаконни емигранти загинаха, когато навлязоха в старо минирано поле на границата между Гърция и Турция. От 1996 насам са загинали 40 и са ранени 30 души в минните полета. Междувременно турската полиция арестува 148 незаконни емигранти, главно пакистанци в момент, когато те са тръгвали с кораб за Гърция. Седем турски граждани от екипажа също са задържани. 
						В други новини, гръцкият министър на финансите Гиоргос Алогоскуфис обяви в петък, че Олимпиадата в Атина е струвала на гръцкото правителство най-малко 8.94 млрд. евро. Цифрата показва "огромен преразход", но няма да бъде бреме за правителството, тъй като средствата са разпределени в няколко предишни бюджета, каза Алогоскуфис. (AНA - 14/11/04; АФП, МПА - 13/11/04; АФП, AП - 12/11/04)

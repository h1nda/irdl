Хърватски вестник пише, че Русия и Западът са близо до постигане на компромис за Косово
					29/05/2007
					Русия няма да блокира решение на Съвета за сигурност на ООН, базирано на плана на Ахтисаари, ако бъдат изпълнени три условия, съобщи "Ютарни Лист" в понеделник.
					(Уошингтън Таймс, Уошингтън Поуст - 29/05/07; Ройтерс, АП, Синхуа, Макфакс, ХИНА, Б92 - 28/05/07)
 
					 
						
Етническите албанци, които са мнозинство в Косово, нямат търпение да получат независимост. [Гети Имиджис]
						Русия, ЕС и Съединените щати постигнаха компромис, който ще помогне да се отстрани основна пречка пред определянето на окончателния статут на Косово, се казва в публикация в един от основните хърватски всекидневници в понеделник (28 май). 
						Като се позовава на "близки до руските лидери" източници, "Ютарни Лист" писа, че Москва няма да блокира решение на Съвета за сигурност, базирано на препоръките на бившия специален пратеник на ООН Марти Ахтисаари, ако Западът приеме нейните условия. 
						"Ако Москва покаже готовност да приеме плана … тогава Брюксел и Вашингтон от своя страна ще приемат двугодишен мораториум върху членството на Косово в ООН," съобщава вестникът. 
						Освен това ще бъде възстановено руското военно присъствие в Косово, най-вече в сръбските анклави. Москва включи свой контингент от няколко хиляди души в силите на КФОР в края на конфликта в Косово през 1998-99 г., но по-късно оттегли мироподдържащите си части. 
						Третото условие, според "Ютарни Лист"
, е НАТО да не отправя покани за членство към бившите съветски републики Украйна и Грузия през 2008 г., когато се очаква да покани Албания, Хърватия и Македония да станат пълноправни членове на пакта. 
						Руските дипломати смятат, че споразумение, което отговаря на тези условия, ще бъде приемливо за Запада, който иска незабавно да бъде намерено решение за Косово. Очаква се въпросът да оглави дневния ред на тридневната среща на върха на Г-8, която започва в немския курорт Хайлигендам на 6 юни. 
						В навечерието на срещата руският президент Владимир Путин телефонира в понеделник на президента на САЩ Джордж Буш. Говорителят на Съвета за национална сигурност на Белия дом Гордън Джондроу каза, че двамата лидери са се договорили да продължат "диалога си за Косово и по други въпроси от взаимен интерес". 
						Междувременно сръбският външен министър Вук Йеремич подчерта в понеделник, че страната му се надява преговорите за бъдещето на Косово да продължат. Белград иска провинцията да получи автономия под международен надзор в продължение на десет до 20 години, преди да бъде взето окончателно решение за статута. 
						По време на посещение в Сараево в понеделник Йеремич предупреди, че едностранно решение за обявяване на независимостта на Косово може да застраши регионалната стабилност. 
						"В бъдеще нещата могат отново да се върнат към ситуацията от 90-те години," каза той пред репортери на пресконференция след разговори с колегата си от Босна и Херцеговина Свен Алкалай.

Наука и технологии: В Турция бе създадена асоциация за разработване на биоматериали
					12/01/2009
					В Турция бе открита асоциация за разработване и производство на синтетични биоматериали. Още в новините: турски съд осъди украински компютърен хакер; през февруари Тирана ще бъде домакин на семинар за персийското културно наследство.
					 
						
[Гети Имиджис]
						
						Турски научни работници създадоха асоциация за разработване и производство на биоматериали, които се използват в изкуствените органи, съобщи Анадолската информационна агенция на 3 януари. Основатели на Асоциацията за разработване на биоматериали и тъкани са група учени от Близкоизточния технически университет (БТУ) и няколко турски университета. Новата организация има за цел да развива науката за биоматериалите, която е от стратегическо значение в САЩ и други индустриални държави, заяви Васиф Хасърджъ, професор в БТУ. 
						*** 
						
						Турски съд осъди в четвъртък (8 януари) украински компютърен хакер на 30 години лишаване от свобода по обвинение в киберпрестъпление. Полицията арестува Максим Ястремский в провинция Анталия през 2007 г. Той е получил достъп до компютърните системи на 12 турски банки с цел извършване на измама. 
						*** 
						Около 14 000 румънски потребители на мобилни телефонни услуги са преминали към друг доставчик през последните два месеца, без да променят телефонните си номера, съобщи на 6 януари националният орган по съобщенията. Услугата прехвърляне на номер се предлага от октомври. Тя позволява на потребителите да запазят своите стационарни или мобилни телефонни номера дори ако сменят доставчика на услугата. 
						*** 
						Учени, интелектуалци и правителствени представители от Балканите ще вземат участие в семинар за персийското културно наследство в региона, който ще се проведе през февруари в Тирана, съобщи на 2 януари “Прес ТВ”. Организатор на проявата е иранската културна фондация “Саади” в Албания, която е спонсорирана от международни научни и културни фондации. 
						*** 
						
						Кипър ще помогне на египетското правителство в усилията му да развие научните и технологични изследвания, съобщи “Сайпръс Мейл” на 2 януари. Неотдавна египетски учени посетиха Института за наука и технологии в Никозия, Кипър, за да проучат как тяхното правителство може да създаде подобна институция. 
						*** 
						
						Македонското правителство съобщи плановете си да открие онлайн система за подаване на заявления, наречена EXIM, с цел улесняване на международната търговия. Скопие ще разработи системата като част от проекта за въвеждане на услуги от електронно правителство в страната, eGov, който се финансира от Американската агенция за международно развитие (USAID). Тя ще позволи на македонските дружества, които извършват търговска дейност в чужбина, да кандидатстват и да получават по електронен път разрешения за внос, износ и транзит, като така ще ускори и подобри ефективността на разходите за обработка на трансгранични сделки. 
						
						(Различни източници - 05/01/09 - 12/01/09)

Премиерът на БиХ иска да освободи министри
					06/05/2008
					Премиерът на Босна и Херцеговина Никола Спирич започна процедура в понеделник за освобождаването на външния министър Свен Алкалай и двама заместник-министри. Тримата са нарушили закона за конфликт на интереси.
					(AФП, ДПА, Фена, Дневни Аваз, Независне Новине - 05/05/08; Фена -- 24/04/08 - 25/04/08)
 
					 
						
"Очаквам парламентът да предложи определено решение по този случай", заяви министър-председателят на БиХ Никола Спирич. [Гети Имиджис]
						Премиерът на Босна и Херцеговина (БиХ) Никола Спирич поиска от парламента в понеделник (5 май) да уволни външния министър Свен Алкалай и двама младши членове на правителството, на които бе забранено да заемат държавни постови в продължение на четири години, но които отказват да подадат оставки. 
						 Миналия месец Централната избирателна комисия (ЦИК) на БиХ реши, че Алкалай, заместник-министърът на отбраната Игор Чърнадак и заместник-министърът по граждански въпроси Сенад Сепич са нарушили закона на страната за конфликти на интреси. Според Комисията тримата са били свързани или лично, или чрез свои близки роднини с компании, извършващи бизнес с държавни институции. 
						В решението си, представено на 24 април Комисията твърди, че докато е бил външен министър Алкалай е бил и член на застрахователна компания, чиито сделки с властите на БиХ надхвърлят 52 500 евро годишно. 
						За Чърнадак е било установено, че е нарушавал закона, тъй като баща му е бил ръководител на Инчел Холдинг със седалище в Баня Лука, а тъстът на Сепич е бил директор на държавната компания "Басбунар" в Травник. 
						Отхвърляйки решението на ЦИК като политически мотивирано, Алкалай заяви, че то е част от политическа кампания срещу него. Той също настоя, че няма никаква фактическа или юридическа онова за обвиненията на Комисията срещу него и че фактът, че е бил член на управителния съвет на застрахователна компания сам по себе си не означава нарушаване на закона. Нещо повече, той каза, че е напуснал този пост преди решението на Комисията. 
						"Като министър не съм имал никакви материални придобивки, тъй като се отказах от всички доходи, произтичащи от членството ми в управителния съвет", заяви пред репортери Алкалай на пресконференция в Сараево на 25 април, обявявайки отказа си да подаде оставка. 
						Той и двамата заместник-министри са подали обжалване на решението на ЦИК в съда. 
						Спирич е заявил пред репортери в понеделник, че негово законово задължение е да започне процедура по освобождаването на тримата официални представители, след като избирателната комисия е взела своето решение. Сега депутатите трябва да решат дали тримата трябва да бъдат уволнени. 
						Премиерът също е подчертал, че никой не трябва да бъде поставян над закона, особено в страна, която се надява един ден да се присъедини към ЕС и НАТО. "Много важно е БиХ да бъде изградена като правова държава", заяви премиерът. 
						"Очаквам парламентът да предложи определено решение по този случай", каза той. "Ако депутатите са съгласни министърът и двамата заместник-министри да бъдат сменени, тогава очаквам водещите политически партии да предложат нови кандидати колкото се може по-скоро."

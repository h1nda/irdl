Държавите от СЕ се ангажират с борбата срещу тероризма
21/10/2003
По време на среща на министрите на правосъдието от държавите-членки на Съвета на Европа (СЕ) и страните-наблюдатели Генералният секретар на СЕ Валтер Швимер даде ход на инициатива за създаване на обща юридическа платформа за предотвратяване, разследване и наказателно преследване на терористи.
От Емил Ценков за Southeast Europe Times в София - 21/10/03
 
 
По време на срещата си по-рано този месец в София министрите на правосъдието от 45 държави-членки на Съвета на Европа (СЕ) и пет държави-наблюдатели се споразумяха, че тероризмът е престъпление, което пресича националните граници и на което трябва да се противодейства в международен мащаб.
Генералният секретар на СЕ Валтер Швимер даде ход на инициатива за приемане на Всеобхватна конвенция по тероризма по време на своето изказване на конференцията, проведена на 9 и 10 октомври. Такава конвенция би "осигурила правната платформа за по-ефикасно предотвратяване, разследване и наказателно преследване на извършители на терористични актове," каза Швимер.
"Нашето неизменно послание е, че трябва да се борим срещу тероризма без компромиси, но винаги зачитайки ценностите, които Съветът на Европа отстоява," добави той.
Думите на Швимер намериха отзвук в изказванията на европейските министри на правосъдието, които подчертаха необходимостта от засилено международно сътрудничество. Също така бе поставен акцент върху значението на изработването на международни стандарти за защита на свидетелите и информаторите, както и върху използването на специални разузнавателни средства.
Министрите подкрепиха засилването на съществуващите договори за предоставяне на компенсации на жертвите на терора и на техните семейства, както и действия, насочени срещу финансирането на терористични мрежи. Те също така възложиха на Европейската комисия за ефикасно правосъдие да оцени отговора, който националните съдебни системи дават на тероризма.
През последните години СЕ, най-старата общоевропейска организация на континента, е посветила сериозно внимание на нововъзникналата заплаха от трансграничен тероризъм, започвайки от Европейската конвенция за противодействие срещу тероризма от 1977 година.Терористичните атаки от 11 септември 2001 година поставиха отново ударението върху този глобален проблем. Създадена бе Мултидисциплинарна група за международно действие срещу тероризма, за да оцени съществуващите инструменти и да подготви доклад за бъдещите дейности на организацията в борбата срещу тероризма.
Общото събрание на ООН даде висока оценка на СЕ за неговия принос в прилагането на резолюция 1373 на Съвета за сигурност на ООН от 2001 година за предотвратяване и противодействие срещу финансирането на тероризма, како и за криминализирането на умишленото събиране на средства за такива дейности.

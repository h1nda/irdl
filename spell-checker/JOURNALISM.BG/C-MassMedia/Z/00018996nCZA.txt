Ръководителят на ЮНМИК призова за бързо определяне на окончателния статут на Косово 
					21/06/2006
					Бързото и успешно приключване на процеса на определяне на статута на Косово е от голямо значение за осигуряването на стабилност и напредък, каза оттеглящият се от поста ръководител на ЮНМИК Сьорен Йесен-Петерсен пред Съвета за сигурност.
					(Блиц - 21/06/06; AП, Ройтерс, Гласът на Америка, Бета, Информационен център на ООН - 20/06/06)
 
					 
						
"След седемгодишно временно управление в Косово обществото е готово, дори нетърпеливо, да продължи напред. Рискът ще е много по-голям, ако държим Косово в напрежение още прекалено дълго," каза ръководителят на ЮНМИК Сьорен Йесен-Петерсен. [Гети Имиджис]
						Косово бележи напредък и е готово да върви напред, каза Сьорен Йесен-Петерсен пред Съвета за сигурност на ООН във вторник (20 юни). Като призова за бързо и успешно приключване на преговорите за окончателния статут на провинцията, оттеглящият се от поста ръководител на ЮНМИК предупреди, че забавянето на решението може да застраши стабилността и напредъка. 
						"Смятам, че след седемгодишно временно управление (на ООН) в Косово обществото е готово, дори нетърпеливо, да продължи напред и всъщност рискът ще е много по-голям, ако държим Косово в напрежение още прекалено дълго," каза Йесен-Петерсен на последния си брифинг, преди да се оттегли от поста в края на този месец. 
						Макар и технически да е все още част от Сърбия, Косово се управлява от ООН след края на конфликта в провинцията от 1998-1999 г. Преките преговори между сръбските власти и косовските албанци под ръководството на ООН започнаха във Виена през февруари, като се очаква важният въпрос за статута да влезе в дневния ред на преговорите в края на юли. Западните сили, които участват в процеса, искат въпросът да се уреди до края на годината. 
						Последният доклад на генералния секретар на ООН Кофи Анан за Косово, който бе обсъден от Съвета за сигурност във вторник, посочва, че въпреки известен напредък в преговорите за статута позициите на сърбите и на косовските албанци са все още твърде раздалечени и е необходим компромис. 
						Той подчертава също, че е необходимо да се постигне комплект от стандарти, одобрени от международната общност, в осем области, включително върховенство на закона, демократични институции, права на малцинствата и икономика. 
						Йесен-Петерсен обаче каза, че процесът на изпълнение на стандартите се е съживил през последните месеци под ръководството на новите лидери на провинцията. Той похвали също действията на косовския премиер Агим Чеку за постигане на стабилен напредък в провинцията и протягане на ръка към малцинствените групи и особено към косовските сърби. 
						"Въпреки всички усилия остава фактът, че положението е много трудно за мнозинството от сърбите в Косово и те се чувстват объркани и изолирани и не знаят какво да мислят за бъдещето си," каза Йесен-Петерсен. "Не виждам как те могат да направят разумен избор и да вземат решения за собственото си бъдеще в Косово, ако дори не им се разрешава да участват в демократичните процеси в провинцията, било то на централно или на местно ниво," отбеляза той, критикувайки Белград за неговата "политика на изолация". 
						 Ръководителят на ЮНМИК призова сръбските власти да оттеглят "вредната директива", която задължава косовските сърби, работещи за някои косовски институции, да избират дали да получават заплати от Белград, или от Прищина. 
						В изказване пред Съвета за сигурност ръководителят на сръбския Координационен център за Косово, Санда Рашкович-Ивич, отхвърли забележките на Йесен-Петерсен, като заяви, че косовските сърби би трябвало да участват в институциите на провинцията само ако от участието им има смисъл. Според нея провинцията не е постигнала голям успех при решаването на проблемите с имуществените и човешките права на сърбите. 
						"Заплашено е самото право на оцеляване на сърбите и неалбанците, определено малцинство в провинцията," е казала тя, цитирана от АП. 
						Като подчерта отново, че Сърбия не е съгласна с идеята за независимост като възможен изход от преговорите за статута, тя каза, че нито едно решение "или-или", което ще бъде победа за едната страна и загуба за другата, не може да се смята за добро. Решението на косовския въпрос трябва да се намери чрез диалог и не трябва да се налага отвън, добави тя.

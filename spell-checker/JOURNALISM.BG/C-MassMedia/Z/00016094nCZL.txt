Върховният съвет на Турция за борба с тероризма заседава за първи път след 1997 г.
					29/09/2005
					 
						АНКАРА, Турция -- Върховният съвет на страната за борба с тероризма заседава в сряда (28 септември) за първи път от осем години насам. Външният министър Абдула Гюл бе председател на заседанието, което разгледа засилената напоследък дейност на терористите от Кюрдската работническа партия. 
						Също в сряда медиите в Анкара съобщиха, че турският Съдебен съвет се е обърнал към прокуратурата в Бейоглу с молба да се разследва и даде под съд организаторите и поддръжниците на проведената миналата седмица конференция за отоманските арменци. Конференцията, която бе първият публичен дебат в Турция по въпроса за масовото избиване на арменци в Отоманската империя в началото на ХХ век, се проведе миналия уикенд в университета "Билги" в Истанбул след два неуспешни опита и след предупреждението на ЕС, че провеждането й е проверка за свободата на изразяване в Турция. Това събитие предизвика протести от страна на турските националисти. (TurkishPress.com, НТВ, Turks.US - 28/09/05)

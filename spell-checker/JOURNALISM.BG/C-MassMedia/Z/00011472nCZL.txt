Случаят със "захарната афера" в Сърбия-Черна Гора е все още неразрешен
14/07/2004
ЕС се очаква в рамките на следващите няколко месеца да реши дали да възстанови преференциалните мита за захарта за Сърбия-Черна Гора. Тези мита бяха временно отменени през 2003 г. след разкриване на измамите при износа.
От Давор Коникушич за Southeast European Times в Белград - 14/07/04
 
 
Компанията за търговия със захар "МК Комерс" е замесена в "захарната афера". [АФП]
Скандалът с износа на захар от Сърбия, датиращ от миналата година, далеч не е приключил. Интересът отново се насочи към аферата, която се отрази отрицателно върху отношенията с ЕС и доведе до суспендиране на преференциалните мита, целящи да стимулират националната захарна промишленост.
През август следователи от ЕС ще представят своите заключения по въпроса и ще се вземе решение за това, дали преференциите да се възстановят. Европейската комисия изрично поиска Сърбия-Черна Гора да реши проблема с нелегалния износ на захар, предупреждавайки, че двустранните търговски отношения се подкопават все по-силно.
Случаят касае хиляди тонове захар, внесена в Сърбия и след това изнесена за Европа по силата на договореността за преференциалните мита под предлог, че това е продукт, произведен в Сърбия. Според Службата на ЕС за контрол върху незаконните присвоявания, 150 000 тона захар са били вероятно изнесени през 2001, 2002 и първите три месеца н 2003 г., а сръбски износители и техните партньори в ЕС може би са присвоили десетки милиони евро.
"Макар че официалните регламенти са били нарушени в пренебрежима степен. това е много сериозен проблем за нашата страна. Не се прилага една по-широка политика, която би представлявала едно придържане към добрите практики, очаквани от нас, " каза Ненамия Ненадич от неправителствената организация Трансперънси Сърбия.
Членът на Съвета за борба срещу корупцията Иван Лалич счита, че държавата и производствените сектори губят от захарната афера и от липсата на санкции срещу виновниците. "Говорим за различен тип отговорност - юридическа, наказателна. Навлизаме в зоната на спекулациите. Има ли политическа воля? Възможно ли е да се докаже нещо? Ще си свършат ли работата съдилищата? Много съм скептичен относно ефективността на съдебната система," посочи Лалич.
Независимо от нерешените проблеми финансовият министър Младжан Динкич е оптимист относно възможността преференциалното третиране на износа на захар да бъде възстановено в рамките на следващите няколко месеца. "Всички подозрителни сертификати за произхода на захарта са изтеглени и понастоящем се дебатира кой трябва да плати компенсациите на ЕС и какъв трябва да бъде техният размер," посочи Динкич.
В центъра на скандала е компанията "МК Комерс" и нейният собственик Миодраг Костич. Задържан в Черна Гора на 15 юни, но освободен на следващия ден, Костич даде показания пред областния съд на Нови Сад на 1 юли, твърдейки, че е жертва на политически процес.
"Когато някой те обвини в нещо просто защото си собственик на компания и те призова да признаеш нещо, с което нямаш нищо общо - и всичко това няколко седмици след началото на кандидат-президентската кампания - няма по-очевидна причина за това," заяви Костич пред съда.
Костич ще даде отново показания в края на август, този път относно дейността на "МК Комерс" в сръбския петролен сектор.

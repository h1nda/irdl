Косово разчита на силна подкрепа от страна на Турция
					30/04/2012
					Между Косово и Турция съществуват, както ги определи бившият президент на Косово Фатмир Сейдиу, "златни отношения", силни политически и икономически връзки, скрепени от религиозна и културна близост, създадена през повече от петвековното османско управление.
					От Мухамет Брайшори за Southeast European Times в Прищина - 30/04/12
 
					 
						
Косоварите изпитват приятелски чувства към Турция заради вековна регилиозна и културна близост. [Ройтерс]
						Когато Косово обяви своята независимост през февруари 2008 г. Турция бе сред първите страни, които го признаха. Действайки бързо през последвалите месеци Косово откри посолство в Турция към края на годината. Беким Сейдиу бе назначен за шарже д'афер, натоварен със задачата да контролира създаването му и по-късно бе назначен за посланик в Турция. 
						Оттогава "Отношенията между двете страни [са] поставени на държавна основа. Това не бе така по време на деветте години на международна администрация в Косово," каза Сейдиу за SETimes. 
						"Второ, установяването на дипломатически отношения и откриването на посолства увеличи комуникациите и сътрудничеството между двете страни. Има и други фактори от геополитически, икономически и друг характер, които влияят позитивно върху отношенията." 
						Официални представители на Косово и Турция осъществиха посещения в двете страни. Министър-председателят Реджет Тайип Ердоган бе най-високопоставеният официален представител, който посети Kosovo през 2010 г. Точно миналия месец, президентът на Косово Атифете Яхяга бе в Истанбул, където се срещна с турския си колега Абдула Гюл. 
						Яхяга оцени високо помощта и подкрепата, които Турция осигурява на страната й и призова за разширяване на взаимното сътрудничество, особено в търговията. 
						През последните две години турските компании спечелиха търгове за някои ключови стратегически държавни проекти в Косово. 
						Турско-американският консорциум "Бехтел-Енка" строи първата магистрала в Косово, която ще свързва страната с Албания на юг и със Сърбия на север. Този проект осигури около 4 000 работни места. 
						Турската компания "Лимак" спечели търг за управление на международното летище в Прищина, което се ремонтира и разширява. Турски компании също участват в търгове за други стратегически проекти, включително за нова електроцентрала. Други работят в секторите на здравеопазването и образованието. Посланик Сейдиу казва, че привличането на преки чуждестранни инвестиции в Косово е една от главните задачи на правителството. 
						
Турски компании участват в търгове за стратегически инфраструктурни проекти в Косово. [Ройтерс]
						"Много турски компании инвестират в Косово в сектори като банково дело и други услуги, рудодобив, строителство и т.н. Целта ни е да увеличим това. В преследване на тази цел нашето посолство [спонсорира] четири до пет бизнес форуми и подобни дейности в различни градове в Турция всяка година, което стимулира инвестициите от Турция за Косово", каза той за SETimes. 
						Досега Косово и Турция са подписали 16 споразумения, което е доказателство за динамиката на техните отношения. Но връзките с Турция също са насочени към осигуряването на признаване на Косово от още страни. 
						"През последните четири години главната външнополитическа задача на Косово е да увеличи броя на двустранното признаване на независимостта ... и членството в международни организации", добави Сейдиу. 
						Той подчертава, че всяка подкрепа от страна на Труция, която увеличава капацитета и ефективността на държавните институции или ускорява икономическото развитие, или прокламира Косово в международен мащаб, ускорява и евроатлантическата интеграция на Косово. 
						Сейдиу определя Турция като ключов евроатлантически съюзник, което бе многократно потвърдено по време на най-трудните глави от историята на Косово: войната през 1990-те години, възстановяването и последиците от обявяването на независимостта. 
						"Според мен тези решителни моменти показват, че турската позиция за Косово е определена в контекста на евроатлантическата рамка и затова е в пълно съответствие със становищата и на други ключови стратегически съюзници. Човек просто трябва да погледне списъка със страните, които признаха независимостта на Косово през седмицата след обявяването на независимостта, за да се убеди в това." 
						Но неоосманизмът в турската външна политика не е смятан в глобален мащаб за позитивно явление сред някои академични кръгове в Косово. Сейдиу признава това по отношение на влиянието на наследството на Османската империя върху двустранните отношения. Той твърди, че взаимодействието между минало и сегашно на Балканите илюстрира известното изказване на Уинстън Чърчил: понякога Балканите произвеждат повече история, отколкото могат да консумират. 
						
Сейдиу казва, че сътрудничеството с КСС "е една от най-активните форми на сътрудничество между двете страни." [Ройтерс]
						"Не е реалистично да се пренебрегват напълно историческите схващания при формиране на възгледите за външната политика. Това не е най-влиятелният фактор, когато става дума за формулиране на външнополитическите параметри на държавите, били те Косово, Турция или други. Не искам да кажа, че историческото наследство играе една и съща роля във всяка страна или регион в света. Искам само да подчертая факта, че историческите схващания и чувства винаги са преплетени с други фактори, когато става дума за тяхното влияние върху външнополитическите парадигми", обясни Сейдиу. 
						Турция е важен партньор в областта на отбраната, но докато други страни в региона подписаха Споразумение за сътрудничество в областта на отбраната с Турция, Косово все още не е подписало такова споразумение. Сейдиу казва, че въпреки това Косовските сили за сигурност (КСС) тясно си сътрудничат с турската армия и че отношенията между Министерството на КСС и Министерството на отбраната на Турция са динамични. 
						"Косово и Турция вече са подписали някои споразумения в тази област. Те съответстват на потребностите и реалностите в Косово... Мога да кажа, че това [сътрудничество с КСС] е една от най-активните форми на сътрудничество между двете страни и Косовските сили за сигурност имат голяма полза от това сътрудничество." 
						Той казва, че албанската общност, която живее в Турция и турската общност в Косово са ключов фактор за укрепване на двустранните отношения. 
						"Смятам, че основният фактор в отношенията между двете страни е тяхната визия за бъдещето. Концептуално там могат да се обединят или разделят пътищата им, или дори да се сблъскат. Косово и Турция споделят една и съща визия за Балканите. А именно, те искат Балканите да бъдат стабилен, демократичен и проспериращ регион, интегриран в ЕС и НАТО." 
					
				
			
					 
					
 
 

Лайчак каза, че интеграцията на БиХ в ЕС е невъзможна без конституционна реформа
					02/10/2008
					 
						САРАЕВО, Босна и Херцеговина (БиХ) -- Върховният представител Мирослав Лайчак повтори в сряда (1 октомври), че интеграцията на БиХ в ЕС би била невъзможна без реформа на конституцията. "С настоящото политическо устройство, което е в съответствие с условията на Дейтънското мирно споразумение, безспорно е невъзможно присъединяване към ЕС", каза Лайчак за хърватския всекидневник "Ютарни Лист". "Всички разбират, че това устройство е непригодно в дългосрочен план", добави той. "БиХ не може да е доволна от него; тя трябва да продължи напред." Той каза, че ще работи за възстановяване на конституционния дебат и за намирането на приемлив модел, който би тласнал напред процеса на интеграция в ЕС. БиХ подписа Споразумение за стабилизация и асоцииране с ЕС в средата на юни. Преговорите по конституционната реформа трябва да започнат след местните избори в неделя. (АФП, Ютарни Лист, Ройтерс, РТРС - 01/10/08)

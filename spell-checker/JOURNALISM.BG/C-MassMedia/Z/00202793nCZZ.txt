Катар обмисля инвестиции в България и Македония 
					09/05/2012
					Селското стопанство, храните и енергетиката са секторите, които привличат погледа на Катар. Други бизнес новини: дългосрочната перспектива за рейтинга на Турция за дълговете в чуждестранна и местна валута пада, а в сръбския град Крагуевац започва голямо търговско изложение.
					 
						
Храните и селското стопанство са двата сектора, които привличат интереса на Катар. [Reuters]
						Катар се интересува от инвестиции в България и Македония. Делегация от официални лица и бизнесмени от страната от Залива в неделя (6 май) приключиха тридневно посещение в София. Те обсъдиха проекти от взаимен интерес главно в сферите на селското стопанство, храните, здравеопазването и културата. След София катарските бизнесмени се насочиха към Македония, за да проучат възможностите в енергийния сектор. 
						*** 
						Международната рейтингова агенция "Стандард енд Пуърс" на 1 май намали дългосрочната перспектива за рейтинга на Турция за дълговете в чуждестранна и местна валута от положителна на стабилна, като за основание посочи притеснения около държавния дълг на страната. В същия ден агенцията повиши рейтинга на съседна Гърция, който досега беше "частичен фалит", след като властите в Атина извършиха отписване на значителна част от дълга към частни кредитори.
						*** 
						
						Сърбите са в топ 5 в света по владеене на бизнес английски на работното място. Годишният индекс на бизнес английския, изготвян от американската "Глоубъл Инглиш Корпорейшън", поставя страната на четвърто място след Филипините, Норвегия и Естония. Проучването е извършено сред 108 000 служители по целия свят, които са били подложени на тест.
						*** 
						Министерският съвет на Албания миналата седмица одобри решение за предоставяне на стимули за инвеститорите, които желаят да вложат капитал в производството на възобновяема енергия в страната. Според предложението, направено от Министерството на икономиката, търговията и енергетиката, инвеститорите по такива проекти ще могат да взимат държавни земи на концесия срещу символичната цена от 1 евро.
						*** 
						Представители на сръбското правителство и ръководството на "Секурум Екуити Партнърс Европа" във вторник (8 май) подписаха меморандум за разбирателство за изграждането на най-големия соларен парк в света в Сърбия. Съоръжението на стойност 2 милиарда евро ще има капацитет от 1000 mW и ще бъде разположено на площ от 3000 хектара. Изграждането ще продължи между три и пет години и ще създаде между 2500 и 3000 работни места. 
						*** 
						Гуверньорът на албанската Централна банка Ардиан Фулани в петък (4 май) каза, че през 2011 г. икономиката на страната е отбелязала растеж от 3,1%, като основната дейност е била съсредоточена в сферите на услугите и търговията. Предварителните очаквания на правителството бяха за растеж от 5%. 
						*** 
						От сряда (9 май) до петък сръбският град Крагуевац е бъде домакин на Третото международно търговско изложение на автомобилните доставчици в Югоизточна Европа. Събитието е най-голямото по рода си в региона. 
						
						(Различни източници -- 02/05/12-09/05/12)
					
					
				
			
					 
					
 
 

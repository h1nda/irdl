Хърватия и Турция напредват по пътя си на присъединяване към ЕС
					20/12/2007
					Преговори по нови политически глави бяха открити с Хърватия и Турция, въпреки че двете страни придвижват с различни темпове кандидатурите си за членство в ЕС.
					(Заман, ФТ - 20/12/07; АФП, Ройтерс, ДПА, Блумбърг, Дойче Веле, Евронюз - 19/12/07)
 
					 
						
Португалският външен министър Луиш Амаду (вляво) посреща турския си колега Али Бабаджан преди междуправителствената конференция в централата на ЕС в Брюксел в сряда (19 декември). [Гети Имиджис] 
						Както Хърватия, така и Турция започнаха в сряда (19 декември) преговорите по нови глави от над 35-те области на политиката, които всяка страна кандидатка трябва да приключи, преди да се присъедини към ЕС. 
						За Хърватия отварянето на преговорите по главите за трансевропейските мрежи и финансовите и бюджетни разпоредби на официална церемония в Брюксел в сряда означава общо 16 глави от областите на политиката, отворени от началото на преговорите за присъединяване. 
						Турция също започна преговори по още две глави. Преговорните глави за трансевропейските мрежи и здравеопазване и защитата на потребителите официално бяха открити по време на конференция в Брюксел с председател португалския външен министър Луиш Амаду, чиято страна понастоящем заема ротационното председелство на ЕС. Турската делегация бе оглавявана от външния министър Али Бабаджан, който е и главен преговарящ на Анкара с 27-членния блок. 
						Приветствайки този напредък, еврокомисарят по разширяването Оли Рен, който присъства на конференцията в сряда, заяви, че тя е показала, че независимо от някои трудности присъединителните преговори на Турция са в ход. 
						"Процесът за присъединяване на Турция към ЕС продължава и носи резултати," каза той. 
						Събитията в сряда трябва да се разглеждат като доказателство, че "ЕС спазва своите ангажименти и държи на думата си," добави Рен. Той призова Турция да "започне наново пълния процес на реформи, особено по отношение на свободата на изразяване и религиозните свободи". 
						За да завърши преговорите по двете глави, Турция трябва да изпълни редица мерки, за да приведе законодателството си в съответствие със стандартите на ЕС и нормите в тези области, както и да предприеме стъпки за повишаване на институционалния и административен капацитет на някои от структурите си. Но с откриването на преговорите по главата за трансевропейските мрежи, например, Турция също така ще получи и достъп до субсидиите на ЕС, които ще й помогнат да усъвършенства своята инфраструктура. 
						С решението от сряда общият брой на преговорните глави, открити от официалното начало на преговорите за присъединяване на Турция със Съюза през октомври 2005 г., става шест. 
						Преди година ЕС преустанови преговорите в осем политически области поради отказа на Турция да отвори пристанищата и летищата си за транспортни средства от Кипър, който стана член на Съюза през 2004 г. 
						Макар и да подчерта, че процесът на присъединяване на Турция "е все още абсолютно жив", Амаду изрази в сряда от безпокойството си от спада на подкрепата за кандидатурата на Анкара за ЕС както в страната, така и в Европа. 
						Според резултатите от ново проучване, публикувани във вторник, подкрепата в Турция за членството в ЕС е спаднала на 49 % от 54 % миналата година и 73 % през 2004 г. 
						Междувременно кандидатурата на страната за присъединяване към 27-членния блок се подкрепя само от 21 % от европейците, според проучване, извършено от Германския фонд "Маршал" през септември.

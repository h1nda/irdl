Загреб е домакин на регионална среща на министрите на отбраната от ЮИЕ
19/11/2003
 
ЗАГРЕБ, Хърватия -- Министрите на отбраната на Албания, България, Хърватия, Гърция, Македония, Румъния, Словения, Молдова и Украйна, както и делегати от Италия и САЩ се срещат в сряда (19 ноември) в Загреб по повод 8-я годишен форум на Процеса на министрите на отбраната от ЮИЕ. Наред с другите въпроси, дискусиите ще се фокусират върху състоянието на военното сътрудничество в региона и оперативната готовност на Бригадата в ЮИЕ официално да се включи в мироопазващи операции. Преди началото на срещата представители на хърватското и македонското правителство подписаха споразумение, регламентиращо двустранното военно сътрудничество през 2004 г.
Други новини: Загреб е поискал от Норвегия да екстрадира хърватския сърбин Милан Гойкович, който е бил осъден задочно на 20 години затвор за военни престъпления. Норвежките власти го арестуваха в края на септември въз основа на международна заповед, издадена от Хърватия през 1997 г. (БТА, ХИНА - 19/11/03; МИА, ХИНА - 18/11/03))

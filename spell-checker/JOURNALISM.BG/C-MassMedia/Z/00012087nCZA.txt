Кандидатурата на Турция за ЕС е отново на дневен ред 
					24/09/2004
					Брюксел и Анкара заявиха, че са изгладили различията си по промените в наказателния кодекс на Турция. Според еврокомисаря по разширяването на ЕС Гюнтер Ферхойген "няма повече пречки" за започването на преговори с Турция за присъединяването й към ЕС.
					(Ню Йорк таймс, Индипендънт, Гардиън, Интърнешънъл херълд трибюн, ЮрАктив - 24/09/04; Ройтерс, АП, АФП, Би Би Си, Си Ен Ен, Файненшъл таймс, турската преса, ЕЮобзървър, Гласът на Америка, Доу Джоунс, РСЕ/РС - 23/09/04)
 
					 
						
Турският премиер Реджеп Тайъп Ердоган даде пресконференция в четвъртък (23 септември), след срещата си с председателя на Европейския парламент Хосеп Борел в Брюксел. [АФП]
						Кандидатурата на Турция за ЕС набра скорост в четвъртък (23 септември), след като премиерът Реджеп Тайъп Ердоган увери блока, че страната му ще направи промени в наказателния кодекс, но няма да включи спорната клауза за криминализиране на изневярата. Турският парламент ще се събере на извънредна сесия в неделя, за да обсъди законодателните промени. 
						На 6 октомври Европейската комисия (ЕК) ще публикува доклад за напредъка на Турция по пътя към присъединяването й към ЕС. Препоръките в доклада ще бъдат основа за решението, което лидерите на ЕС трябва да вземат по време на срещата си на върха през декември дали да определят на Анкара дата за започване на преговорите за членство. 
						ЕС настояваше за приемането на промени в наказателния кодекс -- които включват закони срещу изнасилване, педофилия и мъчения, както и мерки за подобряване на стандартите за човешките права -- но силно се противопостави срещу клаузата за криминално преследване на прелюбодеянието, като предупреди, че това може да застраши кандидатурата на страната за ЕС. Миналата седмица Партията на справедливостта и развитието на Ердоган оттегли целия пакет закони за преразглеждане. 
						По време на еднодневната си визита в Брюксел в четвъртък Ердоган обеща, че законите ще бъдат приети и няма да включват клаузата за прелюбодеяние. Той каза също, че няма да настоява за приемане на мярката по време на своя мандат. 
						"Няма да бъде включен никакъв въпрос, който вече не е включен, като тук имам предвид въпроса за прелюбодеянието -- трябва да приемем всички тези проектозакони заедно", каза Ердоган. 
						След разговори с турския премиер еврокомисарят по разширяването Гюнтер Ферхойген посочи, че докладът на ЕК ще препоръча да се определи дата за започване на преговорите по присъединяването. 
						"Успяхме да намерим решение на всички останали неразрешени въпроси", каза Ферхойген на съвместната пресконференция с Ердоган. "Моето заключение е, че вече няма пречки на масата … от моя гледна точка няма други условия, които Турция да трябва да изпълни, за да може комисията да направи препоръка." 
						"Уверенията, които получих днес ... ще ми позволят да направя съвсем ясна препоръка", добави комисарят. 
						В реч пред Европейския парламент по-късно в четвъртък, Ердоган каза, че разбира, че започнат ли преговорите по присъединяването, ще изминат години преди действителното влизане на страната в съюза. 
						"За да се осъществи това, ще е необходима промяна в манталитета, което няма да е лесно", каза Ердоган. 
						В Анкара основната опозиционна турска партия, Републиканската народна партия (РНП), приветства обещанието на правителството да предприеме действия във връзка с промените в наказателния кодекс. 
						"Доволни сме от резултата, точно това искахме", е казал заместник-председателят на парламентарната група на РНП, Кемал Анадол, цитиран от АФП.

Американският министър на отбраната посещава военновъздушна база на румънското Черноморие
					12/10/2004
					Румънски официални представители отведоха американския министър на отбраната Донълд Ръмсфелд на инспекционна обиколка на черноморска военна база, която би могла да стане част от плановете на Пентагона за по-гъвкави дислокации. Според американски представители окончателното решение се очаква през 2005 г. 
					(Вашингтон Пост, Ню Йорк таймз - 12/10/04; AП, Ройтърс, AФП, Гласът на Америка, American Forces Press Service, Ромпрес - 11/10/04)
 
					 
						
Американският министър на отбраната Донълд Ръмсфелд (вдясно) се ръкува с румънски армейски офицер, докато румънският министър на отбраната Йон Мирча Пашку (втори отляво) разговаря с него на военното летище "Михаил Когалничиану" в понеделник (11 октомври). [АФП] 
						В началото на посещението си в Румъния в понеделник (11 октомври) американският министър на отбраната Донълд Ръмсфелд посети военновъздушната база на Черно море, която според някои съобщения може да бъде предоставена за ползване от американските военни. Макар че може би остават месеци до вземането на окончателното решение, екипът от американски експерти вероятно ще посети Румъния по-късно тази година, за да обсъди въпроса в по-големи подробности. 
						Придружаван от министъра на отбраната Йон Мирча Пашку, Ръмсфелд посети военновъздушната база "Михаил Когалничеану" близо до пристанището Констанца. Той освен това направи оглед на близко армейско поделение, където понастоящем се помещава румънска пехотна бригада, която скоро ще се изнесе оттам.
						Когалничеану е служила за временна база на около 3 500 американски военнослужещи по време на подготовката за началото на кампанията в Ирак в началото на 2003 г. Съобщава се, че около 7 000 американски военнослужещи са били транзитирани през тази военновъздушна база, преди да се отправят към северен Ирак през ранните етапи на войната. 
						В контекста на новите реалности американският президент Джордж У. Буш обяви промяна в американската военна политика по-рано тази година, изразявайки предпочитание към по-малки тренировъчни съоръжения и към бързи дислокации в кризисни райони, вместо към големи постоянни бази, подобни на тези, които понастоящем се поддържат в Западна Европа. Съгласно този план до 70 000 военнослужещи ще бъдат предислоцирани от Европа и Азия през следващите десет години. 
						"Идеята, залегнала в основата на нашето ново глобално присъствие, е да обкръжим горещите точки, където бунтовници намират пристан," бе цитиран да казва в понеделник официален американски представител. 
						Запазвайки своята анонимност, висш представител на американските военни посочи, че румънската оферта се обсъжда сериозно, тъй като средства в размер на над 3 млн. щ.д. са вече изхарчени за модернизиране на военновъздушната база "Когалничеану". 
						"Ако дойдем тук, ние бихме могли да я използваме за голям учебен полигон," цитира Вашингтон Пост думите на този представител. Той допълни, че съоръжения в България вероятно ще бъдат пакетирани с двете бази, които Румъния предлага, за да се гарантира солидно американско присъствие в Източна Европа. 
						Евентуално подновено американско военно присъствие във военновъздушната база " Когалничеану" или в друга съседна румънска армейска база няма да представлява голям военен контингент, заяви друг официален представител, а предимно ще касае ротация на части на съответното съоръжение за целите на тренировъчни учения. 
						Експерти от Министерството на отбраната и Държавния департамент на САЩ се очаква да посетят Румъния и България вероятно през ноември, "за да се съсредоточат върху конкретните детайли на онова, което искаме да направим," цитира Ню Йорк Таймз думите на висш военен представител. 
						Запитан дали вярва, че договореност може да бъде постигната, Пашку каза: "Разбира се, че вярвам. Но това не зависи от нас." 
						По време на визитата в Румъния Ръмсфелд ще се срещне с висши представители, вкл. президента Йон Илиеску и премиера Адриан Настасе, преди да вземе участие в двудневна неофициална среща на военните министри на НАТО. 
						Ръмсфелд пристигна в страната след кратка визита в Македония, където той предупреди, че референдумът по наскоро приетите закони за децентрализацията предлага "ясен избор между бъдеще с НАТО, в което стабилността и икономическият растеж могат да процъфтяват или връщане към миналото." Той подписа освен това споразумение за сътрудничество с Македония за предотвратяване на разпространението на оръжия за масово поразяване. По силата на тази договореност Скопие ще получи съоръжения и експертиза за обучение на стойност 258 000 щ.д.

Косовският премиер Тачи определи посещението на Тадич като важно за интересите на държавата
					20/04/2009
					 
						ПРИЩИНА, Косово -- Премиерът Хашим Тачи определи в събота (18 април) решението си да позволи на сръбския президент Борис Тадич да влезе в Косово като важно за интересите на държавата. Тадич посети манастира Дечани в Западно Косово в петък в навечерието на сръбския православен Великден. Той пристигна с хеликоптер на КФОР. "Моето послание е послание за мир за сърбите, за албанците и за всички хора, които живеят в Косово, в нашата Сърбия", бе цитиран Тадич.
						Tачи обясни в събота, че когато взема решения, той взема предвид интересите на държавата и на бъдещите евро-атлантически интереси на Косово, а не на основата на случайни или лични възгледи. Опозиционните партии се обявиха против разрешаването на посещението на Тадич. Други високопоставени сръбски представители не могат да влязат в Косово, ако пренебрегнат официалните процедури.
						В други новини от събота полицията съобщи, че патрулна кола е била обстрелвана по главния път между Митровица и Лепосавич в Северно Косово, населено преимуществено със сърби. Това се е случило в петък, докато полицията се е опитала да спре и да провери трактор. Трима заподозрени са успели да избягат от местопроизшествието.
						Другаде някой е подпалил кола на мисията на ЕС в Косово ЮЛЕКС в събота. Властите не съобщават за ранени. (Koха Диторе, Зери, Косова Сот - 19/04/09; РТК, Кохавижън, Телеграфи, Косовалайв - 18/04/09)

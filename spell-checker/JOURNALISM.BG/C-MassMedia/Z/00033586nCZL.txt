МНТБЮ отхвърли искането на Караджич за отлагане на съдебния процес срещу него
					28/02/2010
					 
						ХАГА, Холандия -- Хагският трибунал за военни престъпления (МНТБЮ) отхвърли в петък (26 февруари) искане на бившия босненски сръбски лидер Радован Караджич за отлагане на съдебния процес срещу него и реши, че съдебните заседания ще започнат следващата седмица, след като той направи първото си изявление. Караджич, който сам води защитата си, се е съгласил да представи първоначалните си аргументи в началото на следващата седмица. Но той е поискал след това процесът да бъде отложен до 17 юни, като е настоял, че се нуждае от повече време, за да подготви защитата си. Марко Сладойевич, юридически съветник на Караджич, е заявил, че решението на трибунала ще бъде обжалвано. Съдебният процес срещу бившия босненски сръбски лидер започна на 27 октомври, но бе отложен до март, поради отказа му да присъства на съдебните заседания. (Ройтерс, AФП - 26/02/10)

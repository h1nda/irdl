Косово трябва да осигури по-добра защита на свидетелите 
					12/11/2007
					Борбата с организираната престъпност в Косово зависи от създаването на по-добра програма за защита на свидетелите, гласи нов доклад.
					От Блерта Фоничи-Кабаши за Southeast European Times от Прищина – 12/11/07
 
					 
						
"Защитата на свидетели от заплахи и сплашване беше и остава едно от най-големите предизвикателства пред съдебните власти в Косово," каза Тим Гулдиман, ръководител на мисията на ОССЕ. [Лаура Хасани]
						Миналата седмица Мисията на САЩ в Косово и ОССЕ публикуваха доклад за сигурността и защитата на свидетелите в Косово. В него се констатира, че ситуацията остава незадоволителна. 
						"Защитата на свидетели от заплахи и сплашване беше и остава едно от най-големите предизвикателства пред съдебните власти в Косово," каза Тим Гулдиман, ръководител на мисията на ОССЕ. "Независимо от законовата рамка и подобрените мерки за скриване на самоличността на свидетелите в съдебните производства броят на свидетелите, желаещи да се явят в съда, е все още много ограничен," каза той. 
						"Редовно се отчитат инциденти със сплашване на свидетели," каза Гулдиман. 
						Според доклада за подобряване на защитата на свидетелите в Косово ще е необходимо ново законодателство, предоставящо законова основа за цялостна програма за защита на свидетелите в т. ч. преместване на свидетели и техни близки на ново местожителство, ако е необходимо. Нужно е адекватно финансиране на ведомствените структури, които биха прилагали една такава цялостна програма, се казва в него. 
						Всички служители трябва да са подходящо обучени в основните области на сигурността на свидетелите, за които отговарят, се казва в доклада. "Когато е подходящо, такива възможности за обучение трябва да се координират с други професионалисти от областта на защитата на свидетелите от региона," се добавя в доклада. 
						"Без ефективни средства за защита на свидетелите, били те потърпевши или подсъдими, сътрудничещи на правосъдието, Косово не може да се надява на какъвто и да било значим напредък в преследването на организираната престъпност или други сериозни престъпления," каза Гулдиман пред репотери. 
						Подобни коментари направи и Сара Лъм, представител на Мисията на САЩ в Прищина. "Надявам се този доклад да помогне на косовските институции да подобрят сигурността и защитата на свидетелите," каза тя. 
						Опитът на много страни показва, че ефективността на борбата с организираната престъпност зависи от престъпниците, които желаят да съдействат на правоохранителните органи и да свидетелстват срещу съучастниците си, заявиха от Мисията на САЩ и ОССЕ. Подобно сътрудничество е невъзможно, ако прокурорите и представителите на правоохранителните служби са лишени от възможността да осигуряват достатъчна защита.

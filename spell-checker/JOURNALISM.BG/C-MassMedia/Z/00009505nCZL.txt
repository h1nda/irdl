Кощуница предлага правителство на малцинството в Сърбия
16/01/2004
Лидерът на Демократичната партия на Сърбия направи окончателното си предложение на другите демократични партии в Сърбия. Ако не бъде постигнато споразумение, ще има нови избори, които вероятно ще доведат до по-нататъшно радикализиране на политическата сцена в страната.
От Душан Кошанович за Southeast European Times от Белград - 15/01/04
 
 
Преговорите за новото сръбско правителство са в окончателната си фаза. Главният съвет на Демократичната партия на Сърбия (ДПС) реши в сряда (14 януари) да даде съгласието си за сформиране на правителство на малцинството, състоящо се от партиите от демократичния блок - "Г17 плюс" и коалицията Сръбско движение за обновление - Нова Сърбия (СДО-НС). На Демократическата партия (ДП) ще бъде предоставена възможност за мълчалива подкрепа.
Според лидера на ДПС Воислав Кощуница гражданите на Сърбия чрез гласовете си са показали, че искат да се разделят с предишното правителство на Демократичната опозиция на Сърбия (ДОС). Поради тази причина, каза той, участието на ДП в правителството е нежелателно.
ДПС е готова да поеме пълната отговорност за работата на новото правителство, каза Кощуница, а той самият е готов да стане министър-председател. Новото правителство няма да е ограничено от определен срок - идея, предложена по-рано от ДПС, но отхвърлена от ДП. Но неговата стабилност ще зависи от спазването на коалиционното споразумение, което ще бъде подписано от всички участващи партии. Това споразумение ще определи всички необходими мерки за приемане на новата конституция и реализиране на по-нататъшни реформи.
Този план е най-добрата сделка, която може да предложи ДПС, каза Кощуница, като предупреди, че ако той не бъде приет от потенциалните коалиционни партньори, на дневен ред ще бъдат нови избори. "Г17 плюс" и СДО-НС са привърженици на правителство на мнозинството, което да включва всичките четири партии от демократичния блок и да има пълен четиригодишен мандат, като твърдят, че подобно правителство е единствената стабилна възможност за по-нататъшни реформи. След решението на ДПС обаче лидерът на СДО Вук Драшкович призна на ДПС правото да диктува правилата, тъй като тя в момента е най-силната демократична партия. От "Г17 плюс" отказаха да коментират преговорите, докато те не приключат.
ДП е в най-сложно положение от всички демократични партии. Заместник-председателят на ДП Борис Тадич, който ръководеше предизборната кампания, каза, че ДП е готова да помага при сформирането на новото правителство или да му даде своята мълчалива подкрепа, при условие че правителството приеме платформа, която да гарантира по-нататъшното осъществяване на реформи в съответствие с мандата на предишното правителство, когато ДП бе начело. Партията преживява жестока вътрешна борба, тъй като членовете й се готвят да изберат нов председател на партията през февруари. Тадич и вече бившият премиер Зоран Живкович се съревновават за поста, който се освободи, след като през март бе убит бившият министър-председател Зоран Джинджич. Живкович обвинява Тадич за лошите изборни резултати на ДП, както той сам ги нарече. Но повечето анализатори са единодушни, че партията се представи изключително добре на последните избори и дължи успеха си до голяма степен на популярността на Тадич сред избирателите.
Предложението на ДПС, като се има предвид вътрешният конфликт в ДП, изглежда най-разумната възможност за момента. Мнозина смятат, че ако не се сформира демократично правителство, това ще доведе до по-нататъшно засилване на позициите на крайната десница в изборите, които ще последват.

В БиХ започна първият съдебен процес за геноцид
					10/05/2006
					Съдът за военни престъпления в Босна и Херцеговина започна във вторник първия си процес за геноцид с делото срещу 11 босненски сърби, обвинени в убийството на над 1000 босненски мюсюлмани по време на клането в Сребреница през 1995 г.
					(Ройтерс, AФП, БиБиСи, ДПА, РСЕ/РС, AП - 09/05/06; AФП - 25/06/05; AП - 24/06/05)
 
					 
						
Единадесет босненски сърби, обвинени в участие в клането в Сребреница през 1995 г., бяха изправени пред съда в Сараево във вторник (9 май). [Архив]
						Специален съд за военни престъпления в Босна и Херцеговина (БиХ) започна първия си процес за геноцид във вторник (9 май) с делото срещу 11 босненски сърби, обвинени за клането в Сребреница през 1995 г. 
						Отделът за военни престъпления (ОВП) към Съда на БиХ бе открит през март 2005 г., за да облекчи работата на Международния наказателен съд за бивша Югославия (МНСБЮ), като поеме част от делата му. Според съобщенията през миналата година ОВП, в който работят международни съдии и прокурори, е трябвало да се съсредоточи върху дела с политически оттенък, като остави повечето съдебни процеси на съдилищата от по-ниска инстанция. 
						Обвиняемите, сред които има бивши армейски офицери и служители на специалната полиция, са Милош Ступар, Миленко Трифунович, Петър Митрович, Бране Джинич, Александър Радованович, Слободан Яковлевич, Миладин Стефанович, Велибор Максимович, Бранислав Медан, Драгиша Живанович и Милован Матич. Те са обвинени в убийството на над 1000 пленени босненски мюсюлмани в село Кравица на 13 юли 1995 г. 
						Избитите мюсюлмани са се опитвали да избягат от Сребреница два дни, след като тя е била завзета от сръбските сили. За по-малко от седмица около 8000 босненски мюсюлмани -- мъже и момчета на възраст от 16 до 60 години -- са били набързо екзекутирани в анклава, който по това време е трябвало да бъде "безопасна зона" на ООН. 
						Според прокурора Ибро Булич осем от обвиняемите са стреляли с автоматите си по пленниците, а друг е хвърлял ръчни гранати по тях, съобщи "Ройтерс". Отначало те са погребали жертвите в масов гроб близо до Кравица. Смята се, че с цел да прикрият следите от престъплението си, две седмици по-късно те са преместили труповете в два други масови гроба. 
						"Прокуратурата ще поиска от съда да обяви тези мъже за виновни, за да бъде направена една малка стъпка към справедливостта," е казал Булич пред съда във встъпителната си реч. 
						Всички обвиняеми бяха арестувани през юни миналата година, няколко седмици преди 10-ата годишнина от клането в Сребреница. Четирима от тях, включително 42-годишният Ступар, който е бил командир на специален отряд от босненската сръбска полиция по време на конфликта в БиХ от 1992-1995 г., са работели в полицията на Република Сръбска в момента на задържането им. 
						Ако бъдат осъдени, обвиняемите могат да получат присъди от 10 до 45 години затвор. Никой от тях не се е признал за виновен. 
						През август 2001 г. бившият босненски сръбски генерал Радислав Кръстич, един от най-старшите офицери и служители сред 19-те подсъдими, обвинени от МНСБЮ във връзка с клането в Сребреница, бе обвинен в геноцид и осъден на 46 години затвор. С историческата си присъда от април 2004 г. Апелативната камара на ООН потвърди, че босненски сърби са извършили геноцид в Сребреница, но свали от генерала обвинението, че е бил "основен извършител на престъпленията", и намали присъдата му на 35 години. 
						Почти 11 години след клането, което се смята за най-голямото зверство, извършено в Европа след Втората световна война, предполагаемите му организатори, военновременният босненски сръбски лидер Радован Караджич и военният му командир Ратко Младич, все още са на свобода. 
						Също в четвъртък във връзка с друго дело МНСБЮ прехвърли в Сараево бившите началници на лагери за военнопленници, босненските сърби Желко Меякич, Момчило Грубан, Душан Фустар и Душко Кнежевич, след като миналия месец Апелативната камара на ООН отхвърли молбата им делото да се гледа от международни съдии. През 1995 г. Трибуналът на ООН обвини четиримата бивши комадири и високопоставени офицери от печално известните лагери "Омарска" и "Кератерм" в убийства, мъчения, сексуални насилия и нехуманно отношение към пленените босненски мюсюлмани през лятото на 1992 г. Всички заподозрени бяха прехвърлени в МНСБЮ през 2002 и 2003 г.

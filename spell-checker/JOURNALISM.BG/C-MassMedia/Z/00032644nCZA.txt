Объркващи данни и малко изненади в черногорско изследване
					08/12/2009
					Черногорците не вярват на политическите партии, но ще продължат да подкрепят сегашната администрация, да се придържат към държавното планиране и контрол и не са убедени в ползите от членството в НАТО.
					От Бриан Салми за Sourheast European Times -- 12/08/09
 
					 
						
Министър-председателят Мило Джуканович. [Гети Имиджис]
						Черногорците са по-склонни да се доверяват на членове на духовенството, отколкото на политиците, това показват резултатите от последното проучване на Центъра за демокрация и права на човека (ЦЕДЕМ). 
						Публикуваното тази есен проучване показва, че Сръбската православна църква се радва на доверието на 69 % от черногорците, а само 45,9 % имат доверие в правителството. Черногорската православна църква се ползва с доверието на 39,2 % от гражданите, а полицията - на 45,2 % от черногорците, малко повече от онези 41,1 %, които се доверяват на съдебната власт в страната. 
						Въпреки факта, че 66,2 % от черногорците решиха да гласуват на националните избори на 29 март и че само 30,9 % от анкетираните от ЦЕДЕМ са заявили, че вярват на политическите партии, цели 95 % от участниците в проучването са отговорили, че биха гласували за една от 16-те регистрирани партии, ако изборите се проведат сега. 
						Проучването показва, че управляващата Демократична партия на социалистите (ДПС) на премиера Мило Джуканович би получила 48,7 % от гласовете. Помолен да обясни защо някои биха гласували за ДПС, след като нямат доверие на партията, професорът по политология от Университета на Черна гора Милош Бечич приписа заслугата за това на Джуканович. "Хората вярват, че той е избраният." 
						 Бечич добавя, че ДПС е "вероятно най-добре организираната политическа партия в цяла Европа", тъй като активистите по места поддържат пряк контакт с избирателите не само по време на кампании, а постоянно. Макар мнозина да казват, че нямат доверие на ДПС, те биха гласували за нея така или иначе заради широката основа на партията. 
						Въпреки опитите за прокарване на идеята за лична отговорност, черногорците все още се придържат към схващането, че държавата е и трябва да бъде отговорна за почти всичко, казва Бечич. "Те смятат, че държавата трябва да осигурява работа на всички, държавата трябва да осигурява пенсии на всички и т.н." Това стана ясно от проучването на ЦЕДЕМ, в което 36,8 % от анкетираните са заявили, че правителството трябва да прави всичко по силите си да поддържа в състоятелност алуминиевия завод КАП. 
						Други 22,3 % от черногорците са заявили, че правителството би трябвало да предоставя финансови гаранции за завода, докато 9,2 % са били на противоположното мнение. Близо 32 % не са изразили мнение. През 2005 г. правителството приватизира 65 % от завода, преди да закупи обратно 50 % от тези дялове през юни. 
						Проучването показва слабо покачване на подкрепата на Черна гора за членството в НАТО. Проучване от февруари 2008 г. показа, че 29,5 % от черногорците са били за присъединяването към Алианса, докато изследването от октомври 2009 г. посочва подкрепа от 31,2 %. 
						Бечич казва, че кампанията за популяризиране на НАТО сред черногорците е "просто тъжна, абсолютно безинтересна и има обратен ефект". Професорът казва, че кампанията ще продължи да буксува, докато за идеята не бъдат привлечени етническите сръбски политически партии или докато Джуканович не нареди на местните активисти на ДПС да започнат да агитират за ползите от членството.

Български журналисти проведоха митинг с искане за мерки срещу мафията
					26/09/2008
					 
						СОФИЯ, България – Десетки журналисти протестираха в центъра на София в четвъртък (25 септември) с настояване за енергични мерки срещу групите на организираната престъпност след нападението срещу редактора на новинарски сайт. Четирима мъже пребиха Огнян Стефанов, главен редактор на електронното информационно издание frognews.bg, на излизане от софийски ресторант в понеделник. Той се възстановява от тежки наранявания на главата, счупени крака и гръбначна травма. Някои от статиите му изобличаваха връзките между държавни служители, политици и престъпни босове. Парламентът одобри в четвъртък декларация, осъждаща „това брутално нападение” и „всички посегателства върху свободата на словото”. (Медиапул, Дневник, Нетинфо, БТА, Дарик, Ройтерс - 25/09/08)

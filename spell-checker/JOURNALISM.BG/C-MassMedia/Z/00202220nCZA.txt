Ценовите скокове карат гърците да оставят цигарите
					05/01/2012
					Единственото нещо, което гърците обичат повече от пушенето, е да пренебрегват законите срещу него.
					От Анди Дабилис за Southeast European Times от Атина -- 05/01/12
 
					 
						
Увеличаването на данъка върху цигарите произведе по-добри резултати от налагането на забраната за пушенето в Гърция, като броят на пушачите е намалял с 16 %. [Ройтерс]
						След пет провалени забрани за пушене през последното десетилетие ръстът на пушенето в Гърция - между най-високите в света и номер едно в списъка по броя на изпушените цигари на глава от населението - бавно започна да спада благодарение основно на лавината от данъчни скокове, включително върху тютюна, докато страната се бори с икономическата криза. 
						Макар че гърците продължават за пренебрегват забраните за пушене на обществени места, във фирмите и заведенията за хранене и палят цигара безнаказано почти навсякъде, броят на пушачите е спаднал с 16 % миналата година, каза Грегъри Конъли, професор от Харвард и директор на Центъра за глобален контрол върху тютюна, по време на конференция за борбата против тютюнопушенето в Атина, където представи доклад на тема "Гръцката тютюнева епидемия". 
						Конъли каза, че данъчният скок от 19 % на 23 % върху цигарите са били основен фактор, но че и кампаниите за осведомяване на гражданите за опасностите от тютюна са започнали да оказват влияние въпреки ограничената подкрепа от Министерството на здравеопазването. То позволява на казината и големите нощни клубове да заобикалят забраната за тютюнопушене и да купуват лицензи за позволяване на по-големи райони за пушене в опит да се наберат 40 милиона евро, капка в морето на дълга на страната от 346 милиарда евро. 
						Конъли е смятан за бич от тютюневата промишленост, която той непрекъснато напада като убийствена машина за правене на пари. Той каза, че 19 000 гърци умират годишно от пушене. 
						Той каза за SETimes: "Истинският враг са чуждестранните тютюневи компании," които според него се целят в гръцката младеж. "Те отправят послание, че пушенето е модерно, но то ги убива," каза той за жертвите. 
						Една от присъствалите на тридневната проява, Кириаке Влахандрея, каза, че е пряк свидетел на това като акушерка и медицинска сестра в държавно училище. "Виждам деца, които кашлят, и се опитвам да им кажа, че е от цигарите," каза тя за SETimes. Някои, казва тя, са на 13 г. или по-малки. "Те твърдят, че се опитват да ги спрат, но са под влиянието на връстниците си и проблеми в живота си." 
						Проявата и докладът бяха спонсорирани от Джордж Беракис, американец от гръцки произход, борец против тютюнопушенето в Гърция и филантроп, който е направил състояние във фармацевтичната промишленост в Масачузетс и е разработил известно лекарство против астма. 
						Неговият братовчед и доцент в Университета в Атина, Панайотис Беракис, който заедно с Конъли е основен инвеститор в проекта "Гръцко действие чрез проучване срещу тютюна" (HEART), каза за SETimes, че е насърчен от спада в равнището на тютюнопушенето, но призна, че "е трудно да се прецени дали само цената, или цялата кампания са оказали влияние в Гърция." 
						Въпреки скоковете в данъците на тютюна обаче, средната цена на пакет цигари в Гърция все още е на едно от най-ниските нива в Европа, 3,88 евро, според британската Асоциация на тютюнопроизводителите. 
						Беракис каза, че задачата се усложнява допълнително от съпротивата на правителството да наложи на практика забраната за тютюнопушене, въпреки подкрепата от 70 % за нея. 
						"Знаем че [законът срещу] тютюнопушенето на закрити места не се прилага и че законът се нарушава всеки ден," каза той. Беракис каза, че усеща липсата на политическа воля за битка срещу ресторантите, механите, баровете, казината и нощните клубове. Той каза, че правителството трябва да повиши цената на тютюневите изделия с 2 евро, което според него ще генерира допълнително 440 милиона евро от данъци годишно и ще намали броя на пушачите с 460 000, а и ще спести разходи на здравеопазването. 
						В доклада се констатира, че средното потребление на цигари от гръцките 3,8 милиона пушачи е намаляла от 3 055 на глава от населението през 2008 г. на 2 458 през 2010 г., но общата употреба все пак е била 27,7 милиарда къса. 
						"Това число е все още с епидемични размери," се отбелязва в доклада, и дори активистите против тютюнопушенето казаха, че не може да се направи много за спиране на масовото пушене на предпочитаните от гърците места, особено в кафенетата. След 25 години, се прогнозира в него, 500 000 души ще са умрели от предотвратима смърт при сегашното равнище. Дори сега 53-ма гърци умират ежедневно от болести, свързани с тютюнопушенето. Групата "Гърция без дим" заяви, че тези условия допринасят за 14,4 % от общия бюджет за здравеопазване, или над 3,4 милиарда евро годишно - 9,4 милиона на ден. 
						През януари правителството обеща нов удар и заяви, че стотици инспектори ще тръгнат по заведенията, за да гарантират спиране на тютюнопушенето, но това така и не се случи. Това се дължеше отчасти на неохотата да се налагат глоби до 10 000 евро на собствениците на барове и ресторанти и 500 евро на пушачите, както и на съпротивата на бизнеса. 
						"Това решение идва във време, когато икономиката е в дълбока рецесия; то ще доведе до затварянето на хиляди фирми и ще бъдат закрити най-малко 80 000 работни места," каза тогава Йоргос Каватас, генерален секретар на Гръцката федерация на ресторантьорите. Оттогава налагането на забраната е предимно символично. 
						На 30 август, година след началото на петата забрана на тютюнопушенето, е имало 30 878 жалби за нарушения, според Центъра за инфекциозни заболявания (KEEL), който поддържа гореща линия за информиране на гражданите относно ограниченията. Около 27 260 от тях са били свързани с ресторанти, барове и кафенета, горещите точки за тютюнопушене. 
						Имало е също 366 обаждания за пушене в държавни болници и 288 за учители, които пушат в училище. Все пак министерството заяви, че 50 % от гърците са намалили пушенето от началото на пренебрегваната забрана. 
						Франк Чалупка, изтъкнат професор в Университета в Илинойс, Чикаго, който говори на семинара за "Икономиката на тютюневия контрол", каза, че има взаимовръзка между високите цени и данъци и намаленото тютюнопушене. 
						"Хората се ограничават, когато стане твърде скъпо," каза той за SETimes след своята презентация. Но той каза, че е много важно също хората да разберат, че пушенето вреди или убива и хората, които пасивно вдишват дима, откритие, направено преди 30 години от д-р Димитриос Трихопулос, професор по епидемиология в Харвардския факултет по обществено здраве, който е съавтор на новия доклад. 
						"Трябва да стане ясно как твоето пушене засяга други хора," каза Чалупка. 
						Атанасиос Возикис, лектор в катедрата по икономически науки на Университета в Пирея, каза пред участниците в конференцията, че има много митове за тютюнопушенето, но "има само една истина - то убива и струва пари." 
						Конференцията може да е била проповед пред хора на активистите против тютюнопушенето, но някои казаха, че са се почувствали обезсилени от новината, че все повече гърци се отказват от навика. 
						"Аз не съм пушач и никой от приятелите ми не пуши, но много хора нямат достатъчно самоуважение или не могат да се съпротивляват на пристрастяването." Тя каза, че те са обезкуражени от провала на забраната на пушенето. "В Гърция е обичайно да има закони, които не се прилагат, защото хората много не харесват правителството," каза за SETimes Стефания Кусцилиери, на 20 г., студентка по фармация. 
						Чалупка е по-оптимистично настроен, отбелязвайки, че равнището е спаднало в други европейски страни, които са приели строги закони против пушенето. "Кой би си помислил, че във Франция хората биха се отказали от пушенето в кафенетата?", каза той. 
						Клеон Антониу, известен джазкитарист, казва, че в клубовете, където той работи, почти всяка вечер има толкова много дим, че те приличат на опиумни бърлоги, но че няма опити да се наложи забраната. Собствениците се опасяват от загубата на клиенти точно когато най-силно се нуждаят от приходи. Той казва, че е малко вероятно самият той да намали пушенето, освен ако цените не се покачат много повече. 
						"Може би когато запаля цигара, ще се замисля защо го правя и ще пуша по-малко," каза той за SETimes. Докато го казваше, той пушеше.

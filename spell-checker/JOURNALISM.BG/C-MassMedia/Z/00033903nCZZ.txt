Дипломатически дневник: Косово очаква да бъде признато от още страни
					23/03/2010
					Президентът на Косово очаква признаване на страната от пет членки на ЕС. Още в дипломатическите новини: министърът на отбраната на Унгария посети Белград; представители на Македония и Гърция ще се заемат отново тази седмица с решаването на продължаващия спор за името; ирландският президент Мери Макалийз посети Турция.
					 
						
Косово очаква да бъде признато от повече страни, членки на ЕС. [Гети Имиджис]
						Президентът на Косово Фатмир Сейдиу смята, че петте страни, членки на ЕС, които още не са признали независимостта на Косово, скоро ще направят това. Има известно "положително движение", що се отнася до Гърция, каза Сейдиу в интервю за "EUobserver", публикувано в петък (19 март). Останалите страни от ЕС са Кипър, Румъния, Испания и Словакия. 
						*** 
						Ирландският президент Мери Макалийз пристигна в понеделник (22 март) в Турция на официално посещение. Тя ще се срещне с президента Абдула Гюл във вторник, след което ще отпътува за северозападната провинция Чанаккале, за да отдаде почест пред паметник, посветен на около 3500 загинали ирландски войници в кампанията при Галиполи по време на Първата световна война. 
						*** 
						Унгарският министър на отбраната Имре Секереш посети Сърбия за подписване на договор за сътрудничество с колегата си Драган Шутановац в понеделник (22 март). Министрите разискваха също двустранните отношения и въпроси на регионалната сигурност. 
						*** 
						
						Македонският премиер Никола Груевски и гръцкият му колега Георгиос Папандреу смятат да се срещнат в кулоарите на срещата на върха на ЕС в четвъртък (25 март) в Брюксел, предаде пресслужбата на македонското правителство. Основна тема на срещата ще бъде дългогодишният спор за името между двете страни. 
						*** 
						
						Румънският премиер Емил Бок и българският му колега Бойко Борисов откриха в петък (19 март) нова фериботна линия, свързваща Турну Мъгуреле в Румъния с Никопол в България. Двамата лидери заявиха, че страните им обмислят намаляване на цените за преминаване по моста Гюргево-Русе това лято, както и изграждането на два нови моста над р. Дунав и на една водноелектрическа централа. 
						*** 
						
						Македонските въоръжени сили са добре обучени и подготвени за участие в мисии зад граница, заяви на 16 март командващият на Обединеното съюзно командване на НАТО в Неапол, адмирал Марк Фицджералд, който бе на посещение в страната. След разговори с министъра на отбраната Зоран Коняновски и началника на генералния щаб на македонската армия Мирослав Стояновски Фицджералд предрече светло бъдеще за Македония в НАТО. 
						*** 
						Докладчикът на Европейския парламент за Сърбия Йелко Кацин обсъди предизвикателствата пред Белград, свързани с евроинтеграцията, по време на посещението си в Сърбия миналата седмица. Кацин и председателят на парламента Славица Джукич-Деянович бяха единодушни, че Белград е постигнал напредък. Много зависи обаче от оценката на главния прокурор на Хагския трибунал за военни престъпления Серж Брамерц за сътрудничеството на страната. Очаква се Брамерц да публикува доклад през юни. 
						
						(Различни източници -- 16/03/10-23/03/10)

Подкрепата за Сирия на Балканите расте
					09/07/2012
					Конфликтът в Сирия събужда емоции у мнозина на Балканите, а диаспората и местните жители започват да се мобилизират за подкрепа.
					от Линда Карадаку за Southeast European Times от Прищина -- 09/07/12
 
					 
						
Алия Ноха, сирийка, живееща в Албания, планира да организира протести и в Косово. [Алия Ноха]
						Като много други сирийци в изгнание, Алия Ноха -- 27-годишна жена, живееща в Албания, гледа с ужас и безпокойство как страната ѝ все по-дълбоко затъва във война. 
						"Приятелите ми в Сирия ми казват, че живеят сред експлозии и куршуми", обяснява родената в Алепо жена, която от осем години живее в Албания. "Просто искам да кажа на сънародниците си, че сме далеч, но сме с тях". 
						Макар и малко на брой, сирийците на Балканите разпространяват информация за нещата, които се случват в Сирия, в държавите, където живеят, като в същото време осигуряват материална и морална подкрепа за роднините и близките си у дома. 
						От началото на революцията в Сирия преди близо 16 месеца Ноха, която има две деца, е активист, защитаващ правата на сирийците. На 8 юни тя организира малък протест с над 200 участници в Тирана, за да привлече общественото внимание към тежкото положение на своя народ.
						"Реагирам с думи, не с оръжие. Просто казвам, че трябва да надигнем гласа си", каза тя пред SETimes. 
						Професор Халдун Алнабуани, независим член на опозиционния Сирийски национален съвет (СНС), твърди, че сирийската диаспора се опитва да помогне на сънародниците си в Сирия с всички възможни средства. 
						"Те се превръщат в техния глас на Запад и по целия свят; мобилизират международната общност и официалните становища; организират срещи, за да обединят сирийските опозиционери срещу режима на Асад", каза той за SETimes, като допълни, че изпращат и помощ под различни форми.
						"Те сами поеха инициативата да помогнат на сънародниците си в Сирия, за които подкрепата е от жизненоважно значение. Мисля, че това важи за сирийците във всички държави по света", сподели той. 
						Събитията в Сирия накараха дипломати и анализатори, правилно или погрешно, да направят паралел с Босна и Косово от 90-те години на миналия век, което кара редица жители на Балканите да се чувстват съпричастни с проблема. 
						Косовската ислямска общност в петък (6 юли) започна да събира дарения в джамиите, за да помогне на близо 30 000 сирийски бежанци в Турция.
						В официално изявление общността заяви: "Народът на Косово знае най-добре колко е важна помощта, защото само преди десет години ние бяхме онези, които получаваха помощ от свободните хора, а сега, благодарение на Бог, благодарение на нашата война и помощта на международните ни приятели, ние сме свободни и можем да помагаме на другите по пътя им към свободата".
						Енгел Бериша, който е загубил роднините си при клане от сръбските сили по време на войната в Косово, казва, че съчувства на сирийците.
						"Да чувам отново за кръвопролития и кланета е ужасно. Напомня ми за нашето страдание, за онова, през което бяхме принудени да преминем. Онова, което се случи на нас, трябваше да послужи за урок и да не се случва никога повече", каза той пред SETimes. 
						Мохамад ал-Абдалах, изследовател от Сирийския център за политически и стратегически науки и член на опозицонните Местни координационни комитети, които организират протестите срещу Асад в Сирия, твърди, че случаят на Сирия е почти същият като този на Босна. "Международната общност гледаше и не правеше нищо в продължение на почти три години, без да предприеме мерки или пък да направи нещо конкретно, като разчиташе на дипломация или Съвета за сигурност".
						"Хора бяха убивани и ранявани. Мисля, че в момента в Сирия ситуацията е подобна -- дипломацията и Съветът за сигурност няма да доведат до нищо. Онова, което се случи в Босна, е точно същото като случващото се в Сирия", заяви Абдалах за SETimes. 
					
				
			
					 
					
 
 

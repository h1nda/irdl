Осем турски войници бяха арестувани във връзка със заговор за убийство
					27/12/2009
					 
						AНКАРА, Tурция -- Генералният щаб съобщи в събота (26 декември), че осем турски войници са били задържани по-рано през деня по подозрения в участие в заговор за убийството на вицепремиера Бюлент Аринч. Войниците са били отведени в щаба на централното командване на армията в Анкара, след като държавните прокурори са претърсили военна база в столицата. Арестите последваха неотдавнашното задържане на двама офицери, които местните медии свързаха с плановете за убийството на Аринч. Военни представители обаче заявиха, че тези съобщения са прибързани и обясниха, че офицерите са били арестувани в хода на разследване по отношение на "военен, свързан с изтичане на информация". (Би Би Си, Ройтерс - 26/12/09)

Косово е в криза, след като ДЛК напусна правителството
					18/10/2010
					Оттеглянето на ДЛК през уикенда от управляващата коалиция направи провеждането на предсрочни избори още по-наложително.
					От Линда Карадаку за Southeast European Times в Прищина -- 18/10/10
 
					 
						
Бившият президент на Косово Фатмир Сейдиу съобщи за оттеглянето на своята партия от правителството в събота (16 октомври). [Ройтерс]
						От понеделник (18 октомври) управляващата коалиция на Косово се състои от една партия. В събота Демократическата лига на Косово (ДЛК) на бившия президент Фатмир Сейдиу реши да се оттегли от коалицията, като остави Демократическата партия на Косово (ДПК) на премиера Хашим Тачи да управлява сама. 
						Всички представители на ДЛК - от вицепремиера Хайредин Кучи до всички министри и заместник-министри - подадоха своите оставки в понеделник сутрин. Решението на партията бе взето един ден, след като действащият президент и член на ДПК Якуп Красничи съобщи, че 13 февруари ще бъде датата на предсрочните избори. 
						Сейдиу заяви, че оттеглянето на неговата партия "е в отговор на пренебрегването на идеите на тази партия от [ДПК]". 
						"Бившият косовски президент казва, че не смята това "за време на преобръщане на [институциите на страната] с главата надолу", но за нормално предизвикателство за намиране на формула за придвижване към парламентарни избори", писа всекидневникът "Телеграфи". 
						"Излизането от управлението на Тачи, прилича повече на отмъщение заради оттеглянето на премиера по време на делото на [Сейдиу] в Конституционния съд," писа главният редактор на "Коха Диторе" Агром Байрами. 
						Тачи се срещна с представители на САЩ, Великобритания, Франция, Германия и Италия в неделя, за да обсъди кризата. Групата предложи, че би било по-добре за Косово да проведе предсрочни избори през декември, а не да чака до февруари. 
						Международният граждански представител в Косово Питър Фейт предложи в неделя ДПК да продължи да управлява сама със споразумение за парламентарна подкрепа, когато се гласува закона за бюджета, гражданската регистрация и приватизацията на "ПТК", съобщи късно в неделя "Коха Диторе". 
						Предложенията са част от опитите да се намери начин да се избегнат извънредни избори, които ще трябва да се проведат в рамките на 45 дни според конституцията. 
						Централната избирателна комисия на Косово (ЦИК) заяви, че ще й бъде трудно да организира избори за толкова кратко време. 
						ДЛК обсъди положението в неделя и заяви, че всичките й бъдещи действия и решения" ще бъдат в пълно съответствие с конституцията, с действащите закони и процедури, определени в парламента". 
						От своя страна ДПК на Тачи призова "всички граждани на Косово да се отнесат към новата политическа ситуация зряло, обединено и отговорно и да допринесат за укрепване на стабилността в страната чрез активно участие в бъдещите процеси". 
						"Алианс за бъдещето на Косово" (АБК) заяви, че колапсът на правителството е "естествен резултат от една неестествена коалиция" и призова националните избори да бъдат проведени през февруари. Други опозиционни партии поиската извънредни избори. 
						Koсовският всекидневник "Експрес" цитира Кучи да казва, че няма да има никакво техническо правителство и да иска от ЦИК да подготви честни и демократични избори. 
						"Ако не се сформира служебно правителство в рамките на осем дни, тогава в рамките на 45 дни ще трябва да се проведат нови избори", писа "Икономист".

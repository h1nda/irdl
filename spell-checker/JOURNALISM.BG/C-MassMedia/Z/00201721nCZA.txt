Румъния се надява, че ЕК ще се откаже от механизма за съдебен мониторинг
					04/08/2011
					Правителството твърди, че четири години стигат, но някои анализатори и членки на ЕК не са съгласни.
					От Паул Чокою за Southeast European Times от Букурещ -- 04/08/11
 
					 
						
Румънският министър на правосъдието Каталин Предою определи коментарите на Кнапен като "неприемливи". [Виктор Барбу/SETimes]
						Въпреки относителния напредък на съдебната реформа в Румъния, споменат в последния доклад на Европейската комисия (ЕК), Букурещ има слаби шансове да избегне Механизма за сътрудничество и проверка (МСП), работещ, откакто страната се присъедини към ЕС, казват анализатори за SETimes. 
						Последният доклад признава, че Румъния е "предприела важни стъпки" в спазването на препоръките, направени от ЕК миналата година, и е "взела сериозни мерки за подобряването на съдебните процедури". Брюксел е похвалил и Националния отдел за борба с корупцията (НОБК) за "убедителните резултати в разследването и завеждането на дела по случаи на корупция на високо ниво, което е довело до увеличаване на присъдите". 
						Следва лошата новина. "Въпреки този напредък, последователността и резултатите в редица области остават предизвикателство," се казва в доклада. 
						"Няколко важни дела на високо равнище продължават да се бавят в съда от няколко години и по тях няма особено движение през този период. Трябва да се предприемат неотложни действия за ускоряване на тези процеси и да не се позволи прекратяването им поради изтичане на сроковете на давност." В този доклад се призовава още и за "по-добри резултати" при конфискуването на съмнителни активи. 
						"По мое мнение докладът е положителен и потвърждава напредъка, постигнат в последно време," каза президентът Траян Бъсеску на пресконференция след публикуването на доклада на 20 юли. 
						"Основното послание е, че Румъния е започнала да има автономни институции, които са започнали да функционират и вече не са политически подчинени," каза той, отдавайки заслуженото на четирите години на МСП. Той подчерта обаче, че е несправедливо МСП да се свързва с критериите за присъединяване към шенгенската зона. 
						Догодина Европейската комисия ще направи обща оценка на напредъка, постигнат както от Румъния, така и от България, и на тази основа ще реши дали МСП ще остане в действие. Предвид общо положителните заключения, някои румънски политици прогнозират, че той ще бъде спрян. 
						Холандия обаче подаде сигнал за тревога в самия ден, когато бяха публикувани докладите за двете страни. "Върховенството на закона не е достигнало желаното равнище в Румъния и България", каза холандският министър по европейските въпроси Бен Кнапен, подсказвайки, че напредъкът е бил труден. 
						Някои експерти казват, че МСП трябва да се запази. "Румъния искаше да се отърве от този механизъм още от първия ден," каза Лаура Стефан, съдебен експерт от мозъчния тръст Румънско академично общество, за SETimes. 
						"Несъмнено идната година ще бъде трудна, с усилени преговори между румънското правителство и Европейската комисия," каза тя, отбелязвайки, че това ще бъде изборна година и че мандатите на главния прокурор, както и на главния прокурор на НОБК, изтичат. 
						"МСП е шансът на Румъния. Без него Румъния щеше да е премахнала антикорупционните институции. Ако все още се води борба срещу корупцията в Румъния, то е заради този механизъм на Европейската комисия," добави Стефан. 
						"Парламентът отказва да одобри разследвания, засягащи настоящи и бивши министри, политиците стоят зад разследваните, а не зад следователите. Затова случващото се в Румъния е от полза за онези, които критикуват Румъния," отбеляза тя, имайки предвид Холандия. 
						Виктор Алистар, изпълнителен директор на "Трансперънси Интернешънъл Румъния", е съгласен. 
						"Хубаво е все още да имаме инструмент за натиск, тъй като политическата воля в Букурещ липсва, а без нея ще се завърнем обратно към момента веднага след присъединяването през 2007 г., когато ритъмът на реформите бе драстично намален," каза той за SETimes. 
						"Румъния трябваше да си напише домашното, така че страните, които искат да ни държат извън Шенген, да нямат причини да го правят. За съжаление обаче ние сме дали достатъчно основания на консервативните страни в ЕС, които те сега успешно използват срещу нас," добавя той.

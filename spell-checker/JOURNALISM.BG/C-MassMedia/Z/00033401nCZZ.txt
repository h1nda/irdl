Бизнес: Български фирми губят милиони
					12/02/2010
					Стачката на гръцките фермери донесе огромни загуби за България. Още в деловите новини: сръбска делегация участва в Италиано-балкански инвестиционен форум; Русия се готви да изплати дълга си към Македония.
					 
						
Трактори блокират магистралата, свързваща Атина със Солун в Лариса, Централна Гърция. [Гети Имиджис]
						Общите загуби, обявени от българските фирми заради блокадата на границата от гръцките фермери, възлизат на около 6,5 млн. евро, съобщиха местните медии във вторник (9 февруари). Туристическият сектор е претърпял най-големи загуби и отчита щети в размер на 2,7 млн. евро, следван от промишлеността с 2,2 млн. евро. 
						*** 
						
						Сръбският министър на търговията и услугите Слободан Милосавлевич бе начело на делегация, която участва в Италиано-балкански инвестиционен форум във Верона в четвъртък (11 февруари) и петък. Делегацията представи пред потенциалните инвеститори условията за бизнес в Сърбия, както и възможностите за инвестиции. 
						*** 
						Руският посланик в Скопие Владимир Солоцински съобщи в сряда (10 февруари), че през април в Москва ще бъде подписано споразумение за дълга на Русия към Македония. Сумата, която се оценява на повече от 45 млн. евро, ще бъде използвана за газови проекти в Македония. 
						*** 
						Координационната служба на ЕК в Прищина обяви в сряда (10 февруари) завършването на проект на стойност 1,6 млн. евро в минен комплекс „Трепча” край Митровица. Добивът на минерали в основната мина в „Трепча” -„Старитърг” - ще бъде увеличен чрез инсталирането на ново компютърно и транспортно оборудване. 
						*** 
						
						Кипърският министър на труда Сотирула Хараламбос съобщи във вторник (9 февруари), че правителството и ЕС ще отпуснат 4 млн. евро за насърчаване на заетостта. Според Хараламбос се очаква планът да започне в началото на март и да завърши до края на годината. Програмата, която се съфинансира от ЕС, има за цел да помогне на фирмите да използват настоящия си персонал, докато се подготвят за работа след продължителната финансова криза. 
						
						(Различни източници -- 05/02/10-12/02/10)

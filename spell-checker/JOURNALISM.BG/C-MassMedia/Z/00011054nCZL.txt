Според отговарящия за интеграцията: Македония ще покрие критериите за ЕС
07/06/2004
Разработването на национална стратегия за интеграция в ЕС е приоритет за македонското правителство, което се стреми да хармонизира съдебната и полицейска система в страната със стандартите на ЕС.
От Мария Лазарова за Southeast European Timesв Скопие - 07/06/04
 
 
Според Драган Тилев, шеф на отдела за европейска интеграция в рамките на македонското правителство, стратегията за интеграция ще обхване политически, икономически и социални въпроси. [Томислав Георгиев]
От момента, в който Съветът на министрите на ЕС вкара македонската молба за членство в ЕС в процедура, националната стратегия за интеграция в ЕС се превърна във висш приоритет за правителството. За да се гарантира по-широк консенсус за одобрение на документа, предложението ще премине през парламентарната комисия по европейски въпроси, за да отчете съответни предложения, преди да се приеме окончателният вариант.
"Искаме да навлезем по-дълбоко в изпълнението на критериите от Копенхаген и да намерим някои решения по различни въпроси," каза Драган Тилев, шеф на отдел към македонското правителство по европейската интеграция. "Стратегията ще включва всеки сегмент в страната, включително набор от политически въпроси; икономическа и социална част във всичките им аспекти; въпроси за сближаване на законодателството и неговият темп; правосъдие и вътрешни работи; реформа на съдебната система и на последно място - механизми за изпълнение".
С цел да осигури подкрепа за стратегията, правителството вече даде ход на национална програма за хармонизация на законодателството. "Тази програма обхваща всички законови и подзаконови актове, които трябва да се приемат през 2004 г." каза Тилев. "Важно е да имаме механизми, следящи за прилагането на програмата чрез месечни и тримесечни доклади, които ние споделяме с Европейската комисия, за да ги държим информирани. "
Според Тилев основният акцент тази година ще падне върху съдебната реформа. "Министерството на правосъдието вече представи своя обхватна програма по съдебната реформа, която ще съдейства за подобреното функциониране на системата от Върховния съд към Апелативния съд към първоинстанционните съдилища. Ние разработваме и програми за обучение на съдии," изтъкна той.
Реформата на полицията е друга важна част от удовлетворяването на критериите за ЕС, допълни Тилев, отбелязвайки, че правителството е подготвило стратегия за постигане на тази цел заедно с програма за граничен контрол, целяща прехвърляне на съответните отговорности от армията към полицията. "Това не само ще постави полицията по границите. Това ще включи полицията и в инспекции - пазарни, ветеринарни, санитарни, които ще предотвратяват не само трафика, но и вноса на стоки, които са опасни за човешкото здраве," посочи той.
Превеждането на законодателството е важна част от процеса и Тилев смята, че то се осъществява с удовлетворителен темп. "Заедно с колегите ни в Брюксел имаме да преведем между 80 000 и 85 000 страници. Не всички обаче трябва да бъдат преведени незабавно през този период. Значителна част от законодателството се превежда в заключителната фаза преди присъединяването към ЕС. Това включва първичното законодателство и международните договори, обхващащи 20 000 до 28 000 страници, което означава, че в момента превеждаме с предвидения темп," каза той.

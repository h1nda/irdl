Войводина апелира към международната общност за автономия
25/03/2004
Политическите партии на Войводина участваха в Първия конгрес на Войводина, на който поискаха международна подкрепа за усилията си за разширяване на автономията. Представителите в парламента на Войводина гласуваха за ново знаме.
От Давор Коникушич за Southeast European Times от Белград - 25/03/04
 
 
Парламентът одобри знаме на провинцията по време на конгреса. [www.vojvodina.sr.gov.yu]
Конгресът на Войводина - група политически партии, организации и лица, които подкрепят общата автономия на Войводина - бе проведен на 28 февруари в Суботица. Конференцията отбеляза 30-ата годишнина от приемането на конституцията на провинцията. Домакин на конгреса беше Съюзът на унгарците във Войводина.
Представителите на политически партии и неправителствени организации приеха инициатива, с която призовават международната общност да им помогне да разрешат въпроса със статута на провинцията. Участниците в конгреса се договориха да сформират обединена коалиция за изборите, която да настоява за автономия, включително в съдебната, законодателната и изпълнителната власт.
"Постоянни правила, независимо дали ще се наричат конституция или основни закони, трябва да бъдат приети и да бъдат трайни. Нашата основна цел е физическо, имуществено, гражданско и юридическо равенство на всички хора. Целта на законите е да определят правилата на поведение. Целта на съдилищата е да наказват [гражданите, които] не се подчиняват на законите, а изпълнителната власт трябва да осъществява всичко това", каза председателят на парламента на Войводина Ненад Чанак по време на конгреса.
Парламентарната сесия бе проведена в сградата на събранието в Нови Сад след анонимно предупреждение, че е поставена бомба в сградата на парламента на провинцията. Чанак каза, че полицията не е открила взривно устройство.
В деня преди конгреса парламентът одобри знаме на провинцията. Новото знаме е синьо с червени и бели ленти в горната и долната му част. На синия фон има три жълти звезди, които символизират трите области на провинцията - Срем, Банат и Бачка. Това също символизира и стремежа на региона към ЕС. Предложението за национален химн бе оттеглено.
Представители на Демократичната партия на Сърбия (ДПС) гласуваха против знамето, като казаха, че това решение дава на региона елементи на държавна независимост. ДПС заяви, че това гласуване е незаконно, защото е противоконституционно и няма подкрепата на гражданите.
Войводина "не е просто географско понятие", каза Йожеф Каша, ръководител на Съюза на унгарците във Войводина. Според него то по-скоро представя "историята и културата на съвместния живот на всички хора във Войводина".
По време на сесията парламентът прие и декларация, с която призовава хората, принудени да напуснат провинцията между 1990 и 2000 г., да се завърнат по домовете си. Законодателите назначиха също и централния комитет на Академията на изкуствата и науките на Войводина.

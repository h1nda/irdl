Хагският трибунал отменя присъдите на двама босненски мюсюлмански офицери след обжалване
					23/04/2008
					 
						ХАГА, Холандия -- Апелативната комисия на Трибунала на ООН за военни престъпления отмени присъдите на двама бивши командири от босненската армия във вторник (22 април). Съдът намали присъдата на Енвер Хаджихасанович от пет на три години и половина, а на Амир Кубура от две и половина на две години. Те бяха сред най-високопоставените босненски мюсюлмани, които бяха съдени в Хага. И двамата са обвинени в престъпления по време на конфликта през 1992-1995 г. и по-специално във връзка с отговорността им като командири за престъпления, извършени от чуждестранни муджахидини. Апелативната комисия реши, че муджахидините не са били под контрола на 3-ти корпус на редовната босненска мюсюлманска армия на Хаджихасанович. Времето, прекарано досега от двамата в затвора, се зачита и те ще бъдат освободени.
						В други новини от вторник се съобщава, че съдът за военни престъпления в Босна и Херцеговина (БиХ) е осъдил четирима босненски сърби за военни престъпления. Той е признал за виновни трима от тях за това, че са застреляли група цивилни лица, включително жени и деца в западния град Яйче през септември 1992 г. Двама са получили присъди от 21 години затвор, а третият - до 29 години. В друго дело, мъж, обвинен за преследване, убийство, задържане и изнасилване на несърби в небезизвестния лагер Кератерм, бе осъден на девет години затвор.
						Също във вторник служители на ЮФОР и представители на местната полиция претърсиха дома на Горан Маринкович в предградието на Баня Лука на Петричевац. Твърди се, че Маринкович подпомага финансирането на мрежа, използвана от укриващи се обвиняеми, за да избегнат правосъдие. (Дневни Аваз - 23/04/08; Фена, РТРС, Танюг, НТВ Хаят, АКИ, AП, Ройтерс - 22/04/08)

Лайчак е оптимист по отношение на перспективите на Сребреница за помирение и развитие
					24/04/2008
					 
						СРЕБРЕНИЦА, Босна и Херцеговина (БиХ) -- Върховният представител Мирослав Лайчак заяви, че е оптимист по отношение на перспективите за развитие и помирение в Сребреница, където през юли 1995 г. силите на босненските сърби унищожиха около 8000 босненски мъже и момчета. По време на посещението си в сряда (23 април) Лайчак подчерта, че само многоетническа Сребреница има бъдеще и добави, че международната общност работи тясно с босненските политици, за да гарантира честни и прозрачни местни избори в Сребреница тази есен. Лайчак добави, че проектите, целящи нормализиране на живота в Сребреница и развитие на икономиката й, са започнали да дават резултати. "Градът, който е символ на трагичното минало на БиХ трябва сега да стане символ на нейното успешно бъдеще", каза Лайчак.
						Миналото лято градският съвет на Сребреница поиска градът да получи специален статут извън юрисдикцията на Република Сръбска (РС), месеци след като Международният съд реши, че силите на босненските сърби са извършили геноцид там. Властите на РС се противопоставиха на стремежа към получаване на специален статут и вместо това предложиха резолюция, обявяваща Сребреница за град с особено значение и обещаха осигуряването на всякаква подкрепа за стимулиране на икономическото развитие. (Независне Новине - 24/04/08; Фена, РТРС, НТВ Хаят - 23/04/08)

Според проучване софтуерното пиратство се увеличава
					13/05/2009
					И през миналата година Централна и Източна Европа са били районът с най-високото равнище на софтуерното пиратство в света, се казва в доклад, публикуван във вторник.
					(ВСД, АФП, Ройтерс, Синхуа, София Ехо, Novinite.bg, Медиафакс, Бизнес Софтуер Алайънс - 12/05/09)
 
					 
						
Софтуерното пиратство струва на компаниите 38,8 милиарда евро – с 11 % повече спрямо миналата година. [AФП]
						Загубите, причинени на компаниите вследствие на софтуерното пиратство в сферата на персоналните компютри (PC), са превишили границата от 36,7 милиарда евро през миналата година, предаде в годишен доклад във вторник (12 май) „Бизнес Софтуер Алайънс” (БСА).
						Независимо от известен напредък в ограничаването на незаконната употреба на софтуерни продукти за PC, „пиратството в световен мащаб е нараснало от 38 % през 2007 г. на 41 % през 2008 г.,” според проучване, извършено за БСА от Ай Ди Си, водеща компания в областта на интелектуалната собственост. 
						Съгласно доклада равнището на пиратството всъщност е намаляло или останало непроменено в 93 от 110 проучени страни. 
						Заместник-председателят на БСА Джефри Хардий отдаде цялостното увеличение на „математическия резултат от по-бързото разрастване на пазарите на PC в икономиките с по-високо равнище на пиратство". 
						Паричната стойност на нелицензирания софтуер се е увеличила с повече от 3,7 милиарда евро в годишно изражение и е достигнала приблизително 38,8 милиарда евро през 2008 г. "Ако не се отчита влиянието на обменните курсове, загубите са нараснали с 5 %,” се добавя в доклада. 
						Въпреки спада с два процентни пункта, Централна и Източна Европа (ЦИЕ) остават регионът с най-високо равнище на пиратство – 66 %, следвани от Латинска Америка с 65 % за втора поредна година. Азиатско-Тихоокеанският регион е бил единственият, отбелязал ръст на използвания незаконен софтуер - от 59 % през 2007 г. на 61 % за миналата година - и е тласнал загубите за компаниите нагоре с над 11 милиарда евро. 
						"Страните с най-малко пиратство са Съединените щати, Япония, Нова Зеландия и Люксембург, всички на ниво около 20 %,” се казва в доклада. Същевременно заради мащабите си Съединените щати са страната с най-големи парични загуби от пиратство, възлизащи на повече от 6,6 милиарда евро. 
						Районът на ЦИЕ е генерирал 5,1 милиарда евро от всички загуби, претърпени от софтуерни компании миналата година, като делът на Русия в тази сума е бил 3,1 милиарда евро. 
						От балканските страни с най-високо равнище на пиратство са били Черна гора (83 %), Албания (77 %) и Сърбия (74 %), докато Хърватия е останала с най-нисък процент за втора поредна година -- 54 %. 
						Макар че равнището на софтуерното пиратство в Румъния е спаднало с два процентни пункта на 66 %, загубите, претърпени от софтуерните компании в страната, са нараснали с 65 %. 
						"Този доклад е свидетелство [за] ефекта от усилията за намаляване на софтуерното пиратство в Румъния,” е заявила местната представителка на БСА, Магда Попеску, цитирана от румънската информационна агенция „Медиафакс” във вторник. 
						Равнището на пиратството в България и Македония е останало без промяна – 68 % за втора година. Но загубите, претърпени от български компании, са нараснали повече от два пъти. В Македония загубите са се повишили с 21 %.

НАТО покани Сърбия, Черна гора и Босна и Херцеговина да се присъединят към ПзМ
					29/11/2006
					 
						РИГА, Латвия -- Лидерите на НАТО завършиха двудневната си среща на върха в сряда (29 ноември), като отправиха покани към Босна и Херцеговина (БиХ), Черна гора и Сърбия да се присъединят към Програмата "Партньорство за мир" (ПзМ), която се смята за първа стъпка към евентуално членство в Алианса. В изявлението, придружаващо поканите, се посочва, че страните могат да имат "ценен принос" към дългосрочната стабилност в Западните Балкани. През последните няколко месеца западните ръководители твърдяха, че Сърбия в частност трябва да засили сътрудничеството по въпросите на военните престъпления, главно като екстрадира издирвания обвиняем Ратко Младич, за да получи покана за ПзМ. АП съобщи, че поканата от сряда може да е част от усилията да се намали влиянието на националистическите хардлайнери преди парламентарните избори в Сърбия през януари. 
						Късно в сряда генералният секретар на НАТО Яп де Хоп Схефер определи поканите като важна политическа стъпка, насочена към обединяване на целия Балкански регион в евроатлантическото семейство. Той обаче добави, че НАТО ще продължи да настоява пред БиХ и Сърбия за пълно сътрудничество в областта на военните престъпления. (AП, Танюг, РТС, РТРС, СиЕнЕн - 29/11/06)

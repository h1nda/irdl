Папата ще посети Босна и Херцеговина през юни
23/03/2003
 
РИМ, Италия -- В петък (21 март) членовете на тристранното президентство на Босна и Херцеговина (БиХ) бяха приети на аудиенция при папата и му връчиха официална покана да посети страната. Драган Чович, който е католик, и неговите колеги, мюсюлманинът Сюлейман Тихич и православният християнин Мирко Шарович, дариха също Папа Йоан Павел II с почетна значка, символизираща новото етническо единство на БиХ. След аудиенцията те съобщиха, че папата ще посети Баня Лука на 22 юни, за да провъзгласи за блажен Иван Мерз - босненски хърватин, живял в началото на миналия век и посветил живота си на религията. Приблизително 10 процента от населението на БиХ изповядват католицизма. (АП, АФП - 22/03/2003; АП, Хина, АФП - 21/03/03)

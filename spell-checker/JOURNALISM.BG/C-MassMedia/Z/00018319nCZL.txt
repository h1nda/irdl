Доклад на ЕС критикува съдебната реформа в България 
					21/04/2006
					 
						СОФИЯ, България -- Доклад на експерти от ЕС определя реформата на съдебната система в България като хаотична и неотговаряща на стандартите на ЕС. Според доклада последните закони "са със сравнително ниско техническо качество" и "не са достатъчно функционални". По отношение на новите изменения на конституцията експертите смятат, че начинът, по който те са изготвени, "ясно сочи за липсата на структура и визия при прилагането на стратегията за правна реформа". 
						Тези констатации обаче не означават, че присъединяването на България към ЕС ще бъде отложено, каза Сюзет Шустер, главният автор на доклада. Шустер, съдия от Германия, която преди е работила за ЕС в България, каза, че евентуално решение да не бъде допусната София в ЕС трябва да бъде подкрепено от всичките 25 страни членки на ЕС, което е малко вероятно. 
						Междувременно парламентът на Белгия ратифицира в четвъртък договора за присъединяване на България и Румъния, като така придвижи процеса напред. (Интърнешънъл Хералд Трибюн, БTA, Фокус - 21/04/06)

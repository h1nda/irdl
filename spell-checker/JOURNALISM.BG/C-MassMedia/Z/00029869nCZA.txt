Пред главната квартира на НАТО се развяха албанското и хърватското знаме
					08/04/2009
					Премиерите Сали Бериша и Иво Санадер присъстваха във вторник на историческото събитие в Брюксел.
					От Йонилда Кочи за Southeast European Times от Тирана – 08/04/09
 
					 
						
Генералният секретар на НАТО Яп де Хоп Схефер (в средата), албанският премиер Сали Бериша (вдясно) и хърватският премиер Иво Санадер присъстваха във вторник (7 април) на церемонията пред главната квартира на НАТО в Брюксел. [Гети Имиджис]
						Премиерите на Албания и Хърватия, Сали Бериша и Иво Санадер, бяха в Брюксел във вторник (7 април) за церемонията по случай присъединяването на техните държави към НАТО. Двете балкански страни станаха най-новите членки на Алианса в края на миналата седмица.
						 Под погледите на Бериша, Санадер и генералния секретар на НАТО Яп де Хоп Схефер бяха издигнати албанското и хърватското знаме. Според Бериша това е бил най-важният ден за Албания след извоюването на независимостта на страната през ноември 1912 г. 
						"Дължим на НАТО нашата свобода” каза премиерът. „Процесът на присъединяване към Алианса се превърна в пътеводна светлина за реформите в Албания." 
						Санадер също отбеляза значимостта на събитието. „Пълноправното членство в НАТО е било стратегическа цел на Хърватия, откакто страната ни обяви независимостта си, и днешната церемония е едно от най-великите постижения в съвременната история на Хърватия,” каза той. „Хърватското знаме, което се вее пред нас, представлява поколения от хървати, които с нетърпение са чакали деня, когато Хърватия ще стане модерна държава, заемаща своето място в евро-атлантическите структури на мир и демокрация." 
						 Отправяйки поздравленията си, Де Хоп Схефер каза, че присъединяването е заслужена награда за годините на подготовка за членство и е пример за подражание за Югоизточна Европа. 
						Приемът на Албания и Хърватия, каза той, демонстрира не само привлекателността на членството в НАТО, но и визията и смелостта на основателите на Алианса.
						В Тирана настроените бе тържествуващо. По-голямата част от албанците, независимо от политическата си принадлежност, разглеждат присъединяването като важно историческо събитие за своята някога изолирана страна. Следващата спирка, надяват се те, ще бъде ЕС.
						Подкрепата на нацията за членството в Алианса е извънредно голяма. Проучване, проведено от Института за демокрация и посредничество през юни, констатира подкрепа от около 90 %. Приблизително 83 % от отговорилите са изразили убеденост, че членството в НАТО ще ускори интеграцията в ЕС. 
						Бериша се надява, че избирателите ще оценят постижението на неговата администрация, когато отидат пред урните на общите избори на 28 юни. Правителството се бори за втори четиригодишен мандат.
						"Членството в НАТО гарантира нашата свобода,” каза Бериша пред насъбралото се множество на площад „Скендербек” в неделя. „Ще се придвижим със сигурност към втория си голям проект, пълноправното членство в ЕС." 
						Опозиционният лидер Еди Рама твърди, че Бериша и предишните лидери са объркали процеса и са забавили приемането на Албания. 
						"Албания влезе в НАТО, но не благодарение на политиците, които забавиха процеса неведнъж през последните 18 години,” каза той на пресконференция.

Белгия нанесе потенциално силен удар на ПКК
					10/03/2010
					Последователни акции на френската, италианската и белгийската полиция срещу обявената извън закона Кюрдска работническа партия (ПКК) отрязаха финансирането на терористичната организация и доведоха до арестуването на нейни висши членове.
					От Ерол Измирли за Southeast European Times от Истанбул -- 10/03/10
 
					 
						
Кюрдски привърженици манифестират в събота (6 март) в Брюксел. [Гети Имиджис]
						След по-малки акции във Франция и Италия в четвъртък (4 март), белгийската полиция задържа 30 души по подозрения във връзки с Кюрдската работническа партия (ПКК), след като извърши широкомащабни проверки на 25 места, включително в студиото на кюрдската телевизия "Рой ТВ". Между задържаните бяха две водещи фигури - Зюбеир Айдар и Ремзи Картал. 
						ПКК е официално призната за терористична група от Европа, Турция и Съединените щати. Нейната централа се намира в планината Кандил, Северен Ирак, но тя разполага със силна мрежа в Европа, където организацията събира големи приходи. Анкара и Вашингтон отдавна призовават за предприемане на действия срещу ПКК в Европа, заявявайки, че членовете й там финансират групата чрез наркотрафик, контрабанда на хора и изнудване. 
						Турция приветства арестите. "Оценяваме решителното и отговорно поведение на белгийските власти," каза външният министър Ахмет Давутоглу пред репортери на пресконференция. 
						Акциите бяха осъществени ден след като ПКК е инструктирала членовете си в Европа да засилят действията по изнудване, предаде Анадолската информационна агенция в Анкара. ПКК е изправена пред "парични проблеми" заради битките на правоприлагащите органи срещу групата в Турция, Иран, Ирак, Сирия и Европа, предаде Анадолската агенция. 
						Турските медии спекулират, че Националната разузнавателна организация на страната е предоставила сведения на белгийските власти. "Доколкото разбирам, операциите все още продължават. Няма да навлизам в подробности. Това, което е от значение, е солидарността и прочистването на Турция и Европа от терористични организации," каза Давутоглу. 
						Той отчете "промененото отношение на белгийските власти" към мерките на Турция срещу ПКК и изказа благодарност за ролята на САЩ в организирането на операциите. 
						Турция е изискала екстрадирането на Ремзи Картал и Зюбеир Айдар от Белгия, предаде в петък "Хюриет Дейли Нюз". 
						Според журналиста от "Ватан" Рушен Чакър акциите ще имат значителен ефект върху терористичната организация. "Очевидно операциите в Белгия нанесоха както политически, така и икономически удар на ПКК." 
						Отчитайки факта, че операцията е предизвикала спирането на излъчванията на "Рой ТВ", Чакър каза, че сега групата "ще срещне затруднения в [разпространението] на пропагандата си, поне за известно време". Според съобщенията станцията, която излъчва предаванията си от Дания, но офисите и студиата й са в Белгия, е възобновила работата си след 24 часа. 
						Хиляди кюрди и привърженици на ПКК протестираха в края на миналата седмица срещу акциите в Беглия и други европейски държави, както и в Турция. Около 5 000 демонстранти се събраха в събота в Брюксел. 
						Лидерът на ПДМ Селахатин Демирташ се срещна с белгийския посланик в Турция Пол де Вите, за да изрази безпокойството си и да обсъди необходимите процедури за освобождаване на арестуваните. 
						"Всеки трябва да си зададе въпроса до каква степен тези операции ще облагодетелстват Турция в момент, когато страната се радва на по-мек климат за решаването на кюрдския проблем," каза пред репортери Демирташ след срещата. 
						Белгия и Турция бяха в обтегнати отношения заради друг случай в миналото, свързан с тероризма, когато белгийски съд отказа да обяви турската "Революционна армия/фронт/партия за народно освобождение", или DHKP-C, за терористична организация, въпреки решението на ЕС да стори това.

Наука и технологии: Apple iPad се продава в Румъния
					19/04/2010
					Първите Apple iPad се появиха на румънския пазар. Още новини от областта на науката и технологиите: Турция представи своя първи социален уебсайт за пазаруване; Албания предлага домейни за лично ползване.
					 
						
Първият iPad се появи на румънския пазар на 13 април. [Гети Имиджис]
						
						Румънският онлайн магазин eMag започна да продава първите Apple iPad на 13 април. Най-новият продукт на „Епъл“ в Румъния струва между 600 и 850 евро. 
						*** 
						Първият турски социални уебсайт за пазаруване в сектора на услугите www.kipru.com предлага отстъпки за купувачите, които привлекат свои приятели към сайта. Потребителите на уебсайта информират своите познати за предложения чрез социални мрежи като Facebook, Twitter и Friendfeed. 
						 *** 
						Всички албанци могат да използват домейна ".al", за да създадат лични уебсайтове, срещу такса от две евро, която се заплаща на Агенцията за електронни и пощенски съобщения. Договорът трябва да бъде подновен след две години. 
						*** 
						
						Кипър активно подкрепя всички усилия за насърчаване на космическите технологии и приложения, заяви в четвъртък (15 април) кипърският министър на съобщенията и благоустройството Ерато Козаку-Маркулис. Кипър е издал три лиценза за сателитни оператори и неотдавна завърши инсталацията на сателитни връзки, както и на наземна Wi-Fi инфраструктура, за осигуряване на интернет достъп за селските общини. 
						*** 
						
						Румънски хакери проникнаха в четвъртък (15 април) в два сайта, поддържани от базирания в Обединеното кралство вестник „Дейли Телеграф“. Нарушителите са заменили информацията в сайтовете с киберграфити, в които се твърди, че са румънска група за национална сигурност. Хакерите са посочили, че действията им са в отговор на "расизма" на вестника срещу румънците. 
						*** 
						
						Сараево ще бъде домакин на шестата международна среща на славянските библиотекари, която ще се състои в сряда (21 април). Събитието ще привлече 120 участници от Балканите, Европа и САЩ. 
						*** 
						
						Хърватският град Син бе домакин на първия фестивал на науката, който се проведе от 12 до 17 април. Около десет от най-добрите учени на Хърватия изнесоха лекции, за да подпомогнат развитието на науката в страната. 
						*** 
						
						Сръбският министър на енергетиката и минното дело Петър Шкундрич откри на 12 април експозиция, посветена на 40-годишнината от използването на изчислителни методи в минната индустрия на Сърбия. Сбирката, която е изложена в галерията на Академията на науките и изкуствата (САНИ), обхваща периода на научни изследвания, развитие и прилагане на изчислителните технологии в този сектор. 
						
						(Различни източници -- 12/04/10-19/04/10)

Изборният резултат усложнява кюрдската реформа
					20/04/2009
					Политиката на премиера Ердоган на модерни реформи срещна спънки, когато гласоподавателите в югоизточната част на страната не гласуваха за неговата партия в местните избори, избирайки по-радикалната Партия на демократичното общество.
					От Айхан Шимшек за Southeast European Times -- 20/04/09
 
					 
						
Неотдавнашните местни избори донесоха големи придобивки за Партията на демократичното общество. [Гети Имиджис]
						Местните избори в Турция, проведени на 29 март, разклатиха перспективите за решаване на проблемите на кюрдите. Партията на демократичното общество (ПДО), за която се смята, че е свързана с терористичната Кюрдска работническа партия (ПКК), спечели почти във всички големи общини в югоизточната част на страната с преимуществено кюрдско население. 
						Резултатът бе тежък удар срещу премиера Реджеп Тайип Ердоган и неговата Партия на справедливостта и развитието (ПСР), която се стреми да получи подкрепа сред кюрдите за политиката си на умерени реформи. 
						ПДО спечели кметски места в града със символично значение Диарбекир, както и в седем други малки и 50 големи градове в Югоизточна Турция, което е с четири малки и 18 големи градове повече в сравнение с местните избори през 2004 г. 
						Партията на Ердоган се надяваше да спечели в 100 общини в Източна и Югоизточна Турция, осигурявайки на премиера по-силен мандат за програмата му на реформи, изолирайки и отслабвайки ПКК. 
						ПСР мобилизира всичките си сили в преследването на победа. Партията наскоро откри първия кюрдски телевизионен канал чрез държавната телевизия ТРТ. Държавни служители раздадоха награди като хладилници и перални. Самият Ердоган посети ключови градове в региона и обеща повече инвестиции, работни места и по-добри социални услуги. 
						Усилието, което предизвика значителни критики от страна на опозицията в Турция, не даде резултат. Партията загуби 15% от гласовете в сравнение с резултатите през 2007 г. и спечели само четири кметски места. 
						Лидерите на ПСР обвиниха ПКК. "Не бе възможно да се проведе успешна кампания в регионите, където терористичната ПКК заплашване гласоподавателите и представители на партията", заяви пред репортери главният преговарящ на Турция в ЕС Егемен Багис. 
						Според сътрудника на "Милиет" Таха Акойол резултатът може да се интерпретира като "силен сигнал за тревога". Политиката на ПДО, радикалният й подход и усещането на кюрдите, че се намират под натиск, са важни фактори, които доведоха до изборните резултати, пише Акойол и добавя, че резултатът ще затрудни намирането на решение на кюрдския проблем в близко бъдеще. 
						
"Това е предупреждение за разбирането на ПСР за националистическо, авторитарно, еднопартийно управление", заяви лидерът на ПДО Ахмет Тюрк. [Гети Имиджис]
						Лидерът на ПДО Ахмет Тюрк обаче окачестви победата като триумф на демокрацията и призова ПСР да промени своя подход. 
						"Това е предупреждение за разбирането на ПСР за националистическо, авторитарно, еднопартийно управление. Това е предупреждение за ПСР за спирането на реформите на ЕС, за отлагането на дебата за нова конституция и за ограниченото й разбиране на демокрацията като демокрация само за себе си", каза Тюрк. 
						 ПДО иска радикални промени на турската държавна система - включително нова конституция, която ще признае автономията на кюрдите - и защитава идеята за всеобща амнистия за бойците на ПКК. 
						Въпреки че сега партията е с по-голямо самочувствие, повечето анализатори не очакват, че тя ще спечели някакви големи отстъпки от ПСР в краткосрочен план. До днес Ердоган отказва да разгледа назначаването или дори да се срещне с член на ПДО. Вместо това той укори партията, че отказва да признае, че ПКК е терористична групировка и че не заклеймява атентатите й. 
						Седат Бозкурт, високопоставен журналист и шеф на бюрото на Фокс ТВ в Анкара, твърди, че партията на Ердоган е попаднала в политически капан, поставен от ПДО. 
						 "За да се подкопае кюрдската подкрепа за ПСР, лидерите на ПДО възприеха по-ожесточена и радикална реторика", заяви Бозкурт за Southeast European Times. "Те поставиха радикални искания... остро критикувани от премиера Ердоган и лидерите на ПСР. Тази тактика отново постигна целта си, обединявайки кюрдските гласоподаватели около ПДО." 
						Според Бозкурт ПСР трябва да изпълни исканията на кюрдите за идентичност, ако иска отново да спечели доверието и гласовете им. 
						
Турският премиер Реджеп Тайип Ердоган отдавна обещава ново отваряне към югоизтока. [Гети Имиджис]
						Ердоган отдавна обещава ново отваряне към югоизтока. По време на важно посощение в Диарбекир през 2005 г., той обеща да признае "кюрдската реалност" и дори предложи ново определение за гражданство. Подновеното насилие от страна на ПКК обаче през следващите месеци предизвика гнева на Турция и доведе до нарастване на политическия натиск от страна на националистите. 
						В продължение на години терористите на ПКК използват планинската част на Северен Ирак като своя база за нападение срещу Турция. Кървите сблъсъци са отнели живота на почти 40 000 души от 1984 г. насам. 
						Ръководството на ПДО все още е далеч от заклеймяването на терористичната групировка и все още поставя тежестта за намиране на мирно решение върху турското правителство, а не върху ПКК. 
						Сега всички погледи са обърнати към предложената Международна кюрдска конференция, насрочена за началото на май в град Арбил в Северен Ирак. ПДО планира среща на всички кюрдски групировки от Турция, Ирак, Сирия и Иран, както и на представители на ПКК. Местните медии загатват за възможно обявяване от страна на ПКК на условията й за примирие. 
						Акойол обаче не вижда бърз край на тероризма на ПКК, нито решение в краткосрочен план. 
						 "Това, което може да намали етническото напрежение в дългосрочен план е политиката на демократични реформи, която ще отрази зачитането ни на кюрдската идентичност, както и политиката на социална интеграция, която ще укрепи нашия съюз", каза той. "Но за да постигнем тази цел, всички ние, включително опозиционните CHP и MHP [трябва] да осигурят "ново отваряне" заради бъдещето на Турция". 
						Положението се усложнява допълнително от напрежението във взаимоотношенията между управляващата партия на Турция и военните в страната, които се смятат за пазители на светската държава. Секуларистите имаха спорове с Ердоган и пaртията му за предполагаема "ислямистка" програма, докато военните призовават за по-твърда линия спрямо кюрдските въпроси. 
						Тази седмица главнокомандващият турската армия изрази подкрепа за разширяването на културните права, доколкото това се прави на основата на турско гражданство. 
						В обръщение пред военната академия във вторник генерал Илкер Базбуг заяви, че проблеми като безработицата и липсата на възможности изкушава млади кюрди да се включат в ПКК, и че борбата срещу тероризма изисква "всеобща стратегия" и евентуални промени в законите. 
						Той обаче изключи идеята за признаване на кюрдската идентичност в нова конституция и подчерта, че Турция не е държава, основана върху етничността. 
						"Турската идентичност е обща индентичност (супра-идентичност), отнасяща се до всички равнопоставени граждани на Турция без оглед на етническия им произход", каза Базбуг.

Според Фейт отношенията на Косово със Сърбия са приоритет
					15/01/2010
					 
						ПРИЩИНА, Косово -- Уреждането на отношенията със Сърбия стои на първо място в списъка на международните предизвикателства за правителството тази година, каза в четвъртък (14 януари) ръководителят на Международната гражданска служба Питер Фейт по време на среща с Хашим Тачи, министър-председател на страната. Фейт добави, че въпреки солидните постижения на правителството през 2009 г., предизвикателствата остават.
						Други новини -- В четвъртък ръководителят на ЮЛЕКС Ив дьо Кермабон посети новосъздадената община Ранилуг с преобладаващо сръбско население, където отхвърли ръководените от Белград паралелни структури в Косово. "Силни, честни и многоетнически правоналагащи институции за всички общности са единствената възможност. Това ще бъде гаранция за справедливо правосъдие и ще обезсмисли т.нар. паралелни структури," каза Дьо Кермабон. (Зери, Коха Диторе, Лайм, Експрес, Косова Сот - 15/01/10; РТК, Кохавижън - 14/01/10)

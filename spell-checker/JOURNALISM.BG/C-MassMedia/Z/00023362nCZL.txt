Лайчак: "ССА е главен приоритет, а реформата в полицията е необходима"
					27/07/2007
					 
						САРАЕВО, Босна и Херцеговина (БиХ) -- Върховният преставител в БиХ Мирослав Лайчак заяви в интервю в четвъртък (26 юли), че подписването на Споразумение за стабилизация и асоцииране (ССА) с ЕС е негов основен приоритет в краткосрочен план. Той каза, че реформата в полицията е от решаващо значение за постигането на тази задача и че е оптимист, че проблемът ще бъде решен до края на септември.
						"Аз приех своя мандат в неговата цялост и нямам право да отхвърля която и да било част от него, особено такава важна негова част", каза той в отговор на въпроса дали ще използва "Бонските правомощия", за да наложи реформата, ако преговорите между местните политически лидери се провалят. "Аз няма да скрия факта, че желая успех. За мен мярата за един такъв успех е да видя БиХ в процеса на стабилизация и асоцииране, една БиХ, която постига реален напредък."
						Други новини -- Ръководителката на офиса на СВП в Баня Лука Кларис Пастори подаде оставка. Пастори, която ръководеше офиса от ноември 2006 г., се е оттеглила по лични причини. (Дневни Аваз - 27/07/07; Уебсайт на СВП, РТРС, НТВ Хаят - 26/07/07)

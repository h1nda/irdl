Бизнес: Ръст на туризма в България 
					10/11/2006
					От януари до септември чужденците, посетили страната, са се увеличили с 5 %. Още в деловите новини: сключен бе договор за построяването на четири малки водноелектрически централи в Босна и Херцеговина; македонският дистрибутор на горива "Макпетрол" заяви, че ще открие рафинерия за биодизел в Скопие.
					
 
					 
						
Туристи карат ски в планината Витоша край София. Скиори чужденци изпълват високопланинските български курорти, привлечени от добре поддържаните писти и ниските цени. [Гети Имиджис]
						Броят на чуждестранните туристи, посетили България през периода януари-септември 2006 г., се е повишил с 5,1 % спрямо миналата година, според последните данни на Националния статистически институт. Данните сочат, че увеличението се дължи до голяма степен на посещенията на румънски туристи, които през същия период са се увеличили 2,2 пъти спрямо миналата година и представляват три четвърти от общия ръст. 
						*** 
						Седем компании - две албански, три швейцарски, една германска и една чешка - участваха в търга на албанското правителство за внос на електроенергия през 2007 г., съобщи държавната енергийна компания КЕШ във вторник (7 ноември). Нито един от кандидатите обаче не е предложил да достави цялото количество електроенергия от 2,2 млн. мегаватчаса. Очаква се цената на потенциалната сделка да бъде около 162,8 млн. евро. 
						*** 
						Правителството на Германия одобри отпускането на заем от 2,6 млн. евро на Aлбания за подпомагане на малките и средни предприятия (МСП) по силата на двустранно споразумение, подписано в Тирана в сряда (8 ноември). 
						*** 
						Базираната в Мостар компания "Амитеа" ще инвестира 7,9 млн. евро в построяването на четири малки водноелектрически централи в община Конич, Босна и Херцеговина. Съгласно договора строителството трябва да завърши за две години. 
						*** 
						Външнотърговският дефицит на Македония е достигнал рекордната стойност от 945,7 млн. долара през периода януари-септември 2006 г., според официални данни. Общият търговски обем е бил 44,4 млрд. долара – 60,7 % от които внос и 39,9 % износ. През този период ЕС е останал основният търговски партньор на страната. 
						*** 
						Водещата хърватска фармацевтична компания "Плива", която наскоро бе закупена от американската "Бар Фармасютикълс", съобщи за спад от 12 % в общите приходи за периода януари-септември. Според компанията спадът се дължи на факта, че получаваните в Съединените щати приходи от патентни права са намалели със 126 млн. долара поради изтичането на сроковете на патенти. 
						*** 
						
Македонският дистрибутор на горива "Макпетрол" заяви в сряда (8 ноември), че ще открие рафинерия за биодизел в Скопие в средата на следващата година. "Макпетрол" смята да инвестира около 5 млн. евро в проекта, като се очаква годишно производство от около 30 000 тона биодизел. 
						*** 
						Световната банка одобри заем от 180 млн. долара за Румъния за подобряване на пътната инфраструктура. Кредитът е със срок на изплащане 17 години и 5-годишен гратисен период и е предназначен за модернизация на съществуващата пътна и железопътна инфраструктура, понижаване на транспортните разходи и подобряване на икономическата конкурентоспособност. 
						*** 
						Министерството на отбраната на Турция и американската фирма "Сикорски Еъркрафт Корпорейшън" подписаха договор за продажбата на 17 нови хеликоптери S-70B "Сийхок" на Анкара. Изпълнението на договора ще започне през 2009 г., според официалните изявления. 
						
(Различни източници – 03/11/06-10/11/06)

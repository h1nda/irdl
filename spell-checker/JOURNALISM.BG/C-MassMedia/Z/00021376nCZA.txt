Процес по обвинения в тероризъм завърши в Сараево с осъдителни присъди
					25/01/2007
					Процесът срещу четирима мъже, обвинени в заговор за терористични нападения в Европа, завърши този месец в босненския съд, но адвокатите на обвиняемите заявиха, че ще обжалват присъдата.
					От Денис Джидич за Southeast European Times от Сараево – 25/01/07 
 
					 
						
Четиримата бяха съдени и получиха осъдителни присъди от Съда на БиХ. [Правителство на БиХ]
						Четирима мъже, обвинени в заговор за организиране на терористични нападения в Босна и Херцеговина (БиХ) или на други места в Европа, бяха признати за виновни на 14 януари от Съда на БиХ в Сараево. 
						Съдебният състав по делото постанови, че Мирсад Бекташевич и Абдулкадир Джесур са закупили експлозиви с намерението да извършат терористичен акт и че Байро Иканович и Сенад Хасанович са им помагали в подготовката. Беткашевич, на 19 г., е гражданин на Швеция, а Джесур, на 18 г., е турски гражданин, живял в Дания. Другите двама мъже са босненци. 
						Бекташевич, Джесур, Иканович и Хасанович бяха осъдени съответно на 15, 13, 8 и 2 и 1/2 години затвор. 
						Най-малко 19 кг експлозиви бяха открити у Бакташевич, отбеляза председателят на съдебния състав Мирза Юсуфович. Обвиняемият също така е бил подготвил пояс за самоубийствен атентат, който бил готов за използване по време на ареста му. 
						Полицията откри също оръжия и други фабрично произведени експлозиви, различни други устройства, които е можело да бъдат използвани за задействане на бомби със закъснител, както и видеозапис с инструкции за приготвяне и използване на експлозиви. 
						На видеокасетата се чува глас, който казва "Аллах акбар, тези оръжия ще бъдат използвани срещу онези, които убиват нашите братя и изпращат войниците си в Ирак и Афганистан." Гласът е на Бекташевич. 
						"Притежанието на взривни устройства, оръжия и други материали от обвиняемия с намерението да бъдат използвани в терористично нападение представляват умишлени действия, които могат да причинят сериозна вреда на БиХ и нейното правителство, както и на международните организации, намиращи се в момента в БиХ," каза Юсуфович. 
						Бекташевич и Джесур са нападнали полицаите, дошли да ги арестуват, обстоятелство, което също е взето под внимание при определянето на присъдата. 
						Съдебният състав по процеса заяви, че е отхвърлил аргументите на защитата, че Бекташевич и Джесур са били в Сараево само за да отпразнуват рамазан. 
						Шемсо Темин, адвокатът на Бекташевич, заяви, че не е извършен терористичен акт. Обвиняемите трябва да получат най-много три години за незаконно притежание на оръжие и взривни материали. 
						Присъдата е "драстично и необичайно наказание", каза Темин, обещавайки да обжалва. 
						"Продължаваме да твърдим, че няма доказателства за извършването на престъпен терористичен акт. Ние ще обжалваме и ще видим как ще тръгнат нещата оттам нататък," заяви адвокатът на защитата Идриз Каменица.

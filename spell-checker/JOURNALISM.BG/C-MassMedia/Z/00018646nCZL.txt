Премиерът на Турция Ердоган призова за по-силна секуларна система
					21/05/2006
					 
						АНКАРА, Турция -- Министър-председателят на Турция Реджеп Тайип Ердоган призова в събота (20 май) за удвояване на усилията за укрепване на демокрацията и секуларната система след атентата във Върховния административен съд в Турция, при който бе убит висш съдия, а четирима бяха ранени. В същото време той упрекна началника на генералния щаб Хилми Озкок, че е оценил положително демонстрациите в Анкара в четвъртък, когато десетки хиляди излязоха на улицата в протест срещу атентата и в защита на секуларизма в Турция. "Очакванията за продължение на подобни реакции и окуражаването им не е правилният подход. Ние трябва да положим усилия, за да укрепим спокойствието, мира и единството", заяви Ердоган.
						Междувременно местните медии съобщават, че е бил арестуван мъж, за когото се предполага, че е организирал престрелката в съда. Самоличността му бе установена. Той е Музафер Текин, бивш военен офицер, който принадлежи към организация, наричаща се Отряд за патриотични действия. Стрелецът, 29-годишен адвокат от Истанбул Алпарслан Арслан, е бил член на същата група. Други осем души, свързани с групировката, също са били разпитани. Съобщава се, че Текин е в болница, където лекуват рана в гърдите му, която сам си е причинил. Състоянието му се определя като добро. (AФП, Би Би Си - 20/05/06)

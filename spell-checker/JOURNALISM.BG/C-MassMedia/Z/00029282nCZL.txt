Представителят на ЕС Фейт поиска помощта на Белград в Северно Косово
					12/02/2009
					 
						ПРИЩИНА, Косово -- В сряда (11 февруари) специалният представител на ЕС в Косово Питер Фейт заяви пред Комисията по външни работи на Европейския парламент (ЕП), че въпреки че климатът на сигурност в Косово е задоволителен, ситуацията остава нестабилна. Фейт призова Сърбия да демонстрира по-добро сътрудничество за подобряването на ситуацията в Северно Косово. "Може да има все повече сърби, които да се отзоват и да сътрудничат с централните власти", каза Фейт. "Би било от голяма помощ, ако те получат повече подкрепа от Белград", добави той. В своето обръщение Фейт посочи също така и някои постижения на Косово от обявяването на независимостта миналия февруари насам, включително приемането на конституцията. В същото време обаче той разкритикува правителството за липсата на прозрачност и отправи призив за повече отчетност във връзка с изразходване на средствата и даренията.
						Други новини от сряда -- Сърбите от село Грабовац, северно от Митровица, организираха протест срещу новите Косовски сили за сигурност (КСС). Те се помъчиха на попречат на установяването на мобилен наборен център на КФОР за регистриране на евентуални желаещи да служат в КСС, като заявиха, че КСС противоречат на Резолюция 1244 на Съвета за сигурност на ООН. Председателят на общинския съвет Драгиша Милович говори пред протестиращите и ги убеди да се разпръснат мирно.
						Междувременно в сряда говорителят на НАТО Джеймс Апатурай призова сърбите да се присъединяват към КСС, в които има запазени квоти за сърби, а не да протестират срещу тях. (Коха Диторе, Би Би Си, РСЕ, Зери, Косова Сот - 12/02/09; АФП, РТК, Кохавижън, ТВ 21, Телеграфи - 11/02/09)

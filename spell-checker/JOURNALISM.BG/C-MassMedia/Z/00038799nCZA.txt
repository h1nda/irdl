Напрежението се покачва с приближаването на сирийски войски към турската граница
					24/06/2011
					Нежелаещи да напуснат родината си и обърнали поглед към Турция за защита, няколко хиляди сирийци от палатков лагер на границата се изправят пред несигурно бъдеще.
					От Александър Кристи-Милър за Southeast European Times от Хирбет ал Джоз - 24.06.2011 г. 
 
					 
						
Бежанските лагери се превърнаха в център на опозицията срещу бруталната сирийска разправа с демонстрантите, искащи демокрация. [Александър Кристи-Милър]
						”Искаме Хирбет ал Джоз да бъде част от Турция”, заявява Абдула, млад контрабандист, и сочи към веещия се турски флаг на върха на дърво недалеч от границата. 
						Негови приятели са издигнали знамето там като израз на широко разпространената надежда сред сирийските изселници, живеещи в построен с подръчни материали лагер извън селото, че турската армия ще ги защити от силите на президента Башар Асад. 
						Разположен в полезрението на турските граничари, лагерът е обитаван от около 3 500 души, нежелаещи да изоставят живота и собствеността си, като се отправят към бежанските лагери в Турция, но твърде наплашени, за да се завърнат по домовете си. 
						Преди две седмици Дамаск започна военна операция в района, твърдейки, че „въоръжени бандити” стоят зад предполагаемото избиване на 120 войници в град Джиср ал Шагур. 
						Оттогава хиляди напуснаха градове и села в близост до турската граница, като около 11 000 души, главно жени и деца, сега живеят в лагери на територията на Турция. 
						С приближаването на сирийските войски към границата обаче живеещите в лагери там добавят несигурен елемент в отношенията между Анкара и Дамаск, които вече бяха обтегнати от бруталния отговор на режима на Асад срещу продемократичните демонстрации. 
						От турското гранично село Гювечи репортери на SETimes наблюдаваха войски и военни транспортни средства в Хирбет ал Джоз, както и въоръжени мъже във военни униформи, промъкващи се по покривите, за които местните сирийци твърдят, че са снайперисти. 
						„Всяко военно действие по границата ще прекъсне окончателно вече напрегнатите отношения между Турция и Сирия”, сподели Гьокхан Бачик, ръководител на Центъра за близкоизточни изследвания в Университета "Зирве" в Газиантеп. 
						Междувременно лагерът в Хирбет ал Джоз, едно от малкото места на сирийска територия, където дисидентите могат открито да се противопоставят на правителството без страх от арест, се превърна в център на все по-организираното сирийско опозиционно движение. 
						В неделя, 12 юни, активисти от лагера обявиха създаването на „Национален съвет” за съпротива срещу режима на Асад. Предишния ден сирийската армия нахлу в град Бдама, само на 10 км от лагера, и отряза жизнено важни пътища за снабдяването на лагера. 
						Оттогава тътенът на огнестрелните оръжия се приближава все повече и в сряда, 22 юни, активисти съобщиха, че седем танка и четири бронетранспортьора са спрели на само два километра от селото. 
						Мнозина от обитателите на лагера вярват, че сирийската войска има споразумение с Турция да не се приближава до границата. Говорител на турското външно министерство заяви, че такова споразумение не съществува, но сирийската армия не е била разполагана по границата вече повече от две десетилетия. 
						Някои хора от лагера твърдят, че турски военни хеликоптери дори са навлизали в сирийското въздушно пространство, след като силите на Асад са нахлули в Бдама. 
						„Когато сирийската армия нахлу в Бдама, аз лично и други хора видяхме два хеликоптера да прелитат от Турция насам. Когато те достигнаха района, сирийските войски се оттеглиха”, заяви Махмуд Муса, на 39 г., директор на училище в гр. Бдама. Турското външно министерство отрече тези твърдения. 
						Петер Букхерт, директор по извънредните ситуации към „Хюман Райтс Уоч”, който разследва сирийската военна операция в района, вярва, че се развива ситуация на „безизходно положение”. 
						„За нас е ясно, че турската армия е заявила на сирийската армия, че не може да навлезе в тази последна долина”, каза той. „Сега съществува доста напрегната патова ситуация между сирийската и турската армия за това какво ще последва. 
						Без наличие на чиста вода в лагера и с главен източник на хранителни продукти, минаващ през турски контрабандни пътища, Червеният полумесец на Турция е започнал доставката на помощи в граничния пункт. 
						Но в ситуация, когато малцина сирийци са склонни да се вслушат в призива на своето правителство да се завърнат по домовете си, изглежда няма лесно решение. 
						„Ще се завърна у дома само ако Башар Асад си отиде”, заявява Анас, 22-годишен мъж от Джиср ал Шугур, който има огнестрелна рана в крака, получена, както твърди той, когато автобусът, в който е пътувал, е бил обстрелван от снайперисти. 
						„Но мисля, че този момент не е далеч, най-много два-три месеца”.

НОВИНИ ОТ ПОСЛЕДНИЯ ЧАС: Посредникът на ООН огласи в Прищина плана си за Косово
					02/02/2007
					 
						ПРИЩИНА, Косово, Сърбия -- Посредникът на ООН Марти Ахтисаари бе в Прищина в петък (2 февруари), за да представи плана си за бъдещето на Косово. Той се срещна с косовския президент Фатмир Сейдиу и с други лидери, пред които очерта параметрите на предложението. В разговор с представители на медиите непосредствено след разговорите Сейдиу каза, че пакетът предлага "многоетническа държава с многоетническа конституция и право да канидатства за членство в международни организации." Опозиционният лидер Ветон Сурои заяви, че пакетът "има всички елементи на държавността освен наименованието". 
						"Решението за статута на Косово е цялостно предложение, което ще гарантира спазването на правата на общностите и техните членове, децентрализация на правителството и опазване и защита на културното и религиозното наследство," каза Ахтисаари пред репортери. Защитата на правата на косовските неалбански общности е основен приоритет на плана. Косово трябва да приеме конституция, която ще създаде конституционни и икономически условия и сигурност за изграждането на многоетническо, демократично и процъфтяващо Косово, каза Ахтисаари. Друг важен елемент от плана ще бъде мандатът на бъдещото международно гражданско и военно присъствие в Косово, което да следи за изпълнението на решението и да помага на косовските власти за гарантирането на мира и сигурността в Косово.
						Междувременно Информационна агенция "Фокус" предаде, че косовската полиция е изготвила специален оперативен план, целящ запазване на обществения ред и предотвратяване на ескалация на напрежението. Говорителят на местната полиция генерал-майор Решат Малич заяви, че полицията не смята, че в момента съществуват заплахи за сигурността. От друга страна обаче, косовско албанско движение, самоназоваващо се "Самоопределение", призовава за демонстрации срещу предложението за статута. (АП, Ройтерс, Файненшъл Таймс, АФП, БиБиСи, Блиц - 02/02/07; Бета, Макфакс, Фокус, МРТ, Синхуа - 01/02/07)

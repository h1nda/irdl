Eкотуризмът в Югоизточна Европа се разраства
					13/06/2012
					Световната икономическа криза и ограниченията на съвременния начин на живот променят облика на туризма на Балканите. 
					От Мария Паравентес за Southeast European Times от Атина -- 13/06/12
 
					 
						
Около 800 000 туристи годишно посещават село Станишич, близо до Биелина в Североизточна БиХ. [Бедрана Калетович/SETimes]
						От Гърция до Румъния общините в Югоизточна Европа се възползват от нарастващия интерес сред пътуващите да избягват традиционните места за ваканция за сметка на непокътнати малки общности и села за щадящи природата бягства от ежедневието. 
						Тенденцията, позната като екотуризъм, насърчава социално отговорното пътуване и устойчивостта на околната среда. Посетителите се надяват да почерпят знания за това, как живеят местните жители, и да опазят региона също толкова непокътнат, колкото е бил преди пристигането им. 
						Популярността на този вид туризъм нараства и защото регионът преживява трудни финансови времена. Поради икономическия спад в последно време екотуризмът предлага устойчиво развитие на туризма, като дава възможности за растеж на местните общности, подкрепяйки местните икономики и създавайки работни места. 
						"Има хора, които са загрижени за околната среда и са ентусиазирани да научат повече за местния начин на живот", каза за SETimes Тасос Гургурас, съсобственик на туристическото селище "Милия Маунтин Ритрийт" на о. Крит.
						Има многобройни възможности в целия регион, тъй като много държави рекламират екотуризма - гръцкият Цикладски остров Кея; малки села в цяла Сърбия, традиционните "Галички сватби" в македонските села около Охрид, Преспа и Берово; уникалната смесица между албанското наследство и сръбската православна вяра в косовските общини Призрен, Дяково, Печ и Дечани; хостелите в Бистрица, Молдова, на края на Източните Карпати. 
						"Миналата година имахме гости от пет европейски държави, които се наслаждаваха на престоя си в нашето село", каза Небойша Страхинич от екоселището "Връмджа" в Сърбия, което беше реновирано и създадено за печалби от туризъм. През 2010 г. екотуризмът е донесъл на сръбската икономика 100 млн. евро - около 16 % от общите приходи от туризъм. 
						Сърбия е определила екотуризма като потенциален източник на икономически растеж, регионално развитие, увеличаване на заетостта и евентуално подобряване на имиджа на страната като цяло, заяви министърът на икономиката и регионалното развитие Небойша Чирич. 
						"Повече от 1 000 домакинства от 70 общини работят в екотуризма [и] генерират печалба колкото 1 000 малки фабрики", заяви Чирич за SETimes. 
						Най-известното място за екотуризъм в Македония е град Крушево, който е отворен през юли и август всяка година. Градът е домакин на пресъздаването на историческите събития от Илинден, в което участва целият град и туристите са поканени да участват и да носят дрехи от онази епоха. 
						Ранко Петрович, мениджър на проекта "Крушево", казва, че събитието е съживило града. 
						"Допреди няколко години цената на недвижимите имоти беше изключително ниска, около 5 000 евро - днес обаче, благодарения на развитието в резултат на проекта, цените на къщите са десет пъти по-високи", каза Петрович за SETimes. 
						В Румъния има 3 000 частни хостела, които членуват в Националната асоциация за екологичен и културен селски туризъм. Мария Стоян, председател на асоциацията, каза, че все повече хостели се присъединяват въпреки проблемите, които срещат малките фирми. 
						"Има пречки навсякъде, както във всяка друга дейност. Прекалената бюрокрация при получаването на всички необходими документи, слабо развитата инфраструктура - пътища за достъп, канализационна система, електрификация или газификация - и високите данъци", каза тя. 
						За много хора обаче отплатата си заслужава рисковете. 
						Олаф Андершон, учител от Швеция, който е посетил Косово с учениците си, каза за SETimes, че етнотуристическият потенциал е много важен за привличането на международни посетители. 
						"Впечатлен съм от косовската култура и наследство. Рядкост е в такава малка държава... да се намери традиционно наследство в комбинация с османски, мюсюлмански, славянски и албански елементи. Косово има потенциал да привлече голям брой инвеститори чрез реклама на своето културно наследство и традиции", каза Андершон. 
						
						Кореспондентите ни в Белград - Биляна Пекушич, Сараево - Бедрана Калетович, Прищина - Мухамет Брайшори, Скопие - Мишко Талески, и Будапеща - Паул Чокою участваха в написването на този репортаж. 
					
					
				
			
					 
					
 
 

Царуването на „крал Ото” приключи
					25/06/2010
					По време на мандата му като треньор Гърция си спечели място на картата на световния футбол. Ерата на Рехагел обаче завърши с отпадането на отбора от турнира за Световната купа.
					От Панайотис Кумантарос и Х. К. Цанис за Southeast European Times от Полокване – 25/06/10
 
					 
						
Ото Рехагел е треньор на гръцкия отбор от девет години. [Гети Имиджис]
						Гърция се представи добре срещу Аржентина, като се има предвид, че отборът на Диего Марадона е един от фаворитите за победата на Световното първенство през 2010 г. 
						В крайна сметка обаче отборът не успя да поправи загубата с 0:2 от Република Корея в първия кръг, заради която класирането му за следващия етап се превърна в херкулесова задача въпреки последвалата победа срещу Нигерия. 
						Загубата от Аржентина отбелязва края на една епоха, тъй като треньорът Ото Рехагел обяви своето дългоочаквано оттегляне от отбора, който ръководи през последните девет години. 
						Неговото наследство включва Европейското първенство през 2004 г., квалификациите за турнира на УЕФА през 2008 г., квалификациите за Световното първенство в Южна Африка и, разбира се, мълниеносното издигане на гръцкия отбор в международната класация на ФИФА. 
						Рехагел предпочете да не лети обратно за Атина с отбора, за да присъства на някои от мачовете от втория кръг. Само времето ще покаже дали неговото напускане е било общо решение, или „крал Ото”, както той често е наричан от местната преса, е огорчен. 
						Смята се, че известният португалски треньор Фернандо Сантуш вероятно ще наследи 72-годишния Рехагел. След като прекара известно време на резервната скамейка на „голямата тройка” на Португалия -- „Порто”, „Спортинг” и „Бенфика” -- Сантуш, на 55 г., беше треньор на три от най-популярните отбори в Гърция – АЕК (Атина), „Панатинайкос” (Атина) и ПАОК (Солун). 
						Ако прогнозите се окажат верни, се очаква той да вкара "младежка вълна" в отбора, чиито най-известни играчи са на възраст 30-35 години. 
						Извън терена проблемите със сигурността, които тегнат над турнира за Световната купа в Южна Африка, ясно проличаха както на стадиона „Питър Мокаба” в планинския град Полокване, така и извън него. 
						Съобщено бе, че група гръцки фенове е била тормозена по пътя към стадиона, а в спортното съоръжение цареше безпорядък. Един от основните спонсори на първенството за Световната купа – мултинационална марка бира – продаваше свои продукти на стадиона. 
						Що се отнася до играта на терена, предварителните изявления на Марадона за възможна груба игра срещу звездите на отбора се оказаха безпочвени, тъй като нито един аржентински играч не получи дори и лека травма. За разлика от това, се наложи тримата най-добри гръцки играчи да бъдат заменени заради получени по време на мача травми. 
						Преди защитникът Мартин Демикелис да спре една отбита топка и да я насочи към гръцката врата в 76-ата минута, „вълшебникът” Меси беше охраняван почти непрекъснато от младия краен защитник на ФК "Генуа" Сократис Папастатопулис, чието стабилно представяне по време на турнира за Световната купа през 2010 г. може да бъде неговият билет към по-голям клуб. 
						Представителите на гръцката преса бяха отседнали в хотела, където бяха настанени играчите и екипа на Аржентина. Той се оказа привлекателен център за аржентинските и местните фенове, много от които, въоръжени с вувузели, които огласяват цялото Световно първенство, а също и с барабани и акордеони, превръщаха Полокване в малък Буенос Айрес. 
						Въпреки това мерките за сигурност бяха изключително строги, като феновете и пресата не бяха допуснати до играчите в хотела.

Роднини на жертвите от Сребреница дадоха под съд Холандия и ООН
					05/06/2007
					Семейства на жертвите от клането в Сребреница през 1995 г. заведоха в понеделник съдебен иск срещу ООН и холандската държава, обвинявайки ги, че не са направили необходимото за предотвратяване на геноцида. 
					(AП, Ройтерс, АКИ, Гласът на Америка, Би Би Си, РСЕ/РС, Чанъл 4, Фена - 04/06/07)
 
					 
						
Около 6 000 роднини на жертви от клането в Сребреница заведоха съдебен иск срещу холандското правителство и ООН. [Гети Имиджис]
						Роднини на жертвите от клането в Сребреница през 1995 г. предприеха в понеделник (4 юни) съдебни действия срещу ООН и Холандия за това, че са позволили хиляди босненци да бъдат избити от босненските сръбски сили. 
						 "За майките и другите оцелели целта не е финансова -- става въпрос за удовлетворение," каза пред АП Марко Геритсен, адвокат от холандската юридическа фирма "Ван Дипен Ван дер Кройф", която представлява около 6 000 оцелели роднини на жертвите на най-жестокото клане в историята на Европа след Втората световна война. 
						На 11 юли 1995 г. сили под командването на бившия босненски сръбски командир Ратко Младич завладяват стратегически разположения анклав Сребреница, тогава убежище под закрилата на ООН, подслонило хиляди босненски мюсюлмани. 
						Около 450 холандски войници, служещи в мисията на ООН, отговарят за отбраната на района. Инструктирани да стрелят само при самозащита, мироподдържащите части не успяват да предотвратят отвеждането с автобуси на хиляди босненски мюсюлмани -- мъже и жени -- от босненските сръбски сили. 
						"Вследствие на това между 8 000 и 10 000 души загубиха живота си," гласи изявление на холандската адвокатска фирма от 1 юни. "През последните три години бе подготвено дело със солидни доказателства срещу холандската държава и ООН, които ще бъдат подведени съвместно под отговорност за падането на анклава и геноцида, който бе извършен там." 
						Холандия досега твърдеше, че ООН е изоставила холандските мироподдържащи части, като не им е предоставила въдушна подкрепа. Позовавайки се на публични документи обаче адвокатите заявяват, че са налице доказателства за това, че група висши холандски военни всъщност са попречили на предоставянето на въздушна подкрепа от страх, че силите им може да попаднат под приятелски огън. 
						"Не е вярно, че холандските войници са били изоставени от ООН," каза Геритсен. "Имало е решение на високопоставени холандски офицери, съвместно с холандската държава, да се направи така, че въздушната подкрепа да бъде отказана." 
						През 2002 г. Холандският институт за военна документация публикува доклад за клането в Сребреница, в който сне от холандските сили отговорността за убийствата и хвърли вината върху политиците за това, че са ги изпратили на невъзможна мисия. Това доведе до оставката на правителството на премиера Вим Кок. 
						Геритсен каза в понеделник, че освен помощите в размер на 20 млн. щатски долара, които холандското правителство дава на БиХ ежегодно, то трябва да обезщети и жертвите лично. Исканото обезщетение възлиза на 34 000 щатски долара за десет майки на жертви. 
						В понеделник 200 жени от групата, известна като "Майките от Сребреница", организираха шествие до канцеларията на холандския премиер Петер Балкененде близо до парламента, като носеха плакати с имената на жертвите. 
						"От 12 години очаквам този момент, ако и този път отнеме толкова време, това ще бъде нова несправедливост," заяви Мунера Субашич, председател на Финдацията на майките от Сребреница. "Няма сума, която да е достатъчна за смъртта на децата ни. Все пак може да достигнем до споразумение, ако те поемат отговорността." 
						Сред свидетелите, които адвокатите възнамеряват да привлекат, е бившият генерален секретар на ООН Кофи Анан, който тогава е отговарял за мироподдържащите операции на ООН и е признал, че са били допуснати "грешки в преценката" относно Сребреница.

При успех на "Ю Ес Стийл" чуждите инвестиции в Сърбия може да нараснат
		04/10/2005
		След като купи стоманодобивната фирма "Сартид" през 2003 г. "Ю Ес Стийл" съживи производството и стана най-големият износител на Сърбия и най-успешната сделка в приватизационния процес. 
		От Душан Косанович за Southeast European Times в Белград - 04/10/05
 
		 
			
"Ю ЕС Стийл" купи държавната фирма "Сартид" през 2003 г. [Ю ЕС Стийл]
			Успехът на "Ю Ес Стийл" в Сърбия може да привлече повече чуждестранни инвестиции в Сърбия и Черна гора, според финансовия директор на фирмата Джон Кеуйд. Той брифира заместник-помощника на държавния секретар на САЩ Росмари ДиКарло, която бе на посещение в Сърбия миналия месец за резултатите в стоманодобива след 2003 г., когато американската компания купи бившата държавна фирма "Сартид" и шестте й подразделения за 19 милиона евро, обещавайки да инвестира още 124,2 милиона евро през следващите пет години. 
			Като част от сделката, "Ю Ес Стийл", със седалище в Питсбърг, пое тригодишно задължение да дари почти 4,2 милиона евро за каузи като благосъстоянието на децата, спорта и културата. Компанията се превърна в двигател на местния икономически растеж, осигурявайки близо 9000 работни места в град Смедерово. Компанията е също и най-големият износител на Сърбия. През юни т.г. тя отново пусна в експлоатация ключова доменна пещ в Смедерово, като по този начин увеличи производството до 1,6 милиона тона през тази година с тенденция почти да го удвои до 2,2 милиона тона. 
			Тази операция стана една от най-успешните глави в сръбската приватизационна сага, процес, който бе спъван от липсата на регулиране, ширещи се твърдения за измама и корупция и множество други проблеми след като през 2001 г. законът проправи пътя за продаване на държавните активи. Около 1406 фирми са продадени до сега, според правителствени данни. 
			Докато бе в Сърбия и Черна гора, ДиКарло посети икономическия център за развитие, създаден от "Ю Ес Стийл" в центъра на Белград. Определяйки успеха на компанията като вдъхновение за всички потенциални инвеститори, тя заяви, че правителството на САЩ ще продължи да подпомага икономическото развитие на Сърбия. 
			В същото време, тя предупреди, че правителството трябва да направи всичко възможно да изпълни задълженията си пред международната общност, включително и обещанията, поети пред международните финансови институции, като МВФ. 
			Американският посланик в Сърбия и Черна гора Майкъл Полт се изказа в духа на забележките на ДиКарло, подчертавайки, че Вашингтон смята за много важно ускоряването на икономическото сътрудничество с балканската страна. Той заяви, че е оптимист по отношение на бъдещето, като същевременно отбеляза, че все още предстои да се преодолеят трудности. 
			От сръбското правителство зависи да отстрани съществуващите пречки пред функционирането на истинска пазарна икономика, особено в областта на приватизацията, която все още е бавен процес, и да съсредоточи усилията си в осъществяването на реформите и в преструктуриране на инфраструктурата, заяви Полт.

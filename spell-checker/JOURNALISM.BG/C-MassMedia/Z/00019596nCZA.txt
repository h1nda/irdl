Турция обмисля участието си в мироподдържащата мисия на ООН в Ливан
					15/08/2006
					Потвърждавайки отново готовността си за участие в бъдещата мироподдържаща мисия на ООН в Ливан, в понеделник Турция взе решение да изчака нова резолюция на Съвета за сигурност, която ще хвърли повече светлина върху мандата на мисията, преди да се ангажира с изпращането на свой контингент.
					(Ню Йорк Таймс, Гардиън - 15/08/06; AФП, АП, ФТ, АКИ, EUobserver, НТВ МСНБС, Търкиш Прес, Търкиш Дейли Нюз, Зама, Хюриет, Джърнъл ъв Търкиш Уикли - 14/08/06)
 
					 
						
Турция ще изпрати свои части в Ливан, след като Съветът за сигурност на ООН приеме нова резолюция, според официални лица. [Гети Имиджис]
						Часове, след като споразумението за прекратяване на огъня между Израел и "Хизбула" влезе в сила, турският премиер Реджеп Тайип Ердоган и висши представители на правителството и армията се срещнаха в понеделник (14 август), за да обсъдят евентуалното участие на страната в предложената от ООН мироподдържаща мисия в Ливан. 
						В последните седмици Турция многократно изразяваше готовността си да се присъедини към международна мисия за стабилизиране на Ливан. След близо два часа разисквания в понеделеник обаче държавниците решиха да изчакат изясняване на мандата на силите, преди да се анагажират с изпращането на свои части. 
						В изявление, публикувано след срещата, бе приветствана Резолюция 1701 на Съвета за сигурност на ООН, приета единодушно в петък. Турция, пише още в него, "оценява своята роля" във Временните сили на ООН в Ливан (ЮНИФИЛ), които се намират там от 1978 г. и в момента наброяват 2000 военнослужещи, но чиято численост -- по предложение на Съвета -- трябва да се увеличи до 15000 души. 
						От миротворците се очаква да държат бойците на "Хизбула" извън широката 30 км зона между "Синята линия" -- границата между Ливан и Израел, определена от ООН през 1978 г. -- и р. Литани в Ливан. 
						Съгласно резолюцията от петък от ливанското правителство и ЮНИФИЛ се очаква заедно да започнат разполагане на силите си в Южен Ливан, успоредно с изтеглянето на израелските войски от региона. 
						Полагат се интензивни международни усилия за осигуряване на ангажименти за изпращане на военни части и създаване на мандат за разширените сили на ЮНИФИЛ. 
						"Очаква се новата резолюция, която Съветът за сигурност на ООН ще приеме през идните дни, да внесе по-голяма яснота" относно условията за планираното разполагане на силите, цитира АФП изявлението на канцеларията на Ердоган от понеделник. "Турция ще обмисли евентуалния си принос в намирането на постоянно решение на проблема (в Ливан) в светлината на събитията." 
						На срещата в кабинета на Ердоган присъстваха външният министър Абдула Гюл, министърът на отбраната Вежди Гьонюл, напускащия поста началник-щаб на армията Хилми Йозкок и наследникът му, командващият на сухопътните войски Яшар Буюканът, който скоро встъпва в длъжност. 
						Репортаж от понеделник в турския ежедневник "Хюриет" намеква, че Турция, която е в приятелски отношения както с Израел, така и с Ливан, обмисля участие с небойна част от 800 до 1200 военнослужещи, която да има стриктно мироподдържаща роля.
						Всяко решение за участието на Турция в ЮНИФИЛ ще изисква издаване на правителствен указ и одобряването му от парламента. 
						Очаква се Франция, чийто генерал Ален Пелегрини понастоящем е командващ на ЮНИФИЛ, да запази отговорността за силите и след тяхното разширяване. Според съобщенията Франция се готви да изпрати най-големия контингент от около 5000 военнослужещи, докато от Италия се очаква да изпрати между 2000 и 3000 души. Други смятани за вероятни участници в международните сили са Австралия, Финландия, Индонезия, Малайзия, Нова Зеландия, Португалия и Испания. 
						Великобритания не предвижда сериозно участие. Германия още не е взела решение, но заяви, че би изпратила само небойни части.

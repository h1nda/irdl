Турция и Киргизия се стремят към засилване на търговията
					03/05/2011
					Географията, политическата нестабилност и ограничените икономически възможности се оказват препятствия.
					От Алина Лехтинен за Southeast European Times от Бишкек -- 03/05/11
 
					 
						
Премиерът на Киргизия Алмазбек Атамбаев (вдясно) обсъжда двустранните отношения с турския си колега Реджеп Тайип Ердоган по време на двудневното си посещение в Анкара миналата седмица. [Ройтерс]
						Преди седмица киргизкият премиер Алмазбек Шаршенович Атамбаев пристигна на двудневно посещение в Турция, където се срещна с висши държавни представители и участва в Турско-киргизкия търговски и инвестиционен форум, организиран от Турската конфедерация на бизнесмените и индустриалците. 
						"Точно сега е времето за инвестиции [в Киргизия]," каза Атамбаев в Анкара. "Ние сме братя и приятели. Имаме история, с която се гордеем. Бъдещето ни също ще бъде общо и славно." 
						Въпреки културните и исторически връзки между двете страни засилването на двустранните икономически връзки не е било лесно. 
						"Узбекистан и Туркменистан имат газ. Казахстан има нефт и газ. Таджикистан има алуминий," обясни Олег Самухин, транспортен икономист от Проекта на USAID за либерализиране на регионалната търговия и митниците. "Киргизия няма кой знае какво да предложи." 
						Търговията между Турция и Киргизия е била относително слаба - възлизаща на 160 млн. щ.д. през 2010 г., като 130 млн. щ.д. са от турски износ. За сравнение обемът на търговията на Турция с Казахстан и Туркменистан се е равнявал на 2 милиарда щ.д. с всяка, а с Узбекистан и Таджикистан съответно 1 милиард и 360 млн. щ.д. 
						В сряда (27 април) Турция дари 61 млн. щ.д. на Киргизия и отписа дълга от 51 млн. щ.д. на централноазиатската държава. Двете страни премахнаха и визовите си изисквания и обещаха да увеличат двустранната търговия до 1 милиард щ.д. през следващите пет години. 
						"Постигането на тази цел може да не бъде лесно заради икономическата ситуация в Киргизия. Има нужда от много усилия," каза експертът за Централна Азия Салих Доган от мозъчния тръст УСАК в Анкара. 
						"Киргизия не може да се съревновава с по-евтините китайски продукти," признава Алишер Санарбек Уулу от Киргизката пазарна асоциация. 
						Според Санарбек Уулу решението за предоставяне на безвизови пътувания в Киргизия за турските граждани е крачка в правилната посока за засилване на търговията. "Турските бизнесмени могат да идват тук, да проучват пазара и да намират партньори по-лесно без визи," каза той. "Това може да привлече повече турски инвеститори в Киргизия." 
						Понастоящем има около 300 турски фирми, работещи в Киргизия, които са инвестирали общо 500 млн. щ.д. в централноазиатската страна, каза турският вицепремиер Али Бабаджан. 
						Турските фирми обаче работят в трудна обстановка поради политическата и икономическа нестабилност в Киргизия. 
						Собственикът на турска фирма Орхан Екер е открил ресторант в столицата Бишкек преди осем години. "Ще ми се правителството да ни даде някакава застраховка," каза той, разтревожен от възможността ресторантът му да бъде разрушен, ако избухне нова революция. 
						Друг турски бизнесмен, Алпаслан, собственик на мебелен магазин в Бишкек, се е преместил да живее в Киргизия преди три години и половина. Преди да отвори своя магазин, той е извършил подробно проучване за условията на бизнес в различни централноазиатски държави. 
						Киргизия му се сторила най-добрия вариант, тъй като била най-демократична и открита. 
						Дори и така не му е било лесно. 
						"Няма толкова много бизнес, колкото съм очаквал," каза Алпаслан. "Ако революциите спрат и страната се стабилизира, бизнесът ще се разрасне." 
						Въпреки нестабилната обстановка и Алпаслан, и Екер смятат да останат в Бишкек.

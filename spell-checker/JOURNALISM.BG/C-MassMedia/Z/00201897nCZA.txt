Република Сръбска ще вземе допълнителни заеми, за да покрие дефицита
					26/09/2011
					Опозицията и финансови експерти в РС предупреждават срещу увеличаването на дълга. 
					От Лиляна Ковачевич за Southeast European Times от Баня Лука -- 26/09/11
 
					 
						
Правителството на РС възнамерява да тегли нови кредити в размер на 120 млн. евро. [Ройтерс]
						Фискалният дефицит и дефицитът в обществените фондове на Република Сръбска (РС) възлизат общо на около 560 млн. евро, но въпреки това правителството на автономната област смята да увеличи дълга чрез нови заеми, за да покрие бюджетния дефицит. Според опозицията и финансови експерти този ход би могъл да зароби РС с дългове. 
						Бошко Чеко, генерален одитор на РС, неотдавна обяви, че бюджетният дефицит на областта за 2010 г. е бил 395,2 млн. евро, което е с 54 млн. евро повече от бюджета, представен от правителството на премиера Александър Джомбич. Той добави, че обществените фондове, като тези за здравеопазване, пенсии и осигуряване за инвалидност, както и фондът за защита на децата, са с общ дефицит от 173 млн. евро. 
						"При одита е получена информация, че общия дефицит [на автономната област] е около 560 млн. евро, след събиране на бюджетния дефицит и дефицита във фондовете," потвърди Чеко. 
						Според критериите на ЕС бюджетните дефицити не трябва да надвишават 3 % от БВП. В РС той е доста над 13 %. 
						"Този [бюджетен дефицит] нарежда РС сред държавите, изпаднали в затруднения. Ситуацията е подобна на тази в Гърция, с разликата, че РС не е част от Европейския валутен съюз и не е длъжна да прилага политиките на Световната банка и МВФ. Това означава, че РС трябва да намери решение на дълга си сама, като влезе в по-голям дълг," каза икономистът Синиша Божич за SETimes. 
						Опозицията казва, че икономическата политика на кабинета е бедствена, и настоя за оставката на правителството на автономната област. 
						"Това правителство води пораженческа икономическа политика. Правителството на РС е в пряка дългова криза," каза председателят на Демократическата партия Драган Чавич за SETimes. 
						Правителството на автономната област обяви, че смята да покрие бюджетния дефицит чрез издаване на дългосрочни облигации за заем от 61,3 милиона евро от банките за период от десет години и при лихва от 8 %. 
						За покриване на дефицита в обществените фондове правителството на Джомбич смята да вземе нови заеми на стойност 120 млн. евро, признавайки, че РС е затънала в по-големи финансови проблеми, след като МВФ, Световната банка и Европейската комисия са блокирали обещани средства за Босна и Херцеговина и нейните автономни области за това, че не са сформирали държавно правителство. 
						"Правителството покри дефицитите си с нови задължения. Тъй като нисколихвени заеми от международните финансови пазари не могат да бъдат теглени поради неизбирането на министерски съвет, то взема краткосрочни неизгодни кредити от търговските банки, трупайки дълг за неродените поколения," каза Чавич. 
						Божич казва, че допълнителната задлъжнялост създава нова отговорност за правителството на автономната област: купуване на социален мир, докато управляващият Съюз на независимите социалдемократи остава на власт на всяка цена. 
						"Такъв огромен дефицит трябва да накара институциите в РС да наложат строги икономии, рационализиране на разходите, правителствени действия, съсредоточени върху разкриването на нови работни места [и] привличане на чуждестранни инвеститори. Вместо това РС възнамерява да поеме още по-голям дълг, поне още 153 млн. евро, което ще означава ръст на публичния дълг. Някой ще трябва да изплаща този дълг и това ще бъдат данъкоплатците," каза Божич. 
						Пенсионерката София Янкович е шокирана от размера на дълговете на РС, особено при положение, че нейната пенсия е около 170 евро и не е повишавана от години. 
						"Безпокоя се, защото има реална опасност скоро да свършат парите за пенсии. Повечето пенсионери и сега трудно свързват двата края и ако това се случи, че бъдем на ръба на гладуването," каза Янкович за SETimes.

Хърватия бе призована да ускори изпълнението на реформите, изисквани от ЕС
					09/04/2008
					Хърватия трябва да ускори изпълнението на реформите, изисквани от ЕС, през следващите три месеца, ако иска да остане в графика за приемането си в Съюза през 2010 г., посочи във вторник еврокомисарят по разширяването Оли Рен. 
					(Ройтерс, АФП, АП, Европейска комисия, Eupolitix, Europolitics.info - 08/04/08)
 
					 
						
"Предстои много работа, например по реформите в съдебната система и публичната администрация, както и в борбата с корупцията,” заяви еврокомисарят по разширяването Оли Рен. [Гети Имиджис]
						Следващите три месеца ще бъдат решаващи за кандидатурата на Хърватия да стане през 2010 г. 28-ата членка на ЕС, както се надяваме, посочи във вторник (8 април) високопоставен член на Европейската комисия (ЕК), като насърчи Загреб да ускори усилията си за реформи. 
						''Хърватия има добри перспективи за успех, но й предстои и много работа, например по реформите в съдебната система и публичната администрация и борбата с корупцията,” заяви след разговорите си с хърватския външен министър Гордан Яндрокович еврокомисарят по разширяването Оли Рен. „Важно е това да стане до юни, иначе техническият график ще стане почти неизпълним.'' 
						ЕК заяви, че иска да завърши преговорите си за членство с Хърватия до есента на 2009 г., което ще даде възможност на страната да влезе в Съюза следващата година. Преговорите започнаха през октомври 2005 г. и оттогава са отворени 16 от 35-те преговорни глави, две от които са условно затворени. 
						Венсан Дьожер, представителят на ЕС в Загреб, каза в четвъртък, че близо десет от 14 политически области, които се обсъждат в момента, биха могли да бъдат затворени до края на тази година. Според него две нови глави най-вероятно ще бъдат открити този месец, след което още няколко, преди Франция да поеме шестмесечното ротационно председателство на ЕС на 1 юли. 
						"Като цяло преговорите за членство с Хърватия напредват добре,” каза Рен, изразявайки надежда, че Загреб ще предприеме необходимите стъпки, така че преговорите по някои от по-трудните глави да могат да започнат през юни. 
						Комисарят поздрави и Хърватия за поканата, която тя получи миналата седмица от НАТО. 
						Освен това Рен отбеляза, че след като спорът между Хърватия и Словения относно граничния трафик е бил решен, няма причина преговорите по рибните стопанства и външната политика да бъдат отлагани. 
						Яндрокович заяви пред журналисти в Брюксел, че неговата страна ще положи всички усилия да изпълни необходимите срокове за откриване на преговорите и ще бъде готова да представи преговорните позиции на Загреб по тях до юни. 
						"Ние сме готови да го направим и ще го направим,” каза той. 
						Той обаче призна в интервю от вторник, че това няма да бъде лесна задача и ще изисква доста усилена работа. 
						След разговорите си с хърватския премиер Иво Санадер миналия месец председателят на ЕК Жозе Мануел Барозу заяви, че Комисията ще представи наесен ориентировъчен график за техническото приключване на преговорите през 2009 г., ако Хърватия е изпълнила известен брой условия. 
						Яндрокович каза, че в преговорите си с Рен е „наблегнал специално на готовността на Хърватия да направи каквото е необходимо за изпълнение на критериите за пълноправно членство и да стане член на ЕС през 2010 г."

ПАСЕ призовава проблемите на Западните Балкани да бъдат решени
					14/10/2011
					Северно Косово, Босна и Херцеговина и Албания са горещите политически точки на Балканите.
					от Цветина Борисова за Southeast European Times -- 14/10/11
 
					 
						
Председателството на ПАСЕ "ще засилва диалога с цел преодоляване на напрежението" в региона, гласи резолюцията. [PACE]
						Парламентарната асамблея на Съвета на Европа (ПАСЕ) миналата седмица прие резолюция, изтъкваща необходимостта от решение на политическите проблеми в Косово, Босна и Херцеговина (БиХ) и Албания. 
						"Проблемите, които предизвикват сериозна тревога, са С+-еверно Косово - да се гарантират сигурността и свободното движение на хора и стоки; Босна и Херцеговина - политическата безизходица при формирането на национално правителство; и Албания - има известни признаци за напредък в застиналите и пагубни отношения между големите партии", каза за SETimes авторът на документа и член на ПАСЕ от Швеция Бьорн фон Сидоу. 
						Приетата на 7 октомври резолюция призовава за незабавно и обективно разследване на неотдавнашен инцидент на административния граничен пункт на Косово със Сърбия при Ярине в края на септември, когато бе стреляно по шестима души. 
						Проблемите в Северно Косово блокират напредъка на разговорите между Прищина и Белград, в които ЕС е посредник, отбелязва резолюцията.
						Тя предлага мисия на председателството на ПАСЕ, която да "засили диалога с цел преодоляване на напрежението" в региона. Тази мисия "може да прави посещения на горещите точки и да накара засегнатите страни да предприемат мерки в съответствие с принципите на Съвета на Европа", поясни фон Сидоу.
						Анализаторът Иън Банкрофт, съосновател на организацията TransConflict, подчертава, че Северно Косово ще продължи да е сериозен проблем и би трябвало да бъде част от разговорите. 
						"Без решение на предизвикателствата, пред които е изправен Северът, разговорите между Косово и Сърбия имат малък шанс за успех", заяви той пред SETimes. 
						"За успеха на всеки диалог от ключово значение са гаранциите от страна на ЕС. Сега, след като Сърбия вече има статут на кандидат-членка, ЕС може да има повече лостове за действие. Това означава, че Сърбия ще трябва наистина да възприеме сериозно ангажимента си към ЕС и посланията да подобри връзките си с Косово, ако иска да напредне в преговорите с блока", каза за SETimes политическият анализатор от Косово Себ Битичи.
						Патовата ситуация в политиката в БиХ е друг сериозен проблем, даващ повод за тревога. Според документа безизходицата "има сериозни последици - кредитните рейтинги на страната бяха понижени от международните финансови агенции; обемът на преките чуждестранни инвестиции е намалял със 75% от 2009 г. насам, а безработицата е обхванала 43% от населението в трудоспособна възраст". 
						Според фон Сидоу решението на ситуацията може да се постигне "чрез вътрешни преговори между враждуващите сили, за да се избегне надвисналата опасност от застой на националната икономика поради липса на допълнителна международна финансова помощ". 
						Банкрофт също отбелязва дълбоките политически разделения, обхванали БиХ, като предупреждава, че те не предвещават нищо добро що се отнася до евентуално разрешаване на проблемите на страната. 
						"Съпротивата на Република Сръбска срещу засилването на управлението на държавно ниво означава, че създаването на нови министерски портфейли като средство за разрешаване на проблема не е опция; в същото време едни нови избори не биха могли да решат основните проблеми, а само биха допринесли за засилване на разделенията", заяви той пред SETimes. 
						Що се отнася до Албания, ПАСЕ приветства приключването на местните избори през 2011 г. и "насърчава всички партии да засилят ... вътрешното си демократично функциониране, да работят за нормализиране на политическата обстановка и да започнат диалог в рамките на парламента относно приоритетите и необходимите реформи". 
						Анализаторът Генч Млоя обаче твърди, че този напредък е твърде малък и идва твърде късно.
						"Двете основни политически партии [управляващата Демократическа партия и основната опозиционна Социалистическа партия] остават непреклонни в позициите си въпреки декларираната воля да преодолеят дълбокото разделение помежду си", каза той за SETimes.

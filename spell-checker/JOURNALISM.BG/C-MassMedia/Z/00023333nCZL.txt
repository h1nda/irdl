Съветът по стабилизация и асоцииране Македония-ЕС заседава в Брюксел
					24/07/2007
					 
						БРЮКСЕЛ, Белгия -- Във вторник (24 юли) в Брюксел се проведе четвъртата сесия на Съвета по стабилизация и асоцииране Македония-ЕС. Делегация, оглавявана от външния министър Антонио Милошоски, трябва да информира представителите на ЕС за напредъка в изпълнението на политическите и икономическите критерии, предвидени в Споразумението за стабилизация и асоцииране на страната. Сред другите точки в дневния ред са по-общи политически въпроси, и по-специално ситуацията на Балканите. 
						В понеделник парламентът на Македония се събра на специална сесия за обсъждане на приоритетите на страната във връзка с усилията за интеграция в ЕС и НАТО. Тринадесетчасовото заседание се занима главно с подписаното споразумение между ВМРО-ДПМНЕ и опозиционния Демократичен съюз за интеграция (ДСИ), което в крайна сметка накара ДСИ да прекрати продължителния си бойкот на парламента. Критиците на споразумението казват, че условията, включени в него, не са обявени публично. (МИА, Макфакс, МРТ - 24/07/07)

РНП преструктурира основния си орган за управление 
					22/08/2011
					Анализаторите подозират вътрешни разногласия в РНП.
					От Алакбар Рауфоглу за Southeast European Times -- 22/08/11
 
					 
						
Лидерът на РНП Кемал Кълъчдароглу. [Ройтерс]
						Онур Йоймен се надява, че основната опозиционна турска партия няма да отстъпи от светския си характер и кемализъм, докато осъществява вътрешни реформи. 
						 До миналата година заместник-председател на Републиканската народна партия (РНП), 70-годишният политик сега е несигурен в нейното ново светско ръководство. 
						"Това, което прави РНП специална, е [че] нашата партия е основана от [Мустафа Кемал] Ататюрк. Но това, на което сме свидетели днес, е изтегляне от сцената на онези, които защитават идеите на кемализма и замяната им с не толкова ерудирани фигури," каза той за SETimes в коментар относно неотдавнашното преустройство на партийния Централен изпълнителен комитет (ЦИК), ход, който се очакваше след периода на изборите. 
						Девет фигури влязоха в новия 16-местен ЦИК на неговото общо събрание на 17 август, а четирима висши съветници - Осман Корутюрк. Сюхейл Батум, Хуршит Гюнеш и Умут Оран - вече не са част от екипа. 
						Изненадваща бе смяната на втория човек в партията: Нихат Маткап получи поста, заемайки мястото на Гюрсел Текин, който сега ще отговаря за връзките с медиите. 
						"Промяната е много важна за всяка партия, но не толкова често," каза Йоймен, посочвайки, че предишният ЦИК е бил сформиран едва преди осем месеца. 
						"В близко бъдеще, особено преди конституционните промени, политическата линия на партията ще бъде много важна за милионите нейни членове," подчерта той. 
						Акин Юнвер, лектор по туркология в Университета в Принстън и Ертегюнов стипендиант, казва, че много привърженици на светския режим в Турция сякаш са се примирили с идеята, че РНП няма да поеме управлението на страната сама в близко бъдеще, затова партията се опитва да се преформулира като надеждна опозиционна партия. 
						"Ето защо най-доброто, което може да се очаква от новата РНП, е една продуктивна и конструктивна опозиционна партия, способна да обуздае авторитарните тенденции на управляващия елит от ПСР," обясни той. "От друга страна, елитите от РНП вече посочиха, че биха искали конституцията да представлява всички сегменти на обществото, и следователно изразиха намеренията си за тясно сътрудничество с ПСР по този въпрос." 
						Все пак има сериозни разделения в самата РНП, казва Юнвер. "Тъй като новото ръководство успя да осигури увеличение на партийните гласове в общите избори само с 1 %, старата гвардия отново набира влияние." 
						"Въпреки че новото ръководство на РНП се стреми да състави конституция със сътрудничеството на ПСР, старата гвардия вероятно ще намери начини да затрудни новото ръководство. Най-добрият начин, по който могат да направят това, е да разчитат на вътрешнопартийно вето и блокиране на процесите на вземане на решения в РНП," отбеляза той. 
						Фаик Йозтрак, настоящият заместник-председател на РНП, обаче не вижда причина за конфронтация между новото ръководство на РНП и по-идеологически настроената стара гвардия. 
						"Нашият политически курс е добре известен и основан на редица програми, които обявихме по време на предизборната кампания [за изборите на 12 юни], с участието както на бивши, така и на сегашни членове на ЦИК," каза той, добавяйки, че партията ще започне да се готви за местните избори. 
						"Новият ЦИК ще се заеме с осъществяването на нашата платформа. Повечето от нашите нови членове [в ЦИК] са от общото събрание на партията и са доста запознати с идеологията на Ататюрк," обясни той. 
						За Енгин Селчук, политолог от Истанбул, преструктурирането на РНП е обусловено "не от политическите потребности на Турция, а от вътрешнопартийни разделения". 
						"Вече няма такъв огромен обществен интерес към вътрешните срещи на РНП, какъвто имаше преди," каза той. "Колкото повече се задълбочават разногласията вътре в партията, толкова по-малка подкрепа ще получава тя от обществото." 
						Междувременно Селчук смята, че характерът на РНП се е формирал с години и никой нов лидер или състав на ЦИК няма да може да го промени.

Рен: „Надяващите се на членство в ЕС трябва да продължат да осъществяват реформи”
					22/12/2008
					Турция и други страни от Югоизточна Европа, надяващи се да се присъединят към ЕС, трябва да продължат да осъществяват реформите, които ще им дадат възможност да напреднат по пътя към членството, каза в неделя еврокомисарят по разширяването Оли Рен.
					(Заман, Блиц - 22/12/08; Ройтерс, Хюриет, Бета, Б92 - 21/12/08; AФП, ДПА, Euobserver - 19/12/08)
 
					 
						
Еврокомисарят по разширяването Оли Рен иска да види повече балкански страни, кандидатстващи за членство в ЕС. [Гети Имиджис]
						Еврокомисарят по разширяването Оли Рен призова в неделя (21 декември) Турция да превъзмогне вътрешните си проблеми и даде нов тласък на усилията си за реформи през следващите няколко месеца, ако наистина желае един ден да се присъедини към Съюза.
						 "Следващата година ще бъде важен лакмусов тест за това дали Турция има сериозни намерения относно перспективата за членство в ЕС,” каза комисарят пред "Ройтерс". „Сега ще очакваме от Турция да превключи на нова предавка и сериозно да се заеме с ... реформите отново." 
						Политическото разделение, с което Турция се сблъсква от месеци насам, доведе до забавяне на темпа на изискваните от ЕС реформи. 
						"Наясно съм с дилемите на турското общество, свързани с по-светския и по-религиозния начин на живот,” каза Рен пред „Ройтерс”. „Важно е турското общество да намери свой modus vivendi." 
						ЕС започна присъединителните преговори в Турция и Хърватия през октомври 2005 г. Загреб обаче осъществи много по-бърз напредък от Анкара. 
						Турция имаше възможността да направи малка крачка в петък, когато ЕС се съгласи да отвори още две преговорни глави – за свободното движение на капитали и информационното общество и медиите. Досега тя е успяла да затвори условно само една от 35 изисквани глави.
						Рен подчерта обаче, че по-нататъшният напредък би изисквал много по-сериозни усилия за реформи от страна на Анкара, особено в конституционната реформа, както и за изпълнение на изискванията на ЕС в области като свободата на изразяване и религиозните и езикови права.
						"Колкото по-скоро, толкова по-добре, но най-късно след мартенските (местни) избори Турция трябва да изцяло да възобнови работата си по реформите,” каза еврокомисарят.
						Другите страни от Югоизточна Европа, надяващи се на членство в ЕС, също трябва да продължат да осъществяват изискваните реформи въпреки финансовата и икономическа криза, подчерта Рен. Комисарят заяви, че други балкански страни вероятно ще последват примера на Черна гора и официално ще подадат молба за членство. Той обаче предупреди потенциалните кандидати да не предприемат тази стъпка, преди да са показали „убедителни постижения” в реформите.

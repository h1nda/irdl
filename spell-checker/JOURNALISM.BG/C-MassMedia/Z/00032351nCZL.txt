В Митровица, Косово, бе нападнат кандидат на опозицията
					13/11/2009
					 
						ПРИЩИНА, Косово -- Преди местните избори в неделя (15 ноември) Хюсни Ахмети, кандидат за кмет на Митровица от опозиционния Алианс за бъдещето на Косово (АБК), е бил нападнат в четвъртък вечерта, докато шофирал към проява на кампанията. Нападателите стреляли по автомобила му по магистралата, свързваща Прищина с Митровица. Той не е ранен, но автомобилът му е понесъл щети.
						Друг инцидент, помрачил последните дни на кампанията, стана в Звечан, град в доминираната от сърби северна част на Косово. Граната бе хвърлено близо до магазин, като целта явно е била сръбско семейство, обявило намеренията си да се кандидатира за места в Общинския съвет на Звечан. Очаква се повечето от косовските сърби да бойкотират изборите.
						Също в четвъртък две опозиционни партии - Демократичната лига на Косово (ДЛК) и АБК - обвиниха Централната избирателна комисия (ЦИК) в потенциални нередности. Партиите твърдят, че ЦИК е възложила на частни фирми да отпечатат книжните бюлетини и да ги разпределят по избирателните секции, въпреки че фирмите са неподходящи за процеса и не отговарят на установените критерии. (Коха Диторе, Зери, Епока е Ре, Инфо Прес, Косова Сот - 13/11/09)

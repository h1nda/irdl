ЕС замразява милиони евро помощи за България заради корупция
					24/07/2008
					Европейската комисия спря в сряда близо половин милиард евро помощи за България заради неспособността й да управлява надеждно парите на европейските данъкоплатци и да се справя ефективно с ширещата се корупция и организирана престъпност.
					(ФТ, Гардиън, Индипендънт - 24/07/08; AФП, АП, Ройтерс, ДПА, Euobserver, Дневник, Медиапул, Europe.bg, СНA, Европейска комисия - 23/07/08)
 
					 
						
Европейската комисия замрази в сряда (23 юли) стотици милиони евро помощи за България. [Архив]
						Европейската комисия (ЕК) замрази в сряда (23 юли) близо 500 млн. евро помощи за България, позовавайки се на слабости в системите за контрол на страната и случаите на измами и нередности. Тя отне и акредитацията на две държавни агенции, натоварени с оползотворяването на фондовете по предприсъединителната програма ФАР. 
						В доклад на ЕК за управлението на европейските фондове в България, публикуван в сряда в Брюксел, се казва, че "критичните слабости в административния и съдебния капацитет” не позволяват на страната да „пожъне пълните ползи” от чуждестранната помощ. 
						"Липсата на отчетност и прозрачност в обществените поръчки, свързани с търговете за европейските фондове, е сериозен проблем”, се казва в безпрецедентния документ. 
						Отнемането на акредитацията на агенциите на практика блокира 250 млн. евро, предназначени за усъвършенстване на българските институции. Освен това са спрени 115 млн. евро за инфраструктура и 121 млн. евро за развитие на селските райони, каза говорителят на ЕК Марк Грей. 
						Откакто България стана член на ЕС заедно с Румъния преди 18 месеца, 800 млн. евро помощи бяха задържани от скептичните представители на ЕС. 
						"Веднага щом България вземе нужните корективни мерки ... Комисията е готова да анулира” отнемането на акредитацията на агенциите, заяви ЕК. 
						Ако България не успее да удовлетвори изискванията на ЕК преди декември, тя ще загуби безвъзвратно 556 млн. евро, са заявили представители на ЕК, цитирани от „Ройтерс”. 
						ЕК публикува още два доклада, критикуващи напредъка на България и Румъния в съдебната реформа и борбата срещу корупцията. 
						„Ройтерс” предаде, че документите съдържат най-острите критики, които ЕК е отправяла към страна членка. 
						"Борбата срещу корупцията на високо равнище и организираната престъпност не дава достатъчно резултати,” заяви Йоханес Лайтенбергер, ръководител на пресслужбата на ЕК. 
						Според ЕК България представя ненадеждни статистики. Тя критикува страната и за това, че не e взела мерки за замразяване на незаконно спечелените финансови активи и за регулиране на финансирането на политическите партии. 
						ЕК призова България да вземе незабавни мерки за засилване на правоприлагането и съдебната система. София, заяви тя, трябва да увеличи прозрачността и да овладее конфликтите на интереси. 
						"Необходими са ясна стратегия и недвусмислен ангажимент ... за реформиране на системата,” се казва в доклада, в който се добавя, че България трябва „да прекъсне убедително предполагаемите връзки между част от политическата класа, бизнеса и организираната престъпност". 
						Премиерът Сергей Станишев нарече докладите обективни и заяви, че правителството ще работи по недостатъците. „Ще настоявам за конкретни мерки,” каза той. 
						Само часове преди публикуването на докладите петте десни опозиционни партии в парламента внесоха ново предложение за вот на недоверие, позовавайки се на „ширещата се корупция”, некомпетентност и неспазване на правилата на ЕС. 
						Управляващата коалиция се радва на удобно парламентарно мнозинство и мнозина очакват, че тя ще оцелее и след шестия поред вот на недоверие.

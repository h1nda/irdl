Седалището на православната църква в Мостар беше възстановено
					26/01/2011
					След 18 години Мостар отново стана седалище на Захумско-Херцеговската епархия.
					От Юсуф Рамаданович за Southeast European Times от Сараево – 26/01/11
 
					 
						
Захумско-Херцеговският митрополит Григорий се върна в Мостар този месец. [Ройтерс]
						След почти две десетилетия Мостар отново е седалище на Захумско-Херцеговската епархия на Сръбската православна църква. Седалището беше временно преместено в Требине в началото на конфликта от 1992–1995 г. 
						По-рано този месец Захумско-Херцеговският митрополит Григорий съобщи за завръщането. 
						Според Григорий възраждането на седалището на епархията е „исторически момент за Сръбската православна църква”. Той призова всички преселили се сърби да се завърнат в града и да възстановят домовете си. 
						Допреди две десетилетия долината на р. Неретва беше дом както на сърби, така и на бошнаци. При преброяването през 1991 г. в района са регистрирани 24 000 сърби. Днес те са около 5 000 души. 
						„Заведени са повече от 100 молби за ремонт на къщи, но само около десет на година получават необходимото финансиране. Често има проблеми с разпределянето на средствата и определянето на приоритетите. Недоволните са много, но дори и завърналите се трудно намират постоянна работа”, разказва помощник-игуменът на манастира в Житомислич, Данило Павлович. 
						Въпреки това сърбите смятат засиленото присъствие на православната църква за окуражителен знак. 
						 „Когато пристигнах в Мостар, бях леко шокиран от това приятно многообразие, от звъна на църковните камбани и пеенето на езана (призива към мюсюлманска молитва) от минаретата”, казва Григорий, който става глава на Захумско-Херцеговската епархия през 1999 г. 
						Според кмета на Мостар Любо Беслич връщането на владиката е важно не само за църквата, но и за мирното съжителство на сърби, хървати и бошнаци в мултикултурния град. Преди обаче седалището да може да бъде възстановено, беше необходима сериозна подготовка. 
						Тя „започна с възстановяването на манастира в Житомислич и връщането на православните свещеници в долината на Неретва. Преди всичко това завръщане означава възстановяване на прекъснатата приемственост”, заяви Григорий. 
						Освен това през март 2010 г. започна реконструирането на православната Съборна църква „Света Троица”. Църквата беше разрушена по време на конфликта. Дейностите се финансират от самата епархия и от Сръбската православна църква. 
						Оригиналната Съборна църква „Света Троица” е построена през 1862–1873 г. Средствата за нейното изграждане са дарени от сърбите в Мостар и съседните райони. 
						От 19-и век Мостар е център на православните митрополити на Херцеговина, а седалищата на нейните епископи са разположени в по-големите градове или населени места.

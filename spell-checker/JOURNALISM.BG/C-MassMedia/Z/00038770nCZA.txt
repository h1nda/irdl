Като знак на настъпването на нова ера Белград бе домакин на конференция на НАТО 
					16/06/2011
					Според анализатори изборът на столицата на Сърбия за място на провеждането на конференцията има голямо символично значение. 
					От Биляна Пекушич за Southeast European Times от Белград - 16.06.2011 г. 
 
					 
						
Националисти организираха демонстрации в началото на конференцията на НАТО в Белград. [Никола Барбутов/SETimes]
						Усилията на Сърбия да загърби югославските конфликти отново попаднаха под прожекторите тази седмица, когато страната бе домакин на конференция на стратегическите военни партньори от НАТО. Събитието, проведено в Белград в сряда (15 юни), събра представители на около 60 държави, както и на НАТО, "Партньорство за мир", Средиземноморския диалог, Истанбулската инициатива за сътрудничество и Русия. 
						Изборът на мястото, твърдят експерти, беше много показателен за промените, настъпили в Сърбия и в региона. Само преди 12 години Белград беше бомбардиран от НАТО в хода на международна операция срещу въоръжените сили на Слободан Милошевич. 
						„Конференцията на НАТО в Белград има голямо символично значение”, заяви за SETimes военният анализатор Любодраг Стоядинович. „Това е един вид помиряване на Сърбия с модерния свят и с нейния регион, ясен знак, че ние вече не сме склонни към конфликти, а сме за световно сътрудничество в областта на сигурността.”
						Според началника на генералния щаб на сръбската армия, генерал Милое Милетич, събитието е потвърдило, че Сърбия сега е „призната като благонадежден партньор в световната отбрана и сигурност”. 
						 „Ние желаем да се възползваме от опита на НАТО и на неговото командване, заедно да изградим умения в областта на доктрината, военната организация, обучението на командването, офицерите и бойните единици. Желаем да развием сътрудничество между ръководствата и военно-икономическо сътрудничество със страните, които са заинтересовани от това”, заяви Милетич. 
						Междувременно представителите на НАТО определиха Сърбия като ключов партньор и заявиха, че връзките носят ползи и за всички страни. 
						 „Доволни сме от новата посока, поета от Сърбия и НАТО”, заяви председателят на Военния комитет на НАТО Джампаоло ди Паола. 
						Сърбия е членка на "Партньорство за мир" от 2006 г. Армията на страната беше основно преструктурирана, с което стана съвместима със стандартите на НАТО. През 2007 г. Сърбия прие резолюция за военен неутралитет, но според върховният командващ на Съюзното командване на НАТО по трансформацията, генерал Стефан Абриал, това не представлява пречка за сътрудничеството с НАТО. 
						„Сърбия е ключов фактор за сигурността на Западните Балкани и НАТО е отворена за сътрудничество. Ние желаем същото ниво на сътрудничество, каквото желае и Сърбия, и напълно приемаме решението на всяка суверенна държава”, заяви Абриал по време на конференцията. 
						НАТО е все още чувствителна тема сред много сърби, като партиите от десния спектър и националистическите организации твърдо се противопоставят на по-близки връзки с Алианса. В навечерието на конференцията опонентите организираха протести и изгориха флага на НАТО. 
						 „Правителството гази върху мъчителните спомени на сръбския народ, като вкарва страната в НАТО през задната врата”, заяви заместник-председателят на Сръбската радикална партия Драган Тодорович за SETimes .
						В речта си по време на конференцията обаче министърът на отбраната Драган Шутановац отхвърли подобни твърдения, заявявайки, че сътрудничеството с Алианса е част от по-общите усилия за изграждане на международни връзки. 
						 „Сърбия значително подобри отношенията си с НАТО, но също така и сътрудничеството си с всички приятелски армии по света”, заяви Шутановац. 
						„НАТО изцяло уважава нашата позиция на военен неутралитет и вратата за сътрудничество е широко отворена, а нивото и формите на сътрудничество са предмет на наше решение”, отбеляза Милетич.

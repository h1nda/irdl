Черна гора има повече мобилни телефони, отколкото жители
					08/08/2007
					Следвайки тенденция на непрекъснат растеж, мобилните телефони, които се използват в Черна гора, са повече от жителите. С неотдавнашното включване на трети мобилен оператор се очаква феноменът да се засили. 
					От Неделко Рудович за Southeast European Times от Подгорица – 08/08/07
 
					 
						
Повечето черногорци имат мобилни телефони. [Гети Имиджис]
						Броят на мобилните телефони, които се използват в Черна гора, далеч надвишава броя на жителите. Населението на Черна гора е около 620 000 души, а средната месечна заплата е 326 евро. Според министерство на далекосъобщенията броят на мобилните телефони, които се използватв държавата, е около 700 000. С включването през миналия месец на нов мобилен оператор в Черна гора броят на потребителите на мобилни телефони в страната се увеличи още повече. 
						"M-тел", джойнт венчър между "Телеком Сърбия" и "Огалар БВ" -- компания със седалище в Холандия, контролирана от "Делта Холдинг" -- навлезе на пазара на отскоро независимата страна в началото на юли. Компанията съобщи, че е продала 12 000 предплатени пакета със SIM-карти през първия си официален работен ден. 
						Това разрастващо се явление показва, че за черногорците мобилният телефон е не просто телефон, а символ на статус. Много граждани имат усещането, че, присъединявайки се към мобилната мода, могат да използват своите телефони като символ за определен статус. Вместо да се опитват да си позволят последен модел "Мерцедес", "Рено" или "Пежо" на всеки няколко години, те могат да сменят мобилния си телефон на няколко месеца срещу много по-малко пари. 
						Дори деца в начална училищна възраст се хвалят с последните технологии, носейки мобилните си телефони в училище. Преди няколко години тази възрастова група се съревноваваше за последния модел маратонки "Найк" или "Рийбок" -- сега те се опитват да са в крак с модата с най-новата "Нокиа", "Моторола" или "Самсунг". 
						Първият мобилен оператор в страната, "Про Монте", собственост на "Норуей Теленор", започна работа през 1996 г. "Т-мобайл", собственост на германския "Дойче телеком", се появи през 2002 г. 
						"Промонте" притежава 57,6 % процента от пазара; "T-мобайл" има 42,2 %. "M-тел" възнамерява да спечели 15 % от пазара през тази година и 30 % през 2008 г. 
						По данни на "Промонте" и "Т-мобайл" през миналата година в Черна гора са изпратени 263 милиона SMS-съобщения в рамките на страната. Телевизионен клип неотдавна показа, че дори по-възрастното население започва да проявява интерес към това средство за комуникация. "T-мобайл" обяви, че всеки ден чрез тяхната мрежа в Черна гора се изпращат 430 000 SMS-съобщения. 
						Мултимедийната система за съобщения (MMS), която позволява изпращането на изображения, аудио и видео, също е станала по-популярна в страната през тази година. "Промонте" съобщи, че всеки ден чрез тяхната система се изпращат 20 000 MMS-съобщения.

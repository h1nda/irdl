Специалният пратеник на ООН призовава косовските сърби да участват в институциите на провинцията 
					23/08/2005
					 
						БЕЛГРАД, Сърбия и Черна гора -- В началото на двудневното си посещение в Белград в понеделник (22 август) специалният пратеник на ООН Кай Ейде отново призова властите в Сърбия и Черна гора да насърчат участието на косовските сърби в провинциалните институции. След среща с федералния външен министър Вук Драшкович и със сръбския президент Борис Тадич Ейде каза, че сърбите трябва да се ангажират повече с протичащите в провинцията процеси. Това е последното му посещение, преди той да предаде доклад на генералния секретар на ООН Кофи Анан за прилагането на международно установените стандарти в Косово. 
						Също в понеделник представители на "Сръбската листа за Косово и Метохия" отхвърлиха т. нар. "План В" за децентрализация, приет неотдавна от провинциалното правителство и одобрен от ЮНМИК. Според лидера на групата Оливер Иванович документът не определя ясно териториите на сръбските общини. "Сръбската листа" подготвя "План С", който ще бъде представен на ЮНМИК и на временния кабинет в Прищина. (Данас - 23/08/05; Танюг, Бета, Б92 - 22/08/05)

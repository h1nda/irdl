Кипър отхвърли възможността за налагане на вето върху присъединяването на Турция към ЕС
					18/05/2009
					 
						НИКОЗИЯ, Кипър -- Външният министър Маркос Киприану каза в петък (15 май), че Никозия не възнамерява да налага вето на процеса на присъединяване на Турция към ЕС, „независимо дали самостоятелно, или с друга държава”. Министърът обаче добави, че правителството му „се готви за всички сценарии” преди декември, когато се очаква Съюзът да направи оценка на напредъка на Анкара в изпълнението на критериите за членство в ЕС. „Ще размислим относно евентуалните последици за Турция и ще решим дали да дадем съгласието си за отваряне на нови преговорни глави [в нейните преговори за членство]," каза Киприану. Турция започна да преговаря с ЕС през октомври 2005 г., но засега е отворила само десет от 35 преговорни глави, най-вече заради обтегнатите отношения с Кипър и противопоставянето на някои други страни членки.
						Междувременно генералният секретар на ООН Бан Ки Мун призовава кипърските лидери да ускорят преговорите за обединяване на острова под егидата на ООН. В доклада си за подновяване на мандата на мироподдържащата мисия на ООН в Кипър Бан отбеляза, че двете кипърски общности са постигнали „окуражителен напредък” във водещите се преговори, и ги призова да „поддържат темпа”. Той призова също за отваряне „без повече отлагания” на новия ГКПП близо до с. Лимнитис за улесняване на свободното движение между турската и гръцката част на острова.
						Други новини -- Турция осъди в петък неотдавнашното решение на Европейския съд, което подкрепя правото на кипърските гърци да предявяват претенции към изоставени от тях след турското нашествие през 1974 г. имоти в Северен Кипър. Анкара предупреди, че решението може да навреди на текущите преговори за обединяване на острова. „Опитите за подронване на мирния процес в Кипър чрез отделни съдебни решения са неприемливи,” заяви в свое изявление турското външно министерство. (Филелефтерос - 17/05/09; Си Ен Ей - 16/05/09; iKypros, Си Ен Ей, Анадолска информационна агенция - 15/05/09)

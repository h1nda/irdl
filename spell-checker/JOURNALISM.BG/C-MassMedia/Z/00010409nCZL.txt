Албания е разтревожена от нивото на домашното насилие
08/04/2004
Последните проучвания установиха, че убийствата и самоубийствата са широко разпространени в Албания, а много от проявите на насилие се случват в семейството.
От Арди Пулай за Southeast European Times от Тирана - 08/04/04
 
 
Доклад, публикуван от Международната здравна организация и министерството на здравеопазването на Албания в края на 2003 г., описва 2002 г. като "година на насилието" за Албания. Според официалните данни тогава е имало 1078 нещастни случая, 216 убийства и 121 самоубийства. Често срещани са и телесните наранявания, отравянията, кражбите и изнасилванията.
Убийствата и самоубийствата са сред основните причини за смъртността в Албания, като при повече от 80 % от случаите е използвано огнестрелно оръжие. Според доклада 178 от жертвите на убийства през 2002 г. са мъже, а 38 са жени. При самоубийствата мъжете са 83, а жените 38.
"Една типична среда на [висока степен на] насилие е семейството", се казва в доклада. Но много случаи на домашно насилие си остават нерегистрирани. Жените се смятат за основните жертви, но и децата също стават жертви на насилието.
По време на проучване през 2003 г. ЮНИЦЕФ стигна до заключението, че домашното насилие има опустошително въздействие върху жените и децата в Албания и се отразява върху развитието на страната. Проучването представя резултатите от подробни разговори с 55 жени, потърсили помощ на телефонните линии за защита от домашно насилие и в приюта за малтретирани жени в Тирана.
ЮНИЦЕФ е установила, че много от тези жени са се омъжили с големи надежди и добри намерения - но са се оказали обвързани с мъже, които ги биели, ритали, изнасилвали и са ги заплашвали с пушки и ножове.
Според експерти от Световната здравна организация трябва още много да се направи, за да се разреши този широко разпространен социален проблем. Те препоръчват работата да започне още в ранно детство, както и да се предостави помощ и лечение на жертвите на насилието, за да могат те да преодолеят последиците от него.

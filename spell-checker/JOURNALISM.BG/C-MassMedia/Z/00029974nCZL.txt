Турски съд обвини още осем заподозрени от „Ергенекон”
					17/04/2009
					 
						АНКАРА, Турция -- Съд в Истанбул обвини в петък (17 април) още осем заподозрени в рамките на спорното разследване срещу „Ергенекон”. Заподозрените включват Мехмет Хаберал, ректор и собственик на Университета „Башкент” в Анкара, и трима други бивши ректори на университета. Полицията ги задържа при последната вълна от арести, свързани със сенчестата секуларистка група „Ергенекон”, която според твърденията е планирала бомбени атентати и убийства на видни публични фигури с цел предизвикване на хаос и сваляне на правителството на управляващата Партия на справедливостта и развитието.
						Междувременно полицията задържа над 40 души за предполагаеми връзки с терористичната Кюрдска работническа партия (ПКК) при едновременни акции в четири провинции в петък сутринта. Властите задържаха 21 души в западната провинция Измир, осем в Анкара и 15 в югоизточната провинция Батман. (Анадолска информационна агенция, Информационна агенция Доган, Хюриет, Си Ен Ен Търк, ТРТ - 17/04/09)

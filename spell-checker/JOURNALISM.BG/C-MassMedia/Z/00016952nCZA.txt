Рохан заяви, че статутът на Косово няма да се определи автоматично
					15/12/2005
					Заместникът на специалния пратеник на ООН за преговорите в Косово Алберт Рохан завърши двудневното си посещение в Косово. По време на пътуването си той призова Прищина и Белград да бъдат готови за компромис.
					От Блерта Фоничи за Southeast European Times от Прищина – 15/12/05
 
					 
						
Косовският премиер Байрам Косуми (вляво) и заместникът на специалния пратеник на ООН Алберт Рохан се срещнаха в Прищина във вторник (13 декември). [Лаура Хасани]
						Заместникът на специалния пратеник на ООН за преговорите Алберт Рохан завърши двудневното си посещение в Косово в сряда (14 декември), като даде ясно да се разбере, че нито Прищина, нито Белград ще получат това, което искат в преговорите. Той предупреди също косовските лидери, че статутът няма да се определи автоматично.
						"Решението няма да дойде от небето ... Те (косовските лидери) трябва наистина да запретнат ръкави и да се захванат за работа," каза Рохан. "Думите и изявленията са хубаво нещо, но в следващите седмици трябва да видим конкретни резултати," добави той.
						Докато бе в провинцията, бившият главен секретар на австрийското външно министерство се срещна с косовски политически лидери и с официални представители на ЮНМИК. Той даде да се разбере, че закрилата на малцинствата е предварително условие за намирането на решение и призова представителите на сръбското малцинство в Косово да се включат отново в политическия живот, който те бойкотират от близо две години. 
						Етническите албански лидери трябва да подадат ръка на сърбите и на другите малцинсва, като обърнат внимание на такива проблеми, като реформата в местното самоуправление, имаща за цел да им осигури по-голямо право на глас в районите, които населяват, каза Рохан, който сътрудничи на специалния пратеник на ООН Марти Ахтисаари в процеса на преговори. 
						Сръбското малцинство в Косово, наброяващо 100 000 души, живее в изолирани анклави, защитавани от мироопазващите сили на НАТО. Неговите лидери отказват да участват в институциите на провинцията след вълната от насочени срещу тях бунтове на етнически албанци през 2004 г. 
						"Искаме те да имат бъдеще в Косово, искаме да улесним и да гарантираме това, но и те трябва да участват в моделирането на бъдещето на Косово," каза Рохан за сърбите. 
						Той каза, че решението изисква компромис. "И двете страни трябва да смекчат предварителните си позиции," каза той. 
						Рохан отправи и остро предупреждение, че всяка проява на насилие би означавала край на процеса на определяне на статута. 
						"Обстановката на сигурност трябва да се подобри. Ние се обявяваме против всякакво насилие. Ще бъде много трудно за косовския народ да осъществи целта си, ако насилието тук бъде възобновено," каза той. 
						Според специалния пратеник надеждите за бъдещо присъединяване към ЕС са съществен стимул в процеса на определяне на бъдещето на Косово. Същевременно, заключи той, блокът е "в криза" относно бъдещото си разширяване. 
						След това той отпътува за Белград, където ще проведе разговори със сръбски ръководители.
						Отделно от това в сряда Контактната група за Косово призова за дух на реализъм в преговорите за статута. Процесът трябва да се проведе успоредно с прилагането на международно установените стандарти, посочи шестстранната комисия в изявление след заседанието си в Париж.

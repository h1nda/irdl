Системата на селската охрана в Турция ще остане 
					11/05/2009
					 
						АНКАРА, Турция -- Вътрешният министър Бешир Аталай отхвърли в събота (9 май) възможността за премахване на поддържаните от държавата охранителни отряди по селата, въпреки инцидента по време на сватба в югоизточната провинция Мардин, в който загинаха 44 души. „Не е честно да се вини милицията за трагедията в Мердин. Системата на селската охрана е изградена въз основа на потребностите на Турция и играе важна роля в защитата на селата,” каза той. Президентът Абдула Гюл и вицепремиерът Джемил Чичек предложиха охранителната система да бъде променена или премахната, тъй като някои от нападателите в инцидента са били членове на селските охранителни отряди. Системата бе въведена през 1985 г. с цел защита на селата от нападенията на терористичната Кюрдска работническа партия (ПКК). Правозащитни групи обвиняват селските пазачи в убийства и наркотрафик.
						Междувременно Аталай заяви, че полицията е арестувала още един заподозрян за убийствата в Билдже на 4 май. Полицията не го подозира като нападател, но според твърденията той разполагал с ръчни гранати и други боеприпаси. Осем са заподозрените, срещу които може да бъдат повдигнати обвинения във връзка с престъплението. (Анадолска информационна агенция, Ройтерс, АФП, Синхуа, Прес ТВ - 09/05/09)

Гръцки представител в ЕС заяви, че може да се наложи Атина да излезе от еврозоната
					26/05/2011
					
						БРЮКСЕЛ, Белгия -- Представителката на Гърция в Европейската комисия (EК) заяви в сряда (25 май), че Атина трябва да направи жертви, за да преодолее кризата с дълга, като предупреди, че ако това не стане, може да се наложи страната да излезе от еврозоната. „Най-голямото (постижение) на следвоенна Гърция – еврото и европейският курс на страната – са в опасност”, е посочила в изявление Мария Даманаки, комисар на ЕС, отговарящ за рибарството. Според нея „има сценарий, при който Гърция се дистанцира от еврото.” „Или ще се споразумеем с нашите кредитори за програма, която изисква сериозни жертви и носи резултати, и ще поемем отговорност за миналото си, или ще се върнем към драхмата”, добави тя. Реакцията на опозицията не закъсня. „Голяма грешка е някои хора да се опитват да превърнат един икономически проблем в институционален”, заяви говорителят на „Нова демокрация” Янис Михелакис. (СКАИ, Вима, Грийк Рипортър, АНА-МПА – 25/05/11)

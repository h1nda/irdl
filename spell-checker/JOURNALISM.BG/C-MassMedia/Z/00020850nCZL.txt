Косовската полиция задържа петима души във връзка с насилието на 28 ноември
					04/12/2006
					 
						ПРИЩИНА, Косово, Сърбия -- Полицията задържа през почивните дни петима души за разпит във връзка с прерасналия в насилие протест в Прищина миналата седмица, когато демонстранти, подкрепящи независимостта, нападнаха правителствени сгради и щаба на ЮНМИК. Според репортажи в местните медии от неделя (3 декември) един от задържаните е служител в Министерството на труда и социалната политика. 
						Междувременно американският заместник помощник държавен секретар Розмари Дикарло и специалният пратеник на ЕС за преговорите за статута на Косово Щефан Лене се срещнаха в понеделник с официални представители в Прищина. Дикарло заяви, че Вашингтон подкрепя бързото решаване на проблема със статута на Косово, както и предложението на специалния пратеник на ООН Марти Ахтисаари да представи предложението си след парламентарните избори в Сърбия на 21 януари. В неделя Дикарло посети сръбския православен манастир във Високи Дечани, където обсъди завръщането на малцинствата и защитата на сръбското културно и религиозно наследство. (Бета, KosovaLive, Танюг - 04/12/06; Танюг, Фокус, Б92 - 03/12/06)

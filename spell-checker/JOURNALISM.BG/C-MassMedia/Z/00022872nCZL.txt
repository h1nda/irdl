Румънският кабинет оцеля след вот на недоверие
					12/06/2007
					 
						БУКУРЕЩ, Румъния -- Кабинетът на малцинството на министър-председателя Калин Попеску Търичану оцеля след вота на недоверие в понеделник (11 юни) с помощта на главната опозиционна партия, Социалдемократическата. Искането за вот на недоверие бе внесено от Демократическата партия (ДП) на президента Траян Бъсеску, която в миналото участваше в управляващата дясноцентристка коалиция. ДП твърди, че кабинетът вече не е легитимен, след като неговият опит да отстрани Бъсеску от поста му миналия месец се провали. 
						Също в понеделник Бъсеску отстрани министъра на съобщенията и информационните технологии Жолт Наги, който е разследван по обвинения, че е позволил изтичане на класифицирана информация и е подпомагал незаконни приватизационни сделки в енергетиката. Бившият министър на икономиката Кодрут Серес също е разследван. 
						Междувременно във вторник министърът на външните работи Адриан Чорояну започна двудневна визита във Вашингтон. Той ще се срещне с колегата си от САЩ Кондолиза Райс, както и с други официални лица. (Гардианул - 12/06/07; Медиафакс, Ромпрес, Ройтерс, Найн O'клок - 11/06/07)

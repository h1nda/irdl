Косово очаква решението на МС
					20/07/2010
					Белград и Прищина скоро ще седнат на масата на преговорите, но не са единодушни относно темите, които ще дискутират.
					От Линда Карадаку за Southeast European Times от Прищина -- 20/07/10 
 
					 
						
Очаква се МС да излезе с консултативно мнение за законността на декларацията за независимост на Косово. [МС]
						Нови технически преговори между Белград и Прищина се очаква да започнат, след като Международният съд огласи в четвъртък (22 юли) консултативното си мнение относно законността на декларацията за независимост на Косово. Двете страни обаче остават силно раздалечени и дори не са на едно мнение относно предмета на предстоящите преговори. 
						Белград заявява, че въпросът за статута трябва да бъде разгледан наново и да се постигне компромисно решение. "По отношение на Косово Сърбия няма да промени политиката си и на йота," каза външният министър Вук Йеремич. 
						 "Сърбия иска да създаде международна ситуация, в която да стане очевидно, че е необходим някакъв компромис," каза той. "Но едностранно обявената независимост на Косово не е компромис, следователно той трябва да бъде нещо друго." 
						Прищина обаче е също толкова категорична и настоява, че независимостта е необратим процес. Според президента Фатмир Сейдиу този въпрос е затворен веднъж завинаги и каквито и да било пазарлъци по него са "абсолютно неприемливи". 
						Освен това властите в Косово се противопоставят на всяка форма на разделяне. Тъй като Прищина досега не е успяла да наложи властта си в сръбските анклави във и около Митровица, някои анализатори смятат, че Белград е решил да запази контрола си на север. 
						Това може да се окаже опасно. Разделянето, каза Арбер Влахиу от Би Би Си, би могло да задвижи ефекта на доминото и да дестабилизира целия регион, като засегне Босна и Херцеговина, Македония и други райони. 
						 "Целият ангажимент на силите на НАТО в Косово и други райони на Балканите ще бъде нарушен," каза той. 
						Премиерът Хашим Тачи каза, че няма шанс северните райони да се отделят от останалата част на Косово. 
						"Очакваме с нетърпение консултативното мнение на МС и вярваме, че то ще отразява положително волята на народа на Косово. Каквото и да твърдят няколко самотни гласа, няма да има разделяне на Косово и нашата страна ще се радва завинаги на неотменима териториална цялост," каза той за SETimes. 
						Рамуш Харадинай от основния опозиционен "Алианс за бъдещето на Косово" предупреди да не се правят опити за ревизиране на плана на Ахтисаари, който даде основата на плана за независимост на Косово и установи гаранциите за закрила на сръбското малцинство. 
						"Всеки местен и международен механизъм трябва да е наясно, че всички идеи за модифициране или "адаптиране" на пакета на Ахтисаари представляват много опасно връщане назад. Такова връщане не е в интерес на никого в Косово," каза той. 
						Питер Фейт, специалният представител на ЕС в Косово, който е и ръководител на Международната гражданска служба, смята, че бойкотите и съпротивата постепенно отстъпват на духа на сътрудничество. 
						 "Все по-голям брой косовски сърби са готови да прегърнат правата си, за да решават въпросите, които ги засягат," каза той. 
						"Смятам, че Белград и Прищина трябва да се възползват от тази възможност, за да се занимаят с практическите въпроси, които и двете страни имат интерес да бъдат решени. ЕС е в неповторимо изгодна позиция да насърчава благоприятните условия и да улеснява диалога. Той разполага с пълния набор от стимули и инструменти, за да помогне на страните да установят и поддържат постепенно подобряващи се отношения," добави той.

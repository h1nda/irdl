Гърция и Турция се стремят да намалят разходите си за отбрана
09/02/2004
Гърция и Турция имат намерение да снижат размера на отбранителните си разходи, което може да доведе до по-голяма стабилизация на региона.
От Димитрис Аграфиотис за Southeast European Times в Атина - 09/02/04
 
 
Гърция и Турция изразиха готовност да си сътрудничат при съкращаване на отбранителните разходи. Понастоящем двете държави харчат значителни средства за въоръжения, което ги поставя на предни места в рамките на НАТО по размера на тези разходи.
Гръцкият външен министър Георгиос Папандреу лансира новата инициатива. По време на посещение в Александруполис, Тракия, той предложи турското правителство да съкрати бюджета си за отбрана. Подобни съкращения биха улеснили напредъка при уреждане на други спорни въпроси между Анкара и Атина, вкл. Кипър и правата върху въздушното и морското пространство в Егейско море, изтъкна Папандреу.
Представителите на двете държави казаха, че предложението за взаимно съкращаване на военните бюджети ще бъде обсъдено по време на серия от срещи тази година. Те допълниха, че всяко съкращаване на военните бюджети трябва да бъде постепенно и да не засегне осъществяването на текущи програми.
"Въпреки че не всички проблеми са решени, вече е зададена посока на движение, създадени са нови условия и 2004 ще бъде решаващата година за политиката на мир и сигурност в региона," каза Папандреу.
Турският външен министър Абдулах Гюл приветства изявлението на Папандреу, отбелязвайки, че климатът на доверие между двете държави се подобрява.
"Надяваме се, че можем да получим възможност да изразходваме ресурсите си за благоденствието и просперитета на нашите народи. За тази цел трябва да изработим мерки за укрепване на доверието. Напредъкът по кандидатурата на Турция за членство в ЕС, началото на преговорите за пълноправно членство на Турция в ЕС, превръщането й в член на ЕС в бъдеще, ще доведе до по-нататъшно намаляване на военните разходи. Фактически нито една страна не желае да поддържа високо ниво на отбранителните разходи: просто ние сме задължени да го правим. В това отношение намирам изявленията на Папандреу за много положителни," каза Гюл.
Говорителят на гръцкото правителство Христос Протопапас каза, че отговорът на Турция създава позитивна база за диалог по предложението, направено по-рано този месец от Папандреу. Протопапас го определи като знак за желанието на Гърция за добросъседски отношения с Турция.
Опозиционната Нова демокрация обаче зае различна позиция, посочвайки, че Папандреу е член на правителство, което е ангажирало Гърция с плащането на 53 млрд. евро за въоръжения през последното десетилетие.

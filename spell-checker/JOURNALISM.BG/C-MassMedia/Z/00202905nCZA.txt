Богатата на водни ресурси Албания има проблеми с водоснабдяването и замърсяването
					15/06/2012
					Вода, вода навсякъде – освен в чешмата.
					От Ерл Мурати за Southeast European Times от Тирана – 15/06/12
 
					 
						
Жителите на Тирана се запасяват с вода заради нередовното водоснабдяване от остарялата водопроводна система на Албания. [Ройтерс]
						Властите често наричат ​​Албания „малката Норвегия“ – визирайки богатите водни ресурси на страната – но заради нередовното водоснабдяване и замърсяването недоволните граждани и фирми са принудени да се запасяват с вода в мазетата или на покривите. 
						Според Ислам Цани, който оглавява албанската Служба за закрила на потребителите, органът получава стотици жалби за замърсяване на водата във водопроводната мрежа и за нередовно водоснабдяване. 
						„В Юзберищ – на 4 км от Тирана – има повече от сто семейства, които въобще нямат вода, въпреки че си плащат сметките редовно“, посочи Цани за SETimes. 
						Жителката на Тирана Пранвера Рунай, на 47 г., каза за SETimes, че през целия ден има прекъсвания на водоснабдяването в столицата. 
						Водата спира и заради ремонти на мрежата, но гражданите не са уведомявани за тях, добави тя. 
						„Като потребители имаме право да знаем кога няма да има вода, за един или два дни, така че да можем да се подготвим“, посочи Рунай. 
						Потребителите се оплакват и че органите демонтират водомери без предизвестие, като по този начин допълнително усложняват ситуацията и затрудняват почистването, прането и поддържането на лична хигиена. 
						„Съветвам децата си да пълнят големи кофи с вода, когато се върнат от училище, защото когато се върна от работа, от чешмата не изтича и капка вода“, каза Рунай. 
						Албания не е единствената страна в региона, която е изправени пред такива проблеми. 
						В Черна гора недостигът на чешмяна вода е осезаем, особено през лятото. 
						В Сърбия замърсяването на водите остава основен екологичен проблем и половината от населението получава питейна вода от контролирани системи за водоснабдяване. Само 63 % от населението има достъп до обществената водопроводна мрежа, а 35 % от гражданите на страната са свързани към обществената канализационна система. 
						Сключеният през април договор с Германската банка за развитие (KfW) на стойност 25 млн. евро за финансиране на програма за водоснабдяване и канализация на средните общини в Сърбия обаче се очаква да реши някои от проблемите. 
						Експертите посочват, че албанското правителство е наясно с потенциалните хигиенни проблеми, които могат да възникнат заради запасяването на гражданите с вода, и е заявило, че ще вземе мерки за модернизиране на остарялата водопроводна мрежа на страната. 
						„Водопроводната и канализационна мрежа е един от приоритетите на правителството. Имаме ясен план за инвестиции…, подсигурен с финансиране от различни източници, като заеми или институционални грантове“, заяви за SETimes Едуард Хали, генерален директор на държавния орган по водите. 
						Хали обаче признава, че за осигуряването на непрекъснато водоснабдяване са необходими време и средства. „Според националната стратегия за сектора ще се нуждаем от допълнителни 500 млн. евро до 2017 г., за да задоволим общото потребление в страната“, заяви той. 
						Хайредин Фратари, водещ строителен предприемач, посочва, че строителните фирми изграждат кладенци като решение за осигуряване на денонощно водоснабдяване. 
						„На строителната площадка може да се прокопае кладенец за вода и разходите са много ниски. След това, когато хората се нанесат в новата сграда, държавата има задължението да изпълни всички необходими връзки към главната водопроводна мрежа“ заяви Фратари за SETimes. 
					
				
			
					 
					
 
 

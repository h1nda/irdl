Специалните служби отричат твърденията, че в БиХ живеят терористи от "Ал Кайда" 
					20/08/2007
					 
						САРАЕВО, Босна и Херцеговина (БиХ) -- Специалните служби към Държавната агенция за разследване и охрана (ДАРО) не разполагат с информация за лица, свързани с терористичната организация "Ал Кайда", които да живеят в страната, каза ръководителят на антитерористичния отдел на ДАРО Анер Хаджимахумутович. Той излезе с изявление в неделя (19 август) в отговор на коментар, направен от заместник главния върховен представител Рафи Грегорян пред в. "Дневни Аваз", в който се твърди, че присъствието на терористи в БиХ е очевидно. 
						Грегорян заяви още пред вестника в събота, че активисти на "Ал Кайда", основно бегълци от мюсюлмански държави в Близкия изток и Азия, се чувствали в безопасност в БиХ, защото разполагали със законни паспорти, издадени между 1992 и 1995 г., когато са се сражавали в балканските конфликти. 
						В понеделнишкото издание на вестника Грегорян заяви, че е изненадан от реакцията срещу изказванията му. Той поясни коментара си и каза, че не смята босненци за "симпатизанти" на "Ал Кайда". "Ясно заявих, че БиХ е много важен партньор в глобалната война срещу тероризма," каза Грегорян. (Дневни аваз - 20/08/07; AФП - 19/08/07)

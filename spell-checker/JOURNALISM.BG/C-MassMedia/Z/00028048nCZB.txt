Необходими си сътрудничество и диалог за разрешаване на спора с името, заяви лидерът на "Нова демокрация"
		13/10/2008
		Основана едва миналия месец, партия "Нова демокрация" на бившия македонски министър на здравеопазването Имер Селмани се явява "конструктивна опозиционна" . 
		От Горан Трайков за Southeast European Times в Скопие – 13/10/08
 
		 
			
Председателят на "Нова демокрация" Имер Селмани. [Гети Имиджис]
			
				Southeast European Times: "Нова демокрация" е нова политическа партия в Македония. Говорейки за партията, вие казахте, че сте за бърза интеграция в ЕС и НАТО. Смятате ли, че заради спора с името с Гърция си струва да останете извън НАТО и ЕС? 
			
				Имер Селмани: Позицията на "Нова демокрация" е ясна. Ние смятаме, че въпросът за идентичността и спора с името са два различни въпроса. В Македония между 90% и 100% от населението желаят да бъдат част от НАТО и ЕС. Аз смятам, че ... [решението е] политическите елити да намерят компромис с Гърция, без да засягат цялостта или идентичността на македонците, на етническите македонци. 
			Решението няма да дойде само; то трябва да бъде търсено, да се преговаря за него. В този контекст мисля, че за пръв път от повече от десет години, този въпрос стана много сериозен. 
			
				SETimes: Позицията на Македония и на премиера Никола Груевски за спора с името с Гърция е добре известна. Каква е позицията на вашата партия? Подкрепяте ли позицията на правителството по този въпрос? 
			
				Селмани: Правителството има ясната позиция, че всяко приемливо решение в бъдеще трябва да бъде гласувано на референдум, за да може да получи широка подкрепа от гражданите. Аз не мога да кажа, че това е лесна тема, която всеки може да реши с лекота. Това е сложен процес, който има нужда от консенсус между политическите партии в Македония. Аз все още не виждам този компромис. Това означава, че ние се нуждаем от повече сътрудничество, повече диалог, за да се подготвим по-добре и не само да предлагаме решение, но също и да приемем решение, с което нашите граждани [са съгласни]. 
			
				SETimes: Неотдавна в медиите в Македония се появиха много предположения по отношение на признаването на Косово. Правителството твърди, че признаването зависи от държавните интереси, докато етническите албански политически партии твърдят, че те отхвърлят "изнудването". Трябва ли Македония да признае Косово и ако е така, кога ще стане това? 
			
Партията представлява още една възможност за етническите албанци в Македония, казва Селмани. [Гети Имиджис]
			
				Селмани: Това становище на правителството не е ново. Аз отъждествявам държавните интереси с демаркирането на границата между Македония и Косово и мисля,че този въпрос бе [решен] по най-добрия възможен начин. Всеки очакваше някои спорове или проблеми, но демаркирането приключи много бързо, точно и елегантно, [с] взаимно удовлетворение. Мисля, че не е добре да се оставя [място] за спекулации, което ще стане, ако Македония продължи да се въздържа от признаване на Косово без всякакво обяснение. Моето мнение е, че не трябва да чакама да признаем Косово, освен ако има нещо, което гражданите не знаят. А ако те не знаят, то това трябва да бъде обяснено по прозрачен начин. 
			
				SETimes: Сред членовете на "Нова демокрация" са някои бивши официални представители на Демократическата партия на албанците (ДПА). Вие казахте, че сте напуснали ДПА, тъй като в партията не е съществувал демократичен климат. Лидерът на ДПА Мендух Тачи твърди, че "Нова демокрация" е проект на Груевски, целящ елиминирането на албанските политически партии. Как ще отговорите на подобни обвинения? 
			
				Селмани: "Нова демокрация" не е нито проект на Тачи, нито проект на Груевски и неговата ВМРО-ДПМНЕ. "Нова демокрация" е проект, който отговаря на потребността на албанците от политическа алтернатива, която ще представи нови ценности. [Партията служи] като решение на много въпроси - не само за албанците в Македония, но също и за другите общности, които живеят в тази страна. 
			"Нова демокрация" е политическа партия, която е необходима в този момент. ДПА и Албанският съюз за демокрация (ДУИ) вървят по един и същ път от години - и така предизвикват конфликти в албанската общност или конфликт между албанците и другите общности. [Това е партия за онези, които] не са имали никакъв шанс в съществуващите партии - интелектуалци, професори, бизнесмени, студенти и обикновени хора, които не са идентифицирали с ДПА или ДУИ. 
			
				SETimes: Каква е позицията на "Нова демокрация" по отношение на връщането на четирите дела от Хага в Македония? 
			
				Селмани: Ние изцяло спазваме Охридското рамково споразумение. Мисля, че духът на Охридското рамково споразумение не пледира за отварянето на дела, когато, като ефект на доминото, могат да бъдат последвани от много други дела от миналото. 
			Всяко отваряне на стари рани от конфликта през 2001 г. не е продуктивно за междуетническите отношения в Македония. Мисля, че нито НАТО, нито ЕС желаят да има райони с конфликти в своята структура. Те искат да имат преди всичко стабилност и всяка поява на неприятелски съседски отношения може да се окаже пречка по-късно за нашата интеграция в НАТО и ЕС.

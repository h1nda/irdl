Реформиране на сектора за сигурност: България е изправена пред най-тежкото наследство от Студената война
22/04/2003
Вътрешните трудности и липсата на ресурси продължават да затормозяват работата на българския сектор за сигурност. Правителството е решено да преодолее проблема в светлината на присъединяването на страната към НАТО през следващата година
от Емил Ценков за Southeast European Times в София - 22/04/03
 
 
По време на Студената война българските тайни служби имаха изключително негативен имидж. "Българският чадър", използван за отравянето на писателя-дисидент Георги Марков, се превърна в популярна метафора за политическите убийства в стила на КГБ. До миналата година, когато папа Йоан Павел Втори отрече, че има българска следа в покушението срещу него през 1981 година, тайните служби на страната се възприемаха като подизпълнители на техните съветски господари.
След демократичните промени през 1989 година тайните служби следваха ход на развитие, характерен и за съседни държави, определяни от един експерт като " трансформация без реформа". Висшите офицери в службите бяха освободени от своите функции и политическата полиция беше премахната. Със създаването на Националната служба за борба с организираната престъпност в началото на 90-те години на миналия век разликата между някои от тайните служби и елитните полицейски части стана дори по-малко забележима. Препокриване на функции, липса на координация и неопитни нови кадри станаха отличителна черта на разузнавателните и полицейски служби в периода на преход.
Недовършените реформи предизвикаха разделение на местната разузнавателна общност по политически и институционален признак. Националната разузнавателна служба и Националната служба за охрана останаха под разпореждане на президента, докато контраразузнаването ( Националната служба за сигурност), както и други по-малки тайни служби бяха поставени под "шапката" на вътрешното министерство. Това разделение има свое отражение и на нивото на координиращите органи. Съветът за сигурност е при министър-председателя, докато Консултативният съвет по национална сигурност е помощен орган на президента. Един от индикаторите на недовършената реформа е фактът, че няма специален закон, дефиниращ статута и функциите на специалните служби.
Зле управляван, разполагащ с недостатъчни средства и бавно адаптиращ се към драматичните вътрешни и международни промени през 90-те години на миналия век, българският сектор за сигурност остъпва пред местните мафиози или нововъзникващите траснационални мрежи на организираната престъпност. Последните дори са наели на работа водещи фигури от бившата политическа полиция и контраразузнаване. За някои босове на мафията купуването на информация от действащи представители на службите за сигурност е станало нещо дори по-ценно от корупмпирането на представители на съдебната система или правоприлагащите органи.
Сегашната кампания за реформиране на цялата система отразява решимостта на правителството на премиера Симеон Сакскобурготски за справяне с организираната престъпност и корупцията и за паралелно адаптиране към новите предизвикателства на тероризма и глобалните престъпни мрежи.
Необходимостта от решаване на проблема става обаче все по-спешна поради перспективата за присъединяване на България към НАТО. Подложени на критики от Запада, българските власти бързо приеха нов закон за класифицираната информация и понастоящем се опитват да ограничат риска от изтичане на чувствителна информация към държави, които не членуват в НАТО. Дълго отлаганата институционална реформа вероятно ще преодолее съществуващите несъответствия; това, на свой ред, би проправило пътя към по-бърза интеграция на страната в западната система за сигурност.

Пратеникът на ООН Ахтисаари планира да посети няколко държави, за да обсъди статута на Косово
					04/05/2006
					 
						БРЮКСЕЛ, Белгия -- Пратеникът на ООН за преговорите за статута на Косово Марти Ахтисаари съобщи в сряда (3 май) в Брюксел, че ще посети Словения, България, Румъния, Русия и Китай, като ще започне обиколката си в средата на май. Това пътуване е част от действията по приключване на преговорите за окончателния статут на провинцията. 
						В сряда сръбският ежедневник "Вечерне Новости" публикува изявление на Ахтисаари, който отново призова сърбите и албанците да покажат по-голямо сътрудничество при решаването на въпроса за статута. Четвъртият кръг от преговорите, провеждани с посредничеството на ООН между делегациите на Белград и Прищина, ще започне в четвъртък във Виена. 
						Също в сряда външният министър на Сърбия и Черна гора Вук Драшкович в изказване пред репортери по време на регионална среща на върха в Солун изрично отхвърли възможността Сърбия да приеме независимо Косово. Междувременно лидерите на различните религиозни общности в Косово завършиха двудневната си среща в Печ. Те призоваха за помирение и единство във възстановяването на провинцията. (Танюг, Б92, РТС, Правда - 03/05/06

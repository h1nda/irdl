Македония разформирова отряда на "Лъвовете"
30/01/2003
Македонският вътрешен министър Хари Костов обяви във вторник (28 януари) решението на правителството да разформирова специалните полицейски части, известни като "Лъвовете". Те бяха създадени през 2001 г. по инициатива на предишното правителство.
(МИА, Макфакс, Институт за военни и мирни репортажи - 28/01/03; Transitions Online - 27/01/03)
 
 
Македонският вътрешен министър Хари Костов обяви във вторник (28 януари) решението на правителството да разформирова специалните полицейски части, известни като "Лъвовете". Те бяха създадени през 2001 г. по инициатива на предишното правителство. След месеците на несигурност за бъдещето на отряда, 1000 от неговите членове започнаха протест миналата седмица, при който два дни държаха насочено оръжие срещу правителствените войски. Протестиращите поискаха среща с президента Борис Трайковски и гаранции, че ще им бъде предоставен статут на редовни полицаи.
Според решението на правителството, 600 от общо 1200те "лъва", които отговарят на критериите за служба във вътрешното министерство, ще бъдат преразпределени към редовните полицейски сили. Останалите ще бъдат освободени от служба, съобщи Костов.
"Поддържането на такава част не отговаря на нуждите на Република Македония. Поради това тя трябва да бъде разформирована", е заявил македонският премиер Бранко Цървенковски миналия петък, цитиран от Института за военни и мирни репортажи (IWPR). Той и Трайковски проведоха тричасови разговори с представители на "Лъвовете".
Според Цървенковски, макар да признава правото на всеки гражданин на мирни протести, с поведението си "Лъвовете" са "превишили дадените им от констутицията права". Протестиращите извадиха оръжие срещу редовните полицейски сили, пристигнали на място да премахнат блокадата на пътя, свързващ Скопие с отсечката до границата с Косово. За да предотвратят ескалация на напрежението, част от силите на правителството се оттеглиха.
Поради развилата се криза, управляващите социалдемократи излязоха със становище, настояващо за "решение в рамките на институциите", а Стоян Андов, лидер на опозиционната Либерална партия, предложи да бъде създаден специален закон за уреждане на проблема. Наричайки барикадирането на пътя "недоразумение", Хисни Шакири от Албанския демократичен съюз за интеграция призова за мирно решение, настоявайки, че законите трябва да бъдат спазвани от всички, независимо дали са с униформа. "Въоръжените протести не са демократични. Проблемът трябва да се реши по мирен начин", заяви Шакири.
Като част от процеса на разформироване, премиерът предложи миналия петък една част от отряда да бъде пренасочена към редовната полиция, друга да се присъедини към специалния полицейски отряд "Тигрите", а трета да се разпредели към войската".
"С това предложение се осигурява работа за около 600 души от нашия състав", каза представителят на "Лъвовете" Тони Михайловски. Той потвърди, че лидерите на специалните части са решили да приемат предложението на правителството.

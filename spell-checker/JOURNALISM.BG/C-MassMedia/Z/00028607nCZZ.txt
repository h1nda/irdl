Бизнес: “Еърбъс” и турската компания ТАИ подписаха договор за 393 млн. евро
					05/12/2008
					“Търкиш Еърспейс Индъстрис” и “Еърбъс” подписаха договор за производство на самолетни части. Още в деловите новини: Международното летище в Прищина получи разрешение за работа; сръбският динар достигна рекордно ниска стойност.
					 
						
Според договора ТАИ ще произвежда части за “Еърбъс A350”. [Архив]
						Европейският производител на самолети “Еърбъс” и турската компания “Търкиш Еърспейс Индъстрис” (ТАИ) подписаха в четвъртък (4 декември) договор за 393 млн. евро, според който ТАИ ще произвежда части за самолета A350. Това е първата голяма производствена програма на ТАИ за гражданската авиация, съобщи изпълнителният директор на ТАИ Аталай Ефеер. “Еърбъс A350” е нов реактивен самолет от среден клас, за който към ноември “Еърбъс” е получил 4 060 поръчки. 
						*** 
						Международното летище в Прищина (МЛП) получи в понеделник (1 декември) разрешение за работа от Агенцията за гражданска авиация на Косово. Преди да бъде издадено разрешителното, дейността на МЛП се наблюдаваше от Администрацията на гражданската авиация на Исландия. 
						*** 
						
						Сръбският динар отбеляза рекордно ниско ниво спрямо еврото, като въпреки интервенцията на Централната банка във вторник (2 декември) неговият курс достигна 90,52 динара за евро. През последните два месеца, след предизвиканите от световната криза отлив на капитали и панически тегления на пари от местните банки, динарът е подложен на силен натиск, водещ до неговото обезценяване. 
						*** 
						Министерството на финансите на Република Сръбска (РС) се е съгласило данъкът върху доходите на физическите лица да бъде намален от 10 на 8 % през 2009 г., съобщи в сряда (3 декември) министърът на финансите Александър Джомбич. Промените трябва да бъдат одобрени в парламента от управляващата партия в РС, СНСД, която има силно мнозинство. Джомбич обясни, че целта на решението е да бъде облекчен натискът върху бизнеса за увеличаване на заплатите и че това е първата конкретна мярка, която правителството на РС приема, за да намали последиците от световната криза. 
						*** 
						Норвежкото дружество “Технор Енерджи Аса” ще инвестира около 200 млн. евро във водноелектрически проект в Република Сръбска (РС), съобщи на 28 ноември премиерът на Република Сръбска Милорад Додик. Компанията планира да изгради шест водноелектрически централи по река Босна с общ капацитет от 75 MW. Строителните работи ще започнат през 2009 г. 
						*** 
						Вече втори месец Румъния е на първо място от държавите, членки на ЕС, по ръст на продажбите на дребно през октомври, отчитайки 9,4 % годишен ръст, обяви в сряда (3 декември) европейската статистическа служба Евростат. На месечна основа в Румъния е отчетено както най-рязкото понижение (2,1 %), така и най-голямото повишение (2,6 %), съобщава Евростат. 
						*** 
						
						Албанският национален статистически институт (ИНСТАТ) съобщи в сряда (3 декември), че бизнесът в Албания извършва дейността си само в 25 % от територията на страната. Тенденцията е компаниите в Албания да бъдат концентрирани в градовете Лежа, Тирана и Вльора. Според ИНСТАТ 50 % от тях извършват дейността си в областите Тирана и Дуръс. 
						
						(Различни източници - 28/11/08 - 05/12/08)

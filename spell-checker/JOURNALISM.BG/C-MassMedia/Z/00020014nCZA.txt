Разделянето на сръбско-черногорската армия: гледната точка на Черна гора
					21/09/2006
					Придобилата наскоро независимост Черна гора е в процес на определяне на вида сили за отбрана, чиято издръжка страната, с население от 620 000 души, може да си позволи.
					От Антонела Архин за Southeast European Times – 21/09/06
 
					 
						
Група младежи развяват черногорски национални знамена пред сградата на парламента в Подгорица, след като републиката официално обяви своята независимост от държавния съюз със Сърбия. [Гети Имиджис]
						В разстояние на седмици от получаването на независимостта си Черна гора прие Национална стратегия за сигурност и създаде министерство на отбраната. Добилата наскоро независимост държава отново потвърди решимостта си да стане част от регионалните и глобални системи на сигурност, като определи дневен ред за преструктуриране на силите си за отбрана. 
						Новата черногорска армия най-вероятно ще се основава на сухопътни войски, а техниката ще бъде значително съкратена. Към момента Черна гора разполага с 50 танка Т-55 и с около 300 артилерийски оръдия от различен калибър. 
						Поради малкия си военен бюджет Черна гора най-вероятно ще продаде цялата си военновъздушна техника, като може да поиска защита на въздушното си пространство от съседна страна. 
						Бившият федерален военноморски флот имаше едва 1 000 професионални военнослужещи. С население от около 620 000 жители Черна гора няма да има възможност сама да издържа тези сили. Мненията обаче се различават относно това в каква степен трябва да бъде съкратен флотът. 
						Според един от сценариите Черна гора може да реши да продаде бойните си кораби и да свие функциите на военноморския флот до брегова охрана. Според генерала в оставка Благое Граховац, съветник на председателя на черногорския парламент по въпросите на сигурността, такава охрана трябва да е достатъчна. 
						Що се отнася до сухопътните войски, на Сърбия й е необходима армия от 8 500-10 000 военнослужещи, докато на Черна гора и стигат и 650-1 100 души, казва Граховац. 
						От своя страна съветникът на правителството по въпросите на сигурността Радослав Мартинович смята, че Черна гора се нуждае от пълноценен военноморски флот и че бреговата охрана няма да е достатъчна. 
						Според Мартинович бъдещата черногорска армия трябва да бъде малочислена, професионална, интегрирана в колективната система за сигурност на региона и икономически жизнеспособна. Тя трябва да наброява около 3 000 военнослужещи, като през 2007 г. броят им трябва да намалее до 2 400. Нуждите на такава армия могат да се покрият с 2 % от БВП на страната. Това означава брутна сума от около 10 000 евро годишно на военнослужещ за заплата, обучение и научно-техническо развитие. 
						Напрежението в региона най-после се успокои и няма място за страх, че армията може да бъде използвана в негативен контекст, каза Мартинович.

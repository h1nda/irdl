Файон: Косово трябва да бъде освободено от визи
					22/10/2010
					Докладчикът на Европейския парламент Таня Файон твърди, че е от съществена важност Косово да бъде включено в Шенгенския процес и призова Прищина да изпълни критериите на ЕС.
					От Мухамет Брашори за Southeast European Times в Прищина -- 22/10/10
 
					 
						
"Трябва да намерим начин да включим Косово в процеса", каза докладчикът на Европейския парламент за либерализиране на визовия режим за страните от Западаните Балкани, Таня Файон. Тя настоя, че непризнаването от някои страни членки не трябва да бъде пречка за това. [AФП]
						Процесът на присъединяване на Косово към Шенгенската зона няма да бъде спъван от факта, че пет страни членки на ЕС не са признали неговата независимост, заяви в четвъртък (21 октомври) докладчикът на Европейския парламент за либерализиране на визовия режим за Западните Балкани след среща с министъра на вътрешните работи Байрам Реджепи. 
						Предишния ден тя се срещна с действащия президент на Косово Якуп Красничи. 
						"Koсово ще остане много изолирано, ако не бъде включено, и аз съм сигурна, че хората ще бъдат много разочаровани", каза Файон след разговорите. "Следователно ние трябва да намерим начин да включим Косово в процеса." 
						"Надявам се, че 10 ноември, два дни, след като министрите вземат решение за Албания и Босна и Херцеговина, ще бъде подходящият момент да зарадваме властите и гражданите на Косово с добрата новина", каза тя. 
						Тя добави обаче, че Косово трябва да се опита да изпълни насоките на ЕС и призова институциите в Косово да предприемат кампания за информиране на гражданите за безвизовия решим. 
						 "Току-що се връщам от министерска конференция в Словения, където разговарях с колегите си и бяхме единодушни, че ЕС трябва да даде ясни насоки на Косово за стъпките, които трябва да се предприемат", каза Файон. Институциите в Косово трябва да продължат [да осъществяват] реформи и да изпълнят задълженията, определени в Доклада за напредъка на страната за 2009 г., каза тя. 
						Тя отбеляза, че има много причини, поради които Косово понастоящем е извън процеса - включително проблеми, свързани със сигурността на границите и липсата на биометрични паспорти. 
						 "Всички ние знаем, че този процес е дълъг и изморителен, но стратегията трябва да бъде предоставена на косоварите, за да започнат да изпълняват задачите," каза Файон. 
						Реджепи критикува ЕК за това, че не е предоставила стратегия за постигане на безвизов статут. 
						Той имаше предвид обещанието на директора за Косово в Генерална дирекция "Разширяване" на ЕС Пиер Мирел, че страната трябваше да получи плана до средата на септември. 
						"Европейската комисия не спази обещанието си", каза Реджепи. 
						Според него Косово е изпълнило всички технически изисквания за получаване на право на безвизови пътувания.

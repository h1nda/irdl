Назначаването на новото правителство на РС отива в Конституционния съд 
					12/01/2011
					 
						САРАЕВО, Босна и Херцеговина (БиХ) -- Във вторник (11 януари) съвместна комисия на парламента на Република Сръбска (РС) и на Съвета на народите не успя да постигне компромис във връзка с решението на парламентарната група на бошнаците да блокира назначаването на новото правителство на автономната област. В резултат на това въпросът ще бъде разгледан от Конституционния съд. Блокът на бошнаците в Съвета на народите на РС спря назначаването на новото правителство, позовавайки се на нарушаване на правото на всички съставни националности на равно представителство в институциите на БиХ. Старото правителство ще продължи да изпълнява функциите си, докато съдът се произнесе по казуса. 
						Междувременно срещата във вторник на партиите, представени в новия парламент на БиХ на ниво държава, не успя да постигне пробив в сформирането на ново правителство и продължаването на учредителната сесия на парламента. Вместо това на срещата се очертаха дълбоките различия между основните партии. Сръбските, хърватските и бошнашките партии се договориха да се срещнат отново след седмица. Засега те няма да свикват парламента или да избират негово ръководство. (Фена, БХРТ, РТРС, Ослободжение, Независне Новине, СРНА, Фена - 11/01/11)

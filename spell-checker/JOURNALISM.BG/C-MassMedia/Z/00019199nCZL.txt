БиХ почете паметта на жертвите от Сребреница
					10/07/2006
					 
						САРАЕВО, Босна и Херцеговина (БиХ) -- Хиляди хора се струпаха по улиците на столицата на БиХ в събота (8 юли), за да видят конвоя, пренасящ останките на 505 души, убити в Сребреница през 1995 г. Жертвите на възраст между 15 и 78 години бяха идентифицирани посредством ДНК анализ. Техните тела бяха открити в масов гроб в района и ще бъдат погребани в мемориалното гробище близо до Сребреница във вторник. В неделя близо 1000 души образуваха възпоменателно шествие до Сребреница в памет на жертвите на клането. На церемонията във вторник се очаква да присъстват хиляди граждани и официални лица, сред които и главният прокурор на ООН за военни престъпления Карла дел Понте.
						Други новини -- Конституционният съд на БиХ отхвърли в събота искането на Борислав Паравац, сръбски член на Председателството на БиХ, който искаше публично разглеждане на жалбата му относно законността на делото за геноцид срещу Федеративна република Югославия в Международния съд. Съдът официално откри производството по делото на БиХ за геноцид срещу Сърбия и Черна гора като наследник на бивша Югославия. Няма съобщения за развитие по случая след отделянето на Черна гора от Сърбия. (AФП, Независне Новине - 09/07/06; РТРС, СРНА, АФП - 08/07/06)

Дипломатически дневник: Полша обеща подкрепа за кандидатурата на Хърватия за членство в ЕС
					27/02/2007
					Външните министри на Полша и Хърватия се срещнаха в Загреб. Още в дипломатическите новини от тази седмица: румънският премиер Калин Попеску Търичану бе на посещение в Япония; премиерът на Република Сръбска Милорад Додик се срещна с ръководителя на ислямската религиозна общност в БиХ.
					
 
					 
						
Хърватският външен министър Колинда Грабар-Китарович (вляво) се ръкува с колегата си от Полша Анна Фотига преди срещата им в Загреб в четвъртък (22 февруари). [Гети Имиджис] 
						Полският външен министър Анна Фотига пристигна в Загреб в четвъртък (22 февруари) и се срещна с хърватския външен министър Колинда Грабар-Китарович. Двете обсъдиха стремежите на Хърватия за членство в ЕС и НАТО и засилването на икономическото сътрудничество. Фотига се срещна също с председателя на парламента Владимир Шекс и с президента Стипе Месич. 
						*** 
						Президентът на Сърбия Борис Тадич, австрийският канцлер Алфред Гузенбауер и унгарският премиер Ференц Дюрчани се срещнаха с Будапеща в неделя (25 февруари) на тристранна среща на върха. В центъра на разговорите бяха въпроси, свързани с окончателния статут на Косово, кандидатурата на Сърбия за евроинтеграция, ситуацията на Балканите и тристранното сътрудничество. 
						*** 
						Премиерът на Република Сръбска (РС) Милорад Додик и ръководителят на ислямската религиозна общност в БиХ, Мустафа Черич, се срещнаха в петък (23 февруари) в Баня Лука, за да обсъдят въпроси от двустранен интерес. Те признаха, че е необходим по-широк междурелигиозен, междуетнически и междукултурен диалог, повече толерантност и усилия за помирение в БиХ и в по-общ план. 
						*** 
						
Румънският премиер Калин Попеску Търичану, който е на тридневно посещение в Япония, се срещна в четвъртък (22 февруари) с колегата си Шиндзо Абе. В центъра на разговорите бяха двустранните отношения и икономическото сътрудничество. Двамата обсъдиха пилотен проект за строителството на нова линия на метрото в Букурещ, която може да бъде финансирана от Японската банка за международно сътрудничество. 
						*** 
						
Румънският президент Траян Бъсеску бе в Кайро в четвъртък (22 февруари), за да присъства на румънско-египетски бизнесфорум. Той отправи покана към египетските инвеститори да дойдат Румъния, като подчерта потенциала на пазара на страната си с 22 млн. потребители, особено в светлината на присъединяването на Румъния към ЕС. 
						*** 
						Датският външен министър Пер Стиг Мьолер пристигна в Белград в четвъртък (22 февруари), където бе приет от сръбския си колега Вук Драшкович. В центъра на разговорите им бе Косово, като Стиг Мьолер приветства решението на Сърбия да участва в преговорите във Виена, чиято цел е да се обсъдят различията по предложението на пратеника на ООН Марти Ахтисаари за бъдещия статут. Стиг Мьолер се срещна и с премиера Воислав Кощуница. 
						*** 
						Литва е готова да предостави помощ на Хърватия да изпълни критериите за членство в ЕС и НАТО, каза президентът на Литва Валдас Адамкус на гостуващия във Вилнюс хърватски президент Стипе Месич в четвъртък (22 февруари). Двамата обсъдиха и пътищата за засилване на двустранните икономически отношения и насърчаване на взаимните инвестиции. 
						
(Различни източници -- 20/02/07-27/02/07)

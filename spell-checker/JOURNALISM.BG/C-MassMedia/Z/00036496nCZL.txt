Косовски неправителствени организации публикуваха свой доклад за напредъка 
					26/10/2010
					 
						ПРИЩИНА, Косово -- В понеделник (25 октомври) шест организации на гражданското общество представиха свой собствен доклад за напредъка, в който очертават редица неуспехи в развитието на Косово. Документът бе публикуван преди доклада за напредъка на Косово на Европейската комисия (ЕК), който се очаква на 9 ноември. Неправителствените организации -- Косоварския център за проучвания в областта на сигурността, Движението ФОЛ, Институтът за перспективни изследвания - ГАП, Клубът за външна политика, Демократичният институт на Косово и Институтът за балканска политика -- заявяват, че в периода от октомври 2009 до октомври 2010 г. косовските институции са отбелязали регрес по отношение на своите задължения, очертани в доклада за напредъка на ЕК. Те посочват продължаващите неуспехи в провеждането на ефективна борба срещу корупцията и нивото на бедност от 45,5 % в цяло Косово. Във връзка с външната политика докладът отбелязва, че осем държави са признали Косово през изминалата година. Друг проблем, посочен в доклада, е Северно Косово, което според авторите на документа остава извън контрола на институциите в Прищина. (Коха Диторе, Експрес, Лайм - 26/10/10; Кохавижън, Клан Косова - 25/10/10)

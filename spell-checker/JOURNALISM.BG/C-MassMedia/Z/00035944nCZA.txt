Македония се заема с проблемите в затворите
					08/09/2010
					Проект за обновяване на стойност 52 млн. евро цели да повиши стандартите.
					От Марина Стояновска за Southeast European Times от Скопие -- 08/09/10
 
					 
						
Дворът на затвора в Идризово. [Гети Имиджис]
						Македонското правителство започна ремонт на местата за изтърпяване на наказания в страната в отговор на критиките от местни и международни организации заради лошите условия в затворите. Правителството казва, че желае да изпълни най-високите стандарти за местата за изтърпяване на наказания. 
						 "С реализацията на този проект Македония ще преодолее всички възражения, като пренаселеността в затворите, неподходящите условия за живот и т.н.," каза министърът на правосъдието Михайло Маневски. 
						 "Затворниците тук... [ще] получават по-човешко отношение и оптимални условия за излежаване на присъдите си," добави той. 
						Проектът за затворите ще продължи до 2015 г. и е най-голямата досега инвестиция в системата за изтърпяване на наказания в страната. 
						Правителството смята да построи изцяло наново най-големия македонски затвор в Идризово, както и да извърши освежителен ремонт на затворите в Куманово и Скопие и да построи ново съоръжение за изтърпяване на наказания в Тетово. 
						Ново свръхмодерно съоръжение с площ 43 000 кв.м ще замести старата сграда в Идризово и ще настанява над 1 500 затворници. 
						 Властите се надяват, че това ще спомогне за справяне с основните проблеми, обект на критиките - пренаселеността, хигиената, сбиванията и ограничените възможности за почивка и спортни дейности. 
						Омбудсманът на Македония, Изет Мемети, заяви, че затворниците в Идризово превишават капацитета му с 30 %. Част от затвора, с пробит покрив и счупени стъкла, бе затворена миналия февруари след посещение на посланика на ЕС в Македония, Ерван Фуере. Затворниците бяха преместени. 
						Миналия юли бе завършена нова затворническа фурна в Идризово, която ще снабдява и затвора в Тетово с хлебни изделия. 
						Обновени досега са части от затвора в Скопие - наричан популярно "Шутка" - включително сектора за задържане, адвокатските помещения, тоалетните и местата за почивка. 
						Приблизителната стойност е 52 млн. евро, от които 46 млн. евро ще се покрият чрез заем от Банката за развитие към Съвета на Европа (СЕ). 
						 Допълнително 2,5 млн. евро ще бъдат изтеглени от държавния бюджет, а останалите пари ще дойдат от Инструмента за предприсъединителна помощ на ЕС и от норвежки държавни фондове. 
						Правителствени представители са единодушни, че условията на заема от СЕ са изключително благоприятни. 
						"Срокът на изплащане е 20 години, с пет години гратисен период. Лихвата е изключително ниска, около 1,2 %. Това са най-добрите възможни условия на пазара във времена на криза като сегашните," каза министърът на финансите Зоран Ставревски. 
						Проектът за затворите не се свежда само до подобряване на инфраструктурата. Омбудсманът Мемети е изразил също безпокойство, че някои затворници не са здравно осигурени, както е предвидено по закон. 
						Проектът предвижда обучение и образование за затворническите служители и, което не е по-маловажно, наемането на нов затворнически персонал.

Пет години след демократичната революция перспективите на Сърбия за ЕС са по-ясни
					06/10/2005
					Значителна крачка напред бе отбелязана в интеграцията на Западните Балкани по-рано тази седмица с решението на ЕС да започне преговори за членство с Хърватия, както и преговори по Споразумение за стабилизация и асоцииране със Сърбия и Черна гора. В Белград, който отбелязва петата годишнина от демократичните промени, настроението е оптимистично.
					От Душан Косанович за Southeast European Times от Белград - 06/10/05
 
					 
						
Сръбският премиер Кощуница, на снимката с прокурора на ООН за военни престъпления Карла дел Понте, обеща да изпълни международните задължения на Белград. [AФП]
						Външните министри от ЕС заключиха по време на своята среща на върха в Люксембург, че Сърбия е отбелязала значителен напредък в демократичните реформи. В понеделник (3 октомври) те дадоха зелена улица на Сърбия и Черна гора (СЧГ) за започване на преговори по Споразумение за стабилизация и асоцииране (ССА). Това важно събитие символично съвпада с друг значим момент - петата годишнина от демократичната революция от октомври 2000 г., която свали от власт Слободан Милошевич. 
						Преговорите по ССА трябва да започнат на 10 октовмри, когато комисарят по разширяването на ЕС Оли Рен се очаква да пристигне в Белград, за да представи проекта на ССА на официалните лица там. 
						Едно успешно завършване на преговорите по ССА ще доведе до по-съществена финансова подкрепа за Сърбия и Черна гора от 25-членния блок, каза Рен преди своето посещение. И което е по-важно, то ще улесни достъпа на страната до общия европейски пазар, каза той, а увеличеният износ ще положи крайъгълния камък на икономическото развитие на СЧГ. 
						Рен заяви, че започването на присъединителни преговори би трябвало да насърчи Белград да заеме по-конструктивна позиция по въпроса за бъдещия статут на Косово. Що се отнася до референдума за отделянето на Черна гора, позицията на ЕС е, че трябва да бъде спазена конституционната харта, за изготвянето на която той спомогна, включително разпоредбата за евентуално провеждане на референдум за бъдещето на държавния съюз. 
						Британският журналист и публицист Миша Глени, който участва в конференция в Белград под надслов "Сърбия - пет години по-късно", заяви пред Б92, че в Люксембург е протекла сложна операция. Резултатът, каза той, бе опит за избягване на сериозни проблеми на Балканите. "Хърватия започва преговори за членство в ЕС, Сърбия започва преговори по ССА, а Косово се готви за преговори по статута си в началото на следващата година - това, което ЕС направи по особено впечатляващ начин, бе вписването на преговорите за Косово в реалните европейски перспективи," каза той. 
						Председателката на Европейското движение в Сърбия Йелица Минич вярва, че Сърбия може реалистично да очаква подписване на ССА най-късно през октомври 2006 г. Политическите задължения, които трябва да бъдат изпълнени, включват екстрадирането на босненския сръбски военновременен командир Ратко Младич в трибунала в Хага, започването на преговорите за статута на Косово и решаването на въпроса за държавния статут на СЧГ, тъй като ЕС преговаря само с реално функциониращи държави, каза тя. 
						"Европейската комисия не е чак толкова песимистично настроена относно хода на преговорите, но по-същественото е да се види дали СЧГ ще изпълни неизбежните си политически задължения," каза Минич. 
						Владета Янкович, съветник на сръбския премиер Воислав Кощуница, заяви, че въпросът ще бъде решен във възможно най-кратки срокове. 
						"Подкрепата, на която се радваше или вероятно се е радвал Младич, се топи с течение на времето. Мрежата от хора, даващи му подслон, изтънява все повече и повече, най-вероятно успоредно с намаляващото й финансиране. Това вече не е политически проблем. С него се занимават по-скоро обучени специалисти и ние трябва да се осланяме на тях да изпълнят задачата по единствения възможен начин," каза Янкович.

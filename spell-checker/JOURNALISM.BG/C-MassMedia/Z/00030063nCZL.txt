Албания ще подаде тази седмица заявление за статут на кандидат-член на ЕС
					27/04/2009
					 
						ТИРАНА, Албания -- Правителството съобщи в неделя (26 април), че ще подаде заявлението на страната за кандидат-членски статут в ЕС във вторник. Премиерът Сали Бериша ще връчи заявлението на чешкото председателство на ЕС в Прага. По време на специално съвещание на кабинета Бериша заяви,че решението е историческо за Албания и е било взето след консултации с лидерите на ЕС. "Албания подава заявлението си, след като всички страни от ЕС ратифицираха нейното Споразумение за стабилизация и асоцииране без никакви резерви,” обясни той. Бериша подчерта, че стъпката се предприема в резултат на „усилията за реформи, предприети през годините”. Той похвали също така опозиционните партии за техния принос и подкрепа на свързаните с ЕС реформи в парламента. (Гласът на Америка, Шекули, Телеграфи, Топ Чанъл, Balkan Web, AФП - 26/04/09)

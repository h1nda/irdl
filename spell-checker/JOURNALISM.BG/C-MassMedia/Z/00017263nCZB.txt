Пактът за стабилност има върховни постижения през 2005 г.
					16/01/2006
					Според годишния доклад на Пакта за стабилност 2005 г. е била важен преломен период в историята му. Сред най-важните постижения е началото на процеса на "регионална собственост", целящ да разшири участието на страните от ЮИЕ в инициативите на Пакта. Други важни постижения включват мерките за създаване на регионална свободна зона за търговия, подписването на споразумение за създаването на общ енергиен пазар в ЮИЕ и прехвърлянето на граничния контрол от военните към гражданските сили. Страните от ЮИЕ бяха призовани да се ангажират по-силно и в крайна сметка да поемат отговорността за собствената си стабилност и просперитет, независимо, че партньорите от Пакта също подчертаха значението на по-нататъшната роля на донорите.
					От Антонела Архин за Southeast European Times в Подгорица -- 16/01/06
 
					 
						
Страните от ЮИЕ трябва да поемат конкретни ресурсни ангажименти към процеса, заяви Специалният координатор на Пакта за стабилност Ерхард Бусек. [Архив] 
						Според годишния доклад за 2005 г. на Пакта за стабилност подобряването на търговския климат и укрепването на регионалното сътрудничество по пътя към интеграция в ЕС са били сред главните въпроси в дневния ред на Пакта за 2005 г., свързан с мисията му за разработване на дългосрочни стратегии за решаване на проблемите в региона и предотвратяването на конфликти. 
						Миналата година бе важен повратен момент за Пакта за стабилност, се казва в доклада. Сред най-важните събития бе началото на процеса на "регионална собственост", насочен към разширяване на участието на страните от ЮИЕ в инициативите на Пакта. 
						Този въпрос бе на първо място в дневния ред на Работната маса-Регионална среща на Пакта, проведена през май 2005 г. в София. Според доклада всички ключови страни донори, страни получателки и международни организации са участвали в "оживения дебат" по предложението за "регионална собственост". Призовавайки страните от ЮИЕ да увеличат своята политическа и финансова ангажираност, участниците същевременно са подчертали, че страните донори не трябва преждевременно да се оттеглят от региона. 
						Страните от ЮИЕ трябва да поемат конкретни ресурсни ангажименти към процеса, заяви специалният координатор на Пакта за стабилност Ерхард Бусек, като в дългосрочна перспектива от тях се очаква да поемат "регионалното лидерство" по отношение на определянето на приоритетите и управлението на инициативите. Като стъпка в тази насока Бусек се стреми да насърчи Процеса на сътрудничество в ЮИЕ да поеме по-голяма оперативна отговорност. 
						Подобряването на климата за търговия и инвестиции чрез по-добра регулативна политика - един жизненоважен въпрос за региона - бе в центъра на обсъжданията на семинара на Пакта, проведен в Будапеща през ноември. На семинара, проведен в рамките на Инициативата за регионално управление, организирана от Пакта за стабилност, съвместно с ОИСР бяха обсъдени някои от проблемите, които балканските страни все още не са решили в тази област. Те включват регулаторните бариери, които спъват трансграничната търговия, прекомерната бюрокрация, лошата координация между местните, националните и регионалните власти, високите цени на трансакциите, риск от корупция и необходимостта от реформи и изграждане на капацитет. 
						На семинара представителите на ОИСР представиха резултати от проучвания и анализ на влиянието на вътрешните наредби върху международната конкурентноспособност на икономиките. Участниците обсъдиха резултатите от регулаторните бариери в региона на ЮИЕ, стратегиите за отстраняването им и усилията на страните от ЮИЕ да осъществят реформи, като част от опитите им да се включат в глобалния пазар. 
						
Пактът за стабилност датира от юни 1999 г., когато повече от 40 страни и международни организации се ангажираха да укрепят страните от ЮИЕ като част от усилията им за "укрепване на мира, демокрацията, зачитането на човешките права и икономическия просперитет, за постигане на стабилност в целия регион". [Пакт за стабилност] 
						Пактът участва и в други важни инициативи през 2005 г., включително приемането на предложение за създаване на единна свободна зона за търговия, която да замени съществуващата мрежа от споразумения за свободна търговия и подписването на Енергийния договор, който ще проправи пътя към създаването на общ енергиен пазар. В областта на сигурността, особено важно събитие бе прехвърлянето на контрола на почти всички граници на петте страни от Охридското споразумение от военните към гражданските сили. 
						В доклада се отбелязва, че насочването на вниманието към ангажираността на ЕС с проблемите на Балканите е особено важно, като се вземат предвид известните трудности на блока по отношение на конституционни проблеми и въпроси, свързани с разширяването. Работейки тясно с еврокомисаря по разширяването Оли Рен, Пактът също използва влиянието си, за да настоява за извършване на необходимите реформи в страните-кандидатки и в потенциалните страни-кандидатки. 
						Със започването на процеса за решаване на окончателния статут на Косово в края на 2005 г., Службата на Пакта за стабилност работи с ЮНМИК и с временните институции на Косово, за да помогне за интегрирането на провинцията в регионалните процеси, в съответствие с Резолюция 1244 на ООН. Високопоставена делегация на Пакта за стабилност посети Косово в началото на май, за да се срещне с ръководителя на ЮНМИК Сьорен Йесен-Петерсен и с временните власти и за да обсъди как могат да се увеличат придобивките от участие в инициативи на Пакта за стабилност. 
						В същото време, Пактът също настоя за включване и на Балканите в Европейското споразумение в областта на гражданското въздухоплаване, което е особено важен проблем за Косово, чието въздушно пространство остава затворено. 
						Пактът за стабилност датира от юни 1999 г., когато 40 страни и международни организации се ангажираха да укрепят страните от ЮИЕ като част от усилията за "укрепване на мира, демокрацията, зачитането на човешките права и икономическия просперитет за постигане на стабилност в целия регион". 
						Страните-членки на ЕС, САЩ, Канада, Япония, Норвегия, Русия, Швейцария и Турция са сред партньорите в Пакта за стабилност, както и страните от ЮИЕ, международни организации, като ООН и НАТО, ключови финансови институции като Световната банка, МВФ и ЕБВР и регионални инициативи като Процеса за сътрудничество в страните от ЮИЕ. 
						 Пактът е разделен на три работни маси - за демокрация и човешки права, за икономическо възстановяване и развитие, както и за въпроси по сигурността и борбата срещу организираната престъпност. През 2002 г. той определи шест ключови цели", като укрепване на местната демокрация и трансграничното сътрудничество, подкрепа за сътрудничеството между регионалните парламенти и изграждане на законодателен капацитет; стимулиране на регионалния подход към развитие на енергетиката, транспорта, телекомуникациите и други инфраструктури; подобряване на търговския и инвестиционния климат; подкрепа за борбата срещу организираната престъпност и стимулиране на управлението и стабилизирането на движението на населението.

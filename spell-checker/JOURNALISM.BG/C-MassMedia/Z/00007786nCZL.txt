Необходими са подобрения в системата за управление на отпадъците в Гърция
29/07/2003
Изменението на системата за управление на отпадъците в Гърция може да се отрази благоприятно на околната среда.
От Джордж Анагностопулос за Southeast European Times от Атина - 29/07/03
 
 
Гърция е сред последните страни в ЕС по отношение на системата си за управление на отпадъците. Неефективните мерки, приети през последното десетилетие, доведоха до значителна деградация на околната среда. В страна, която зависи много от туризма, това може да означава проблеми.
Подходът на страната към този въпрос се характеризира с липсата на плановост и ангажираност. Местните управи се страхуват, че ако проявят инициатива, техните области може да бъдат определени да станат следващото място за изхвърляне на отпадъците. Гражданите усложняват проблема, като продължават да изнасят боклука по време на стачките на работещите в службите за събиране на отпадъците.
Правителството проучва възможността да създаде обекти за санитарно заравяне на отпадъците (ОСЗО), въпреки че другите западни страни търсят начини да се откажат от този метод на унищожаване на отпадъците, считан за най-вреден за природата. Години наред местните управи спорят къде да разположат тези ОСЗО.
В средата на юли правителството внесе законопроект за създаване на ОСЗО в определени места в Атика. Още на следващия ден населението на тези райони, подкрепяно от своите кметове, организира масови демонстрации, за да покаже нежеланието си да приеме тези обекти.
Бяха предложени и няколко разумни алтернативи. Лабораторията за проводимост на топлината и екологично инженерство към университета Аристотел в Солун намери възможно решение, макар че то се нуждае от планиране и финансиране, за да бъде осъществено. Според лабораторията първото нещо, което правителството трябва да направи, е да намали производството на отпадъци.
Един от начините това да бъде постигнато е да се промени системата за плащане на такси за събиране на боклука. В момента сумата, която домакинствата плащат за събиране на отпадъците влиза в сметката за електричеството и се базира на размера на жилището. При една по-справедлива система всяко семейство ще плаща в зависимост от количеството боклук, който то изхвърля, както е в други страни. Например всяко домакинство може да плаща на торба с боклук. Освен това хората трябва да имат по-добър достъп до кофи за рециклиране на отпадъците. Те бяха въведени в средата на 90-години, но изчезнаха от градските райони. Една четвърт от отпадъците се състои от материали, които могат да бъдат рециклирани.
Процесът на събиране на отпадъците може да бъде подобрен с въвеждането на подходяща логистична система. В момента камионите с боклука пътуват около 60 мили до местата за изхвърляне всеки път, когато трябва да бъдат изпразнени. Те чакат на опашка около два часа и след това трябва да се върнат обратно по целия път. Вместо това може да се използват хидравлични помпи, компресиращи товара, който след това да се изхвърля в специални центрове за управление на отпадъците.
След като бъдат събрани, отпадъците трябва да бъдат разделяни на годни и негодни за използване като източници на енергия. Тези, които не могат да бъдат оползотворени, следва да бъдат изхвърляни в съответното място.
Управлението на отпадъците отразява стила на живот в една страна. Подобренията ще помогнат Гърция да бъде приведена в съответствие с практиката на другите страни в ЕС.

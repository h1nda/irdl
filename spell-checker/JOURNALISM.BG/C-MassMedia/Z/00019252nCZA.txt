Морисей, поетът
		14/07/2006
		Регионалните блогери обсъждат фестивала EXIT, Световната купа 2006, митингите в Албания срещу правителството, плажния рекет в България и услугите на мобилните оператори в румънските села.
		От "Болкънблогс" за Southeast European Times – 14/07/06
 
		 
			
[Снимка: Давор Коникушич за SETimes]
			Фестивалът EXIT, смятан за 4-ия най-голям рок-купон в Европа, привлече много коментари в сръбските блогове тази седмица. Мнозина са дълбоко впечатлени от шоуто на бившия певец на "Смитс" Морисей. 
			"Той е неспокоен човек, поет с възвишени интимни чувства и мисли, но не те насилва да видиш всичко това," пише Nemiri в Mojblog. "Без да се преструва, той показа по свой начин уважението си към публиката ... това не можеш да си купиш с фестивалния билет". 
			В Хърватия Fantasista отразява Световната купа. Манталитетът на националния отбор е отражение на обстановката в страната, твърди той. "Хърватия е особен случай ... 4,5 милиона жители и още толкова треньори. Национално единство имаше, когато хърватският национален отбор бе победен от Бразилия, но хората се караха след равенството с Австралия." 
			А Сърбия и Черна гора? "Ами съюзът се разпадна и същото се случи и с отбора им." 
			Албания бе сцена на антиправителствени митинги и Our Man in Tirana е там с репортаж от първа ръка. "Заслужава си да си припомним, че организирането на мирни политически протести не е нещо, което можем да приемем за даденост," отбелязва той. "Дори в западните общества публичните протести са често обременени с потенциал за конфликти или насилие. Ето защо бе хубаво да видим демонстрация, която бе добре организирана, добре уредена и добре охранявана." 
			Но ще донесе ли тя промяна, пита "Our Man"? "Не и докато албанските политици не възприемат по-малко конфронтационен и по-обединен подход към практикуването на политиката, нещо, за което призовава президентът Алфред Мойсиу." 
			Междувременно българският блогер Plamen Popov е забелязал смущаващо явление -- банди, които рекетират туристи за пари. 
			"Млад мъж с пистолет, затъкнат в колана, кара плажно бъги по бреговата ивица и събира по 5 лева от всяка палатка срещу защита. Не е трудно да си представиш какво ще се случи, ако откажеш да платиш!", пише Попов. 
			Независимо от редицата скандали, свързани с подобен вид рекет, общините продължават да дават под аренда плажовете на тези самозвани концесионери. Защо?, пита Попов. "Дали те искат тези мъже да принуждават хората да сядат под техните чадъри и на техните шезлонги дори и с бой, ако се налага? Дали те държат на десетките малки барчета по плажа, които изхвърлят сметта си в ями, изкопани непосредствено до водопроводите? Дали те искат тези хора да ни тормозят с любимите си попфолк песни?" 
			В по-положителен тон пише Andreea Mira за селските райони в Румъния, които се радват на висококачествен сигнал за мобилните телефони чрез мрежата на "Космоте". "Това е хубаво нещо. От една страна, фирмата е намерила своя ниша -- селяните, които са непривилегирован пазарен сегмент, който останалите подобни фирми досега не използваха." 
			"От друга страна, тези села, където липсват други средства за комуникация, сега имат шанса да се ползват от [мобилните] телефонни услуги," пише Мира. 
			С това нашия преглед за седмицата приключва. Заповядайте отново следващия петък за нови коментари, наблюдения и случки от цяла Югоизточна Европа и не се колебайте да се свържете с нас за мнения и предложения. Адресът е: info@setimes.com.

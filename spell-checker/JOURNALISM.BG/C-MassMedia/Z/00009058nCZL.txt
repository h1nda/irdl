Делова хроника
14/11/2003
Преглед на деловите и икономическите новини от Балканите след 7 ноември.
(Различни източници -- 11/07/03 - 14/07/03)
 
 
Преглед на деловите и икономическите новини от Балканите след 7 ноември:
Съветът на директорите на МВФ даде положителна оценка на макроикономическото състояние на Хърватия, като подчерта стабилния икономически растеж на страната, благоразумната финансова политика на правителството и стабилните цени. МВФ завърши втория преглед по изпълнението на стендбай споразумението, но предупреди, че хърватските власти не са успели да изпълнят няколко от критериите.
***
Турската Сметна палата и Световната банка подписаха на 11 ноември споразумение за предоставяне на помощи в размер на 453 000 евро за подпомагане на програмната реформа в областта на обществения сектор и социалното осигуряване. Японското правителство ще осигури средствата.
***
Централната банка на Босна и Херцеговина обяви печалба от 14,4 млн. евро за първите девет месеца на годината според официалните финансови отчети. Ръководството на централната банка каза, че размерът на печалбата е надхвърлил първоначалните прогнози с 18,6 %.
***
Турските приватизационни власти решиха да анулират търга за продажбата на тютюневото подразделение на държавната компания "Текел". Според съобщенията това анулиране се дължи на неприемливо ниските оферти, направени от основните участници.
***
Българската Агенция "Митници" обяви на 12 ноември, че постъпленията от импортни такси са достигнали през октомври рекордната сума от 306 млн. евро. Смята се, че почти 20-процентното годишно увеличение се дължи на разширената данъчна основа, по-високите акцизи и нарастването на вноса.
***
Българското Министерство за регионално развитие съобщи, че обмисля промени в предварителния меморандум за проекта за петролопровода Бургас-Александруполис. Министерството каза, че технико-икономическата обосновка трябва да се актуализира, тъй като е правена преди пет или шест години. Очаква се разходите за изграждането на тръбопровода да възлязат на 700 млн. евро.
***
Македонският завод за мрамор "Мермерен комбинат" в Прилеп планира да пусне акции на Атинската фондова борса (АФБ) до края на тази година. Това ще бъде първият случай на предлагане на акции на македонска компания на АФБ по силата на двустранното споразумение за сътрудничество, подписано през март.
***
ЕБВР и Международната финансова корпорация (МФК) планират да закупят миноритарни дялове в румънската "Пост банк" чрез замяна срещу по-рано предоставени заеми. "И Еф Джи Юробанк Ергасиас", мажоритарният акционер в "Пост банк", ще закупи допълнителни акции от капитала, за да си запази повече от 50 % право на глас.
***
Руската компания "ТМК" даде единствената оферта за последния румънски държавен металургичен завод "Ресита". "TMK", която вече притежава завод за производство на тръби в Румъния, се надява да подобри снабдителската си мрежа чрез тази своя най-нова придобивка..
***
Правителството на Република Сръбска поиска промени в ръководния екип на наземния телефонен оператор "Телеком сръпске" поради лоши финансови резултати и открити нередности по време на неотдавнашния одит. Министерството на далекосъобщенията поиска да се обяви публичен конкурс за назначаване на нови директори до края на ноември и да се предложи план за действие за реорганизиране на компанията.

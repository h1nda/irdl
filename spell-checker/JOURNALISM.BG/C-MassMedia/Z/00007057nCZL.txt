Турският външен министър Гюл призова за ускоряване на реформите
25/05/2003
 
АНКАРА, Турция -- В реч пред парламента в петък (23 май) външният министър Абдуллах Гюл заяви, че правителството ще предложи пакет от закони в отговор на тревогите на ЕС във връзка с правата на човека в Турция. Европейската комисия трябва през декември 2004 да разгледа доклада относно турската заявка за членство в ЕС преди да определи датата за започване на преговорите.
Гюл каза, че в много от случаите, тези, които критикуват Турция за нарушаване на човешките права имат основание, тъй като новите закони не винаги се прилагат правилно. Той имаше предвид неотдавнашното заявление на ЕС, в което се посочва за "драстично разминаване" между теория и практика. Новите закони, които ще бъдат приети в следващите месеци, предоставят повече свобода на словото и религиите. Ще бъде отменен старият закон, забраняващ дейността на кюрдите.
Турция получи ново предупреждение в петък, когато Луиджи Винчи, представител на Италия в Европейския парламент, заяви, че решението на местен съд за задържане в затвора на четирима кюрдски депутати ще навреди на кандидатурата на Анкара за членство в ЕС. Винчи бе наблюдател на получилия широка гласност повторен процес срещу четиримата депутати, които са в затвора от 1994 г. заради връзки със забранената Кюрдска работническа партия. Европейският съд по човешките права в Срасбург излезе с решение, че процесът не е бил справедлив. (АФП - 23/05/03)

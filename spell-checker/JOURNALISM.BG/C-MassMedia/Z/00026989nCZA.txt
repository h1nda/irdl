Македония започва реформа на държавната администрация
					07/07/2008
					Новото правителство на премиера Никола Груевски, смятано за най-агресивно реформаторското правителство в Скопие след падането на комунизма, е изправено пред сериозното предизвикателство да подобри останалия от комунистическата епоха държавен апарат.
					От Горан Трайков за Southeast European Times от Скопие - 07/07/08
 
					 
						
Премиерът Никола Груевски и неговото правителство са изправени пред голямото предизвикателство да реформират държавната администрация. [Гети Имиджис]
						В държавната администрация на Македония не са правени промени от обявяването на независимостта през 1991 г. Стратегията и програмата за реформиране на публичния сектор за първи път влязоха в дневния ред на обществото през 1999 г., но оттогава правителствата не са направили почти нищо, за да изпълнят новата стратегия.
						Раздутият държавен щат е един от нерешените проблеми. В момента държавните служители са 128 000, но проучванията на македонски и международни експерти сочат, че те не трябва да бъдат повече от 40 000, цел, която би довела до близо 69 % съкращения на персонала.
						През последните 17 години властта в Македония се сменя многократно, но от страх да не отблъсне избиратели никое правителство не посмя да намали държавния щат.
						Масовата липса на умения и квалификации е друг проблем за правителството. Много държавни служители не притежават необходимата компетентност или дори квалификациите, които се изискват за техните длъжности.
						Освен политическите, икономически и административни цели, наложени през 1995 г. от критериите от Копенхаген за присъединяване към ЕС, държавите кандидатки имат и друго задължение, което трябва да изпълнят – осъществяване на непрекъсната реформа в държавната администрация, така че да улеснят създаването на демократично общество и пазарна икономика.
						За да изпълни критериите, Скопие трябва да създаде система, която да възнаграждава квалификациите и опита. В момента единственото предварително условие за заемане на държавен пост в Македония е “подходяща” етническа биография или партийна принадлежност, никое от които не гарантира продуктивност или компетентност. Международният валутен фонд и Световната банка многократно предупреждават – напразно – срещу назначенията въз основа на партийна принадлежност.
						За тази цел с подкрепата на USAID бе създадена Агенция за държавните служители (АДС). Целта на агенцията е да извършва набиране на кадри за публичния сектор. Персоналът на АДС е обучаван от международни експерти как да подготвя и наблюдава изпитите за бъдещите правителствени служители. Агенцията получи също големи дарения за финансиране на покупката на информационно оборудване и за обучение на държавни служители.
						Основната пречка в реформирането на държавната администрация обаче е продължаващото нежелание на политическите партии да съблюдават закона и да включат АДС в процеса на наемане на персонал за правителството.

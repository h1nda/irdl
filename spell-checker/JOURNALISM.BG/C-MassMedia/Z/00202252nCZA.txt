Пазарлъци за миналото на битпазара в Атина
					16/01/2012
					Популярността на неделния битпазар в Атина нараства на фона на икономическата криза.
					от Анди Дабилис за Southeast European Times от Атина -- 16/01/12
 
					 
						
Пазарът е изпълнен с антики и вехтории. [Анди Дабилис/SETimes]
						Мъж с костюм и папийонка стои до автомобил от 1950-те години на избеляла чернобяла снимка - остатък от нечие минало, захвърлен на маса под купчина дървени отливки за обувки до часовник с формата на корабен рул, потъмняла сребърна чаша и нелепа дървена африканска статуетка. 
						Насред гръцката икономическа криза неделният битпазар в атинския квартал Монастираки е оживено място, въпреки че той трябва да се конкурира с батальон от нелегални имигранти, продаващи по-евтини стоки из близките улици. 
						Пазарът е място, където човек може да се разхожда дълго, да обикаля сергиите и да търси изгодни сделки. 
						58-годишната Ефросини Елиополу е дошла да си купи антично огледало, но се увлякла от сергия на сергия в разглеждане на ценни предмети, разпръснати сред непотребни вещи и останки от забравения живот на различни хора. 
						"Исках нещо, носещо чара на стария свят, за да го сложа като акцент в къщата си; нещо вечно, които би могло да се впише в съвременния свят, като връзка с миналото", споделя тя пред SETimes. 
						Тя намира предмети, които ѝ напомнят за детството ѝ - кутия за бижута, гарафа и бяла порцеланова кутия за шоколад. Цените не са ниски: 200 евро за стара пишеща машина, 300 евро за грамофон. 
						"Надявам се тези хора да не ги продават от отчаяние, защото сантименталната стойност е по-голяма от парите, които струват", допълва тя. 
						
Мнозина прекарват часове в пазарене и обиколки из пазара. [Анди Дабилис/SETimes]
						Продавачите са вещи и опитни. Жена от ромски произход седи спокойно и пуши на сергията си, докато чака клиенти, заобиколена от ярко изкуство с богато украсени рамки. На една от масите колекция от стари порцеланови чинии и вази е поставена върху купчина колички и пожарни камиони, самурайски мечове, златен звънец и египетска маска.
						Клиентите често са редовни посетители с набито око. Айкатерина Бука спира на един от щандовете с порцеланови стоки, собственост на Мария Пападополу, и казва, че идва тук, защото пазарът предлага много луксозни стоки, забутани сред вехториите. 
						"Харесвам антики, а понякога тук има невероятни находки", обяснява Пападополу пред SETimes. Тя допълва, че купува от хора, които не искат да се разделят със спомените си, но понякога нямат голям избор, особено в кризата. "Мнозина казват: "Това принадлежеше на майка ми или на баба ми" , но сега те просто продават нещата, които вече не са им нужни". 
						Има много желаещи за ненужните вещи на другите. Жосен ден Руйтер от Белгия и съпругът й търсят орнаменти за покрив и намират керамично украшение, което купуват. Хвърлили са око и на други лични предмети на една от сергиите, изпълнена с нечии спомени. "По-ценното е, че предметът е бил нечие съкровище", казва тя. 
						На пазара можеш да купиш почти всичко, което търсиш, включително гръцки армейски шлемове, манерки и кожени чанти от войната в Корея, продавани от 42-годишния Андреас Цулис на щанд за стари военни стоки. Приятелят му Джордж Ригалис, бивш член на специалните части в гръцката армия, който реставрира военни предмети, твърди, че купувачите на стоките обикновено са мъже. "Те търсят нещо специално, което да им напомня за армията", казва той пред SETimes. 
						На битпазара човек може да намери онова огледало, което някой ден ще се върне отново тук, за да му се възхищава някой друг, който ще се чуди в чии ръце е било по-рано.

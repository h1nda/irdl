Според Ашдаун реформата в полицията е необходима за интеграцията на БиХ в ЕС
					22/04/2005
					Босня и Херцеговина е на кръстопът, каза Пади Ашдаун в четвъртък пред босненско-сръбските законодатели. Дали тя ще продължи напред към интеграция в ЕС или ще бъде единствената балканска страна, останала извън този процес, зависи от реализирането на реформата в полицията в съответствие с принципите на ЕС.
					(Служба на върховния представител -- 21/04/05 - 22/04/05; СРНА - 21/04/05)
 
					 
						
Реформата в полицията е последното голямо предизвикателство пред Босна и Херцеговина, за да тръгне страната по пътя на интеграция в ЕС, каза върховният представител в БиХ Пади Ашдаун пред законодателите от Република Сръбска. [СВП]
						В четвъртък (21 април), три дни преди началото на преговорите за реформата в полицията на Босна и Херцеговина (БиХ), върховният представител Пади Ашдаун призова политиците от Република Сръбска (РС) да търсят компромисно решение, което да доведе до споразумение. 
						"Реформата в полицията е последната голяма реформа, необходима за Европа. Това е последното препятствие пред РС и БиХ, преди да поемете по пътя за Европа ," каза Ашдаун в обръщение към народното събрание на РС. Той предупреди също законодателите, че разполагат с по-малко от четири седмици, за да решат по кой път искат да тръгнат. 
						"Има два варианта: светло бъдеще и мрачно бъдеще," каза той. "Членството в ЕС е единственото бъдеще, което предлага на БиХ просперитет, сигурност и стабилност. Можете да изберете този вариант, ако искате. Но има и един черен вариант. И вие можете да изберете него." 
						Очаква се следващия месец ЕС да реши дали да позволи на БиХ да започне преговори по Споразумението за стабилизация и асоцииране, първата стъпка към евентуално пълноправно членство в съюза. Еврокомисарят по разширяването Оли Рен даде знак, че ако политиците на БиХ постигнат успешно споразумение за реорганизация на полицията в съответствие с принципите на ЕС, Брюксел ще даде зелена светлина на преговорите. 
						Трите принципа, определени от Европейската комисия (ЕК) за реформата в полицията на БиХ са: изключителни правомощия на полицията на държавно ниво, но оперативен контрол на местно ниво; полицейски райони, определени на базата на оперативната ефективност, а не на политическия контрол; и никаква политическа намеса в дейността на полицията. Основната цел е да се улесни полицията в борбата й срещу престъпността, каза Ашдаун. 
						Макар че тези принципи са определени, начините за постигането им не са, така че има много място за компромис, отбеляза върховният международен представител в БиХ. "РС може много да спечели от това, ако поиска," каза той. 
						В отговор на опасенията в РС, че реформата в полицията ще бъде стъпка към заличаване на автономната област, Ашдаун подчерта, че подобни планове не съществуват. "Няма никакъв заговор за повдигане с тайни средства на въпроса за конституционна реформа," каза той. "Това не е атака срещу РС. Нито пък е опит за премахване на автономните републики." Нито пък означава, добави той, че трябва да се закрие министерството на вътрешните работи на РС. 
						По-скоро, каза Ашдаун, това ще донесе ползи, като например по-добри възможности за борба срещу престъпността и равно заплащане в двете автономни общности за една и съща работа. 
						Като цитира резултатите от ново проучване на общественото мнение, проведено само в РС, Ашдаун каза, че 79 % от участниците в проучването са казали, че искат БиХ да се присъедини към ЕС, а 51 % са изразили подкрепа за създаването на полицейска служба на държавно ниво, ако това ще помогне на страната да тръгне по пътя към Европа. "Цели 59 % от гражданите на РС смятат, че престъпниците имат повече влияние над политиците, отколкото обикновените граждани," отбеляза международният представител, като добави, че според 77 % от участниците в проучването "полицията трябва да полага повече усилия в борбата срещу престъпността." Точно това целят трите принципа на ЕС, добави той. 
						По-късно пред репортери премиерът на РС Перо Букейлович каза, че е възможно да се намери компромисно решение за реформирането на полицията, без да се променят конституциите на РС и БиХ.

Албания се ориентира към стратегическата приватизация
25/04/2003
Албания обяви плановете си да приватизира отделни бизнес сектори, за да стимулира икономиката. Никой, обаче, не очаква това да стане лесно.
От Орест Ерзени за Southeast European Times от Тирана - 24/04/03
 
 
С цел стимулиране на икономическия ръст Албания реши да приватизира стратегически сектори на икономиката си, които са все още държавна собственост. Правителството изготви план за организирана приватизационна кампания, която ще се проведе от юни до октомври.
На 14 април премиерът Фатос Нано каза в парламента, че целта на стратегическата приватизация е да се използва инерцията на пазара в момента. Той съобщи, че е в ход приватизацията на Спестовна банка, телекомуникационната компания Телеком и застрахователната компания ИНСИГ. Други предприятия и сектори, включени в приватизационната програма на правителството, са енергийната корпорация КЕШ, Главното управление на железниците, пристанището в Дуръс, нефтеният и газовият сектор, мините, водоснабдяването и Албанспорт.
Международните финансови институции като Световна банка и МВФ винаги са поощрявали приватизацията на стратегическите сектори. МВФ постави стратегическата приватизация като условие за подписване на споразумения с Албания през следващата година. Ноел Дойл от ЕБВР посети Тирана в началото на месеца, за да изрази подкрепа на приватизационния процес, посочвайки специално Телеком, ИНСИГ и Спестовна банка. Според финансовия министър Кастриот Ислами преговорите за изкупуване на 40% от ИНСИГ ще завършат през юни. Кампанията за приватизация на Спестовна банка ще започне през септември.
Стратегическата приватизация не е лесно начинание. Тя често бе провеждана под влиянието на политически и електорални интереси на управляващите партии, които гледаха на нея като средство за печелене на политически капитал в страната и в чужбина. Поради неправилното административно управление някои предприятия свиха икономическата си дейност по време на процеса на стратегическата приватизация. В отделни случаи това накара някои чужди компании да се откажат от участие.
Въпреки всичко, изглежда, че политическото вмешателство в процеса намалява. Нано акцентира на два критерия: обществената собственост не трябва да бъде разпродадена за "парче хляб"; стратегическата приватизация няма да бъде използвана за трупане на електорален кредит.
Албанското правителство и финансовите институции, а също и албанският бизнес съзнават, че сами не могат да извършат приватизацията. Те се обърнаха за помощ към международните финансови институции. Според експерти от правителството, стратегическите икономически задачи се подлагат на внимателна международна проверка. Приватизацията цели увеличаване на ефективността и рентабилността, което ще направи предприятията и секторите по-привлекателни за чуждия бизнес и по-печеливши за страната. Водена от такива съображения, Европейската инвестиционна банка неотдавна отпусна заем на КЕШ за построяване на нови електрически подстанции и линии. В началото на април КЕШ обяви международен търг за изпълнение на проекта.

Гърция е разгневена от обидни билбордове в Скопие
					01/04/2008
					Външният министър на Македония изрази съжаление за "възникването на един особено злополучен инцидент в особено важен момент".
					(АП, Евронюз, Макфакс - 01/04/08; Ройтерс, ДПА, АНА-МПА, Хеленик Радио, МИА, Макфакс, Balkan Insight - 31/03/08)
 
					 
						
Младеж участва в митинг в Скопие срещу промяната на конституционното име на Македония. Съседна Гърция заяви, че ако спорът за името между двете държави не бъде решен, ще обяви вето на членството на Македония в НАТО. [Томислав Георгиев]
						Атина осъди билбордовете в Скопие, които показват гръцкото знаме с изрисувана нацистка свастика вместо белия кръст. В понеделник (31 март) властите предупредиха, че това може да навреди на стремежите на Македония за присъединяване към НАТО.
						Според съобщенията плакатите са били поставени от частна организация като част от рекламна кампания за изложба на фотографии и графични творби. Гръцкият посланик в Скопие Александра Пападопулу е направила дипломатически демарш пред македонското правителство, като е поискала тяхното незабавно премахване.
						Говорителят на гръцкото външно министерство Георгиос Кумуцакос каза в понеделник, че билбордовете са обида за националния символ на неговата страна и на “нейната борба срещу фашизма и нацизма" по време на Втората световна война.
						Определяйки съдържанието на плакатите като злоупотреба с правото на изразяване, македонският външен министър Антонио Милошоски разграничи правителството от билбордовете. Той изрази своето дълбоко съжаление пред Пападопулу за "възникването на един особено злополучен инцидент в особено важен момент".
						Македония се надява да получи покана за присъединяване към НАТО на срещата на високо равнище на Алианса в Букурещ, която започва в сряда. Очаква се държавните и правителствени ръководители на 26-те държави членки да разгледат кандидатурите за членство на Албания, Хърватия и Македония по време на официален дебат за по-нататъшното разширяване на военния пакт в четвъртък. За приемането на нови членове е необходимо единодушно одобрение.
						Като изрази подкрепа за кандидатурите на Албания и Хърватия, Гърция заплаши да наложи вето на всяко решение за приемането на Македония в Алианса, ако до началото на срещата на високо равнище не бъде постигнато решение по спора за името между двете държави. 
						Гърция твърди, че използването на името "Македония" от нейната съседка предполага териториални претенции към северна гръцка провинция, която също се нарича Македония. Тя иска правителството в Скопие да се съгласи на промяна на името, което ясно ще разграничава двете.
						Специалният пратеник на ООН Матю Нимиц, който води преговорите за името между двете държави, предложи през последните месеци няколко възможни решения. Всяко от тях бе отхвърлено от едната или от другата страна.
						Междувременно гръцкият външен министър Дора Бакоянис потвърди решимостта на своята страна да блокира присъединяването на Македония към НАТО, докато спорът не бъде решен.
						 "Липсата на взаимно приемливо решение означава липса на покана за НАТО," каза тя в понеделник. Тя обаче потвърди подкрепата на Гърция за кандидатурите на Албания и Хърватия.
						Междувременно излизащото в Брюксел седмично списание “Льо Виф/Л'Експрес” съобщи в понеделник, че върховният представител на ЕС за външната политика Хавиер Солана е предложил името "Нова Македония" като компромисно решение. Това е една от няколкото предложени идеи, в които се запазва думата "Македония" в комбинация с едно или повече допълнителни понятия.

Албания се освободи от химическо оръжие
					06/09/2007
					Инспектори от Организацията за забрана на химическите оръжия твърдят, че Албания успешно е ликвидирала арсенала, датиращ от периода на Студената война. 
					От Ерлис Селимай за Southeast European Times в Тирана - 06/09/07
 
					 
						
Американският сенатор Ричард Лугър (вляво) и бившият американски сенатор Сам Нън създадоха програмата за унищожаване на химическите оръжия. [Гети Имиджис] 
						Албания стана първата страна, която унищожи своите химически оръжия, съобщи премиерът Сали Бериша в събота (1 септември). Той се срещна с американския сенатор Ричард Лугър и с бившия американски сенатор Сам Нън, които създадоха преди две години Програмата "Нън-Лугър" за намаляване на общата заплаха и благодари на сенаторите за помощта, оказана на Албания в постигането на тази цел. 
						 "С унищожаването на арсенала Албания напълно скъса с ужасното и тъмно минало на милитаризацията, осъществявана по време на комунистическата система", заяви Бериша пред политиците. 
						С 50 милиона долара от програмата Албания приключи с унищожаването на 16 тона химическо оръжие през юли. Инспекторите от Организацията за забрана на химическото оръжие (ОЗХО) потвърдиха процедурата. 
						 Лугър и Нън благодариха на Албания за сътрудничеството в програмата и за приноса й за глобалната сигурност. Те връчиха на Бериша медал, произведен от американски и руски ядрени ракети, превърнати на скрап според програмата. 
						 "Работата в Албания показва, че ние можем и трябва да бъдем готови с парите и с експертизата, за да приложим концепцията Нън-Лугър там, където тя може да бъде полезна", заяви Лугър. "Ние можем и трябва да бъдем готови да се изправим пред подобни рискове в Близкия изток, Азия и навсякъде, където могат да се открият запаси от оръжия за масово унищожение", добави той. 
						"Днес Албания се чувства по-здрава, благодарение на деактивирането на химическите агенти, благодарение на помощта на вашата програма", заяви президентът Бамир Топи. Той изрази надежда, че програмата ще продължи да действа и в други области на света. 
						През август 2004 г. Лугър посети депо за складиране на химически оръжия в Албания и обсъди начините за подобряване на мерките за съхранение, както и плана за тяхното унищожаване. Швейцария, Италия и Гърция също помогнаха за унищожаването на химикали, тайно внесени в страната по време на Студената война. 
						Комунистическият режим в Албания бе свален през 1990 г., но съществуването на оръжието не бе публично обявено до преди пет години. 
						Програмата "Нън-Лугър" има заслуга за деактивирането или разрушаването на 6 982 ядрени глави, 653 междуконтинентални балистични ракети, 906 ядрени ракети "въздух-земя", 613 ракети, изстрелвани от подводници, 30 ядрени подводници и други части от ядрената програма на бившия Съветски съюз. 
						Конвенцията на химическите оръжия влезе в сила през 1997 г. Оттогава ОЗХО твърди, че около една трета от обявените запаси или 71 000 метрични тона химически агенти, са били унищожени. 
						Съединените щати и Русия контролират повечето от химическите оръжия, които според ОЗХО, трябва да бъдат унищожени до 2012 г. Други страни, за които се знае или подозира, че притежават запаси от химическо оръжие, включват Китай, Египет, Франция, Индия, Иран, Израел, Либия, Пакистан и Сирия.

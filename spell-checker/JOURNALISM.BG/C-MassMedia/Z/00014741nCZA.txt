Министърът по правата на човека заявява, че Сърбия е готова да арестува Младич
					31/05/2005
					Белград има политическата воля да арестува военновременния главнокомандващ на босненските сърби Ратко Младич, каза в понеделник министърът по човешките права на Сърбия и Черна гора Расим Ляич, като посочи продължаващите усилия за откриване на укриващия се военнопрестъпник. 
					(Блиц - 31/05/05; АП, Скотсмън, Радио Б92 - 30/05/05)
 
					 
						
Мнозина смятат, че обвиненият във военни престъпления Ратко Младич (в средата, сниман през 1993 г.) се укрива в Сърбия. [АФП]
						Министърът по човешките права на Сърбия и Черна гора Расим Ляич, който е и председател на националния съвет на страната за сътрудничество с трибунала на ООН за военни престъпления, каза в понеделник (30 май), че Белград е готов да арестува военновременния военен командир на босненските сърби Ратко Младич и да го предаде на съда в Хага. 
						"Вече няма дилема, психологическата бариера е прескочена," каза Ляич пред белградското радио Б92. 
						Това изявление бе направено на фона на нарастващия международен натиск върху Сърбия да екстрадира един от основните обвиняеми и да го предаде на трибунала на ООН, който го обвини в геноцид за предполагаемата му роля в масовите убийства в Сребреница през 1995 г. Според прокурорите на ООН убийството на около 8000 босненски мюсюлмани - мъже и момчета - между 11 и 19 юли 1995 г. е било извършено по заповед на Младич и военновременния президент на босненските сърби Радован Караджич. 
						Ляич, който преди няколко дни се завърна от посещение в Съединените щати и Хага, каза в понеделник, че международната общност много би искала Младич да бъде предаден на МНСБЮ преди 11 юли, когато ще бъде отбелязана 10-ата годишнина от зверствата в Сребреница. 
						Мнозина смятат, че Младич, който изчезна преди почти десет години, се укрива в Сърбия. 
						Ляич обаче каза пред радио Б92, че въпреки "огромните усилия" все още не е установено местонахождението на беглеца. 
						Международните наблюдатели "са много добре запознати с голяма част от нашите действия, защото те участват в много от тези действия", каза министърът. "При всички случаи ние трябва да покажем, че е налице готовност, политическа воля да се справим с тези проблеми възможно най-скоро. Все още съществуват съмнения, малки съмнения, в истинските ни намерения." 
						Макар че от октомври досега повече от дванадесет заподозрени сърби бяха предадени на съда в Хага, още десет обвиняеми, включително тримата най-издирвани участници в балканските конфликти през 90-те години -- Караджич, Младич и хърватския генерал в оставка Анте Готовина -- са все още на свобода. 
						"Няма да бъдем заложници на тези хора," каза Ляич. 
						Като повтори неотдавнашното изявление на главния прокурор на ООН за военни престъпления Карла дел Понте, еврокомисарят по разширяването Оли Рен в понеделник призова Белград да започне да арестува обвинените от МНСБЮ лица, ако политиката на убеждаване да се предадат вече не действа. "
						"Очакваме Сърбия и Черна гора да покаже напредък, който да доведе до пълно сътрудничество с трибунала," е казал Рен, цитиран в репортаж на сръбския ежедневник Блиц във вторник. "Това означава, че когато вече са изчерпани мерките за доброволно предаване, Сърбия и Черна гора трябва да е готова да арестува останалите укриващи се обвиняеми, на първо място Ратко Младич, и да си сътрудничи с Република Сръбска по отношение на Радован Караджич," е казал Рен пред журналисти в Брюксел.

Бизнес: Сърбия, Турция и Черна гора приеха бюджетите за 2009 г.
					02/01/2009
					Няколко страни в региона приеха бюджетите за тази година в последната минута. Още в деловите новини: Цените на самолетните билети за полетите между Прищина и Тирана ще намалеят.
					 
						
Парламентите на Сърбия, Турция и Черна гора приеха бюджетите на своите страни за 2009 г. [Гети Имиджис]
						
						Сръбският парламент прие бюджета за 2009 г. в понеделник (29 декември), час и половина преди изтичането на крайния срок. Той предвижда общи приходи от 8,15 милиарда евро и спад на дефицита от 2,7% от БВП през 2008 г. до 1,5% през 2009 г. според споразумението с МВФ. Правителството възнамерява да задържи инфлацията на 8% през 2009 г. 
						*** 
						
						Tурският парламент прие бюджета за 2009 г. от 120 милиарда евро в събота (27 декември). Той предвижда приходи през 2009 г. от 115 милиарда евро и дефицит от 4,8 милиарда евро. Парламентът също намали частите от бюджета, определени за министерствата с до 16%, тъй като страната се стреми към споразумение за заем с МВФ. 
						*** 
						
						Черногорският парламент прие бюджета за 2009 г. от 1,62 милиарда евро в събота (27 декември). Бюджетът е основан върху очаквания ръст от 5% на БВП. Законопроектът включва инвестиции в инфраструктурата на стойност 230 милиона евро, които да увеличат икономическата активност и да предотвратят съкращаването на работни места. Държавните разходи ще бъдат 49% от БВП. 
						*** 
						
						Maкедонският парламент прие бюджета за 2009 г. от 2,6 милиарда евро в понеделник (29 декември). Бюджетът, който е с 10% по-голям от миналогодишния, предвижда бюджетен дефицит от 2,8% от БВП. Правителството очаква инфалацията да спадне до 3,5% през 2009 г. в сравнение с 8,7% през 2008 г. Предвиждат се приходите от данъците да достигнат 59% от общите приходи, което представлява увеличение от 9,3%. 
						*** 
						
						Aлбанското правителство определи сумата от 200 милиона долара за 2009 г. за облекчаване на последиците от глобалната криза, заяви на 25 декемвмри министърът на финансите Ридван Боде. Тирана ще използва средствата от приватизацията на няколко държавни компании в случай на финансова криза, каза Боде. 
						*** 
						Цените на самолетните билети за полети между Прищина и Tирана ще намалеят от 110 на 90 евро след решението на министъра на транспорта и телекомуникациите на Косово Фатмир Лимай да намали данъците, съобщиха медиите в неделя (28 декември). Лимай взе решението, след като летището в Прищина призова за намаляване на данъците за летищата, намиращи се на по-малко от 200 км от Прищина. 
						*** 
						СънЕкспрес Еърлайнс, джойнт венчър на Tурските авиолинии и Луфтханза планират да купят три нови самолета през 2009 г., съобщи в събота (27 декември) вицепрезидентът на компанията Хачи Сай. С новите самолети СънЕкспрес ще увеличи капацитета си на превоз на пътници до 3 900 и ще увеличи самолетния си парк до 20 самолета. Компанията превози 4 милиона пътници през 2008 г. и регистрира приходи от над 400 милиона евро. 
						
						(Различни източници – 26/12/08-02/01/09)

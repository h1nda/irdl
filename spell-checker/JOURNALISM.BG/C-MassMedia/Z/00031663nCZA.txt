Забраната на тютюнопушенето в Хърватия бе ревизирана
					17/09/2009
					Тютюнопушенето в кафенетата отново ще бъде разрешено, ако се изпълнят основни изисквания.
					От Наташа Радич за Southeast European Times в Загреб -- 17/09/09 
 
					 
						
Собствениците на кафенета се приспособяват към новите условия. [Гети Имиджис]
						Хърватското лоби в защита на тютюнопушенето постигна победа миналия четвъртък (10 септември), когато парламентът прие поправка към спорната забрана на тютюнопушенето. Поправката позволява на пушачите да пушат в определени зони на кафенетата, стига те да имат подходяща вентилационна система и да поставят ясни знаци, които предупреждават за риска от тютюнопушене. 
						Ресторанти, болници, училища, офиси и барове не попадат под чадъра на поправката и тютюнопушенето там все още е забранено. 
						Поправката бе направена след протести на собственици на кафенета и ресторанти, които твърдят, че бизнесът им е почти съсипан след влизането в сила на закона през май, който е една от най-рестриктивните забрани на тютюнопушенето в Европа. 
						През топлите летни месеци, пушачите често излизат навън, за да пушат, но с наближаването на зимата, собствениците на кафенета предвиждат рязък спад в бизнеса. 
						Петиция срещу забраната започна почти веднага след гласуването на закона и правителството взе това предвид. Новото предложение бе направено с помощта на Министерството на туризма, гилдията на собствениците на кафенета и ресторанти и официални представители на правителството. 
						Успокоените собственици на кафенета се надяват, че по-либералният закон ще върне пушачите в техните заведения. 
						Желко Стрижич, собственик на кафене на крайбрежието казва, че с новата поправка, бизнесът му има бъдеще. Той започва да осъществява промените в кафенето си на площ от 70 кв. м, за да раздели пушачите от непушачите, и вече е закупил плакат "тютюнопушенето убива". 
						Министърът на здравеопазването Дарко Милинович, твърд поддръжник на забраната на тютюнопушенето, отхвърли спекулациите в медиите, че правителството е направило промените в закона под натиск от страна на гилдията на собствениците на кафенета, чиито бизнес е регистрирал спад от 75%. 
						"Ще работим упорито, за да запазим здравето на гражданите и това решение не е взето под никакъв натиск", каза Милинович и добави, че тютюнопушенето представлява сериозен проблем в Хърватия, където повече от 13 000 души умират годишно от заболявания, предизвикани от тютюнопушене. 
						Един на всеки трима хървати пуши.

Мнозинството от гърците подкрепят антикорупционните мерки 
					08/02/2005
					Корупционен скандал, в който са замесени съдебната система и Църквата, разтърсва гръцкото общество. Повече от половината от анкетирани в ново проучване на обществените нагласи изразяват недоверие към двете институции, а над две-трети казват, че подкрепят правителството в усилията му да противодейства срещу корупцията. 
					(Aтинска информационна агенция, Македонска прес агенция, Катимерини - 07/02/05; Ню Йорк Таймз, Телеграф - 05/02/05; АП, Би Би Си - 04/02/05)
 
					 
						
Гръцкият премиер Костас Караманлис подчерта необходимостта от по-голяма прозрачност и подобрения във функционирането на съдебната система. [АФП]
						Проучване на общественото мнение, проведено на фона на корупционен скандал в Гърция, показва, че повечето хора подкрепят усилията на кабинета да се пребори с корупцията в рамките на съдебната система. Скандалът подкопа общественото доверие в двете ключови институции, църквата и съдебната система, сочи проучване, осъществено от атинската социологическа агенция "Капа". 
						Миналата седмица правосъдният министър Анастасиос Папалигурас обяви пакет от 12 мерки, насочени към справяне с корупцията в съдебната система. Те включват присъди лишаване от свобода до 10 години и сериозни глоби за корумпирани съдии. Всеки, който предлага подаръци или пари на длъжностно лице в съда, ще бъде обвинен в извършване на тежко престъпление. 
						Съобщението на министъра дойде скоро след като предаване на разследващи журналисти разкри случаи, при които първо-инстанционни съдии, прокурори и служители в съдилища вземат подкупи, за да бъдат пуснати под гаранции престъпници, предимно осъдени трафиканти на наркотици. Последвали съобщения замесиха освен това и църквата, като висши свещенослужители бяха свързани с опити да се повлияе върху изхода от процеси, вкл. чрез подкуп. 
						В първите си публични коментари след избухването на скандала премиерът Костас Караманлис подчерта необходимостта от по-голяма прозрачност и от подобрения в съдебната система, поставяйки ударение върху "непоколебимата" решимост на кабинета да изкорени корупцията в страната. Той призова освен това независимата гръцка съдебна система да отстрани корумпираните съдии от своите редици. 
						В ход е разследване, което да определи размерите на проблема. Междувременно няколко съдии бяха вече освободени от длъжност за предполагаемо вземане на подкрепи с оглед "нагласяване" на изхода от съдебни процеси, пускане под гаранция на осъдени за тежки престъпления, заяви Атинската информационна агенция. В съобщение на Би Би Си от миналата седмица се казва, че са били повдигнати обвинения в сериозни дисциплинарни нарушения срещу четирима съдии. 
						Църквата също проучва твърденията за нарушения на някои свещенослужители. Светият синод, управителното тяло на Гръцката православна църква, е отстранил временно за шест месеца владиката на Атика, Пантелеймон докато трае разследването. За друг свещеник Теоклитос, владика на Тесалиот, се твърди, че е бил задържан от полицията в нощен клуб по подозрения в закононарушения, свързани с наркотици. Трети свещеник Яковос Йосакис бе арестуван миналата седмица по подозрения в злоупотреби с парични средства и контрабанда на антики. Той също така е въвлечен в скандал, където са замесени и съдии, подкупвани с цел да бъдат освободени търговци на наркотици. 
						Общо 67,4 % от анкетираните са изтъкнали, че неотдавнашните изявления на висши представители на правителството, в които се обещава да се предприемат действия срещу корупцията в съдебната система, са позитивни или "вероятно позитивни". Едва малко над една четвърт споделят противоположно мнение. 
						Проучването показва, че гърците са разделени в своите възгледи за факторите, които позволяват на корупцията да процъфтява. Според 26,3% виновни са отделни длъжностни лица. Друге 22,6 % казват, че има обща криза на морала, докато 21 % посочват, че проблемът се дължи на "търпимостта", която проява държавата към корупционните практики. За 13 %проблемът се корени във функционирането на обществения сектор през последното десетилетие, а други 11,4 % отдават корупцията на пропуски в правната система.

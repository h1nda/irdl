Според Буш Македония напредва към членство в НАТО
					31/10/2005
					Напредъкът, постигнат от Македония в реформите, и надеждите на страната за присъединяване към НАТО бяха сред темите, обсъждани от премиера Владо Бучковски и президента на САЩ Джордж У. Буш по време на срещата им в Белия дом миналата седмица.
					От Марина Стояновска за Southeast European Times от Скопие – 31/10/05 
 
					 
						
Македонският премиер Владо Бучковски (вляво) се срещна с президента на САЩ Джордж У. Буш в сряда (26 октомври). [АФП]
						Македонският премиер Владо Бучковски има половинчасова среща с президента на САЩ Джордж Буш в сряда (26 октомври), по време на посещението си в Съединените щати. Двамата лидери обсъдиха много теми, включително напредъка на реформите, изпълнението на Рамковото споразумение и кандидатурата на Македония за присъединяване към евроатлантическите структури. 
						"Приветствам постигнатия от вас напредък в приближаването ви към НАТО и ЕС," каза Буш. "Знам, че този въпрос е от огромно значение за вас и затова ви благодаря, че споделихте с мен размислите си за желанието на вашата страна да се присъедини към НАТО и стремежите й към членство в ЕС." 
						Буш отбеляза и напредъка на Македония в изпълнението на Рамковото споразумение. "Оценявам постигнатия от вас напредък. Вие показахте, че хора от различни култури могат да живеят заедно в мир. Искам да ви благодаря за вашата лидерска роля." 
						Президентът на САЩ изрази благодарността си и за участието на Македония във водената от САЩ антитерористична коалиция и приноса на македонските военни в мисиите в Ирак и Афганистан. Този принос ще продължи, го увери Бучковски. 
						"Македонските войници ще останат в Ирак и Афганистан, докогато е необходимо," каза той, като добави, че Скопие се стреми да играе също положителна и конструктивна роля на Балканите, особено сега, когато се очаква започването на преговорите за статута на Косово. 
						Като изрази благодарността си за подкрепата на САЩ, Бучковски специално се спря на помощта на Вашингтон за изпълнението на Охридското споразумение, както и на факта, че САЩ са признали конституционното име на страната му - Република Македония. 
						След срещата двамата се срещнаха с американския министър на отбраната Доналд Ръмсфелд. 
						"Ние се интересуваме от вашия напредък към НАТО, доволни сме от него, подкрепяме го и ви желаем всичко най-добро," каза Ръмсфелд. "Щастлив съм и мисля, че е налице добър, стабилен напредък, и хората в НАТО признават това, което е добър знак." Той отказа да даде точни срокове за приемането на Македония в алианса, като посочи, че подобно решение ще бърде взето с консенсус от членовете на НАТО. Въпреки това, каза той, Вашингтон ще продължи да подкрепя усилията на Македония. 
						Пред репортери Бучковски каза, че правителството му ще работи за "ясно послание, което да бъде формулирано на срещата на върха на алианса през 2006 г., че Македония ще бъде приета в НАТО. След разговорите ни в Пентагона стана ясно, че ще се проведе среща на върха във връзка с разширяването през 2008 г. Междувременно е важно да получим сигнал, да имаме покана." 
						По време на посещението си Бучковски се срещна и с държавния секретар Кондолиза Райс, както и с президента на Световната банка Пол Уолфовиц. Той откри също новата сграда на македонското посолство във Вашингтон.

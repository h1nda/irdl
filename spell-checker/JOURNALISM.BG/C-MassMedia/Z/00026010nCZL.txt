Протестите в Митровица продължават
					03/04/2008
					 
						МИТРОВИЦА, Косово – Демонстрациите в разделения град Митровица продължиха в сряда (2 април). Около 20 етнически албанки възобновиха своите протести пред офиса на ЮНМИК в южната част на Митровица, настоявайки регионалният представител на ЮНМИК Джерард Галучи да напусне града заради критиките към решението на ЮНМИК да възстанови реда около сградата на съда в северната част миналия месец. Жените заплашиха, че ще протестират всяка сутрин, докато той не си отиде. Оставката на Галучи не бе приета.
						Междувременно сръбските съдебни служители продължиха ежедневните си протести пред общинския и окръжния съд в северната част на Митровица, като поискаха старите си работни места, които са заемали преди почти десет години. Те заявиха, че са били принудени да ги освободят при пристигането на персонала на ЮНМИК и КФОР през 1999 г. (Коха Диторе, Експрес - 03/04/08; РТС, Танюг, B92 - 02/03/08)

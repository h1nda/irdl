Косовските институции призоваха сръбските полицаи да се завърнат на работните си места
					12/05/2009
					 
						ПРИЩИНА, Косово -- Ръководителите на различни институции призовават сръбските членове на Косовската полицейска служба да се завърнат на работа, тъй като крайният срок петък (15 май) наближава. Директорът на полицията Шеремет Ахмети и говорителят на правителството Мемли Красничи заявиха в понеделник, че заплатите на полицаите ще бъдат спрени в петък, ако те не се завърнат на работа. Задават се масови съкращения на 30 юни. Сърбите бойкотираха полицията, след като Прищина обяви независимост през февруари 2008 г.
						Други новини от понеделник -- Агенцията за борба с корупцията съобщи, че 22 от общо 800 държавни служители не са подали своите имотни декларации за 2008 г. Работещите в съдилищата оглавяват списъка на неизрядните, следвани от правителствените служители и по-специално от тези от министерството на здравеопазването. Допитванията до общественото мнение сочат, че системите на здравеопазването и на съдебната власт имат репутацията на най-корумпираните обществени сектори. (Кохавижън, Клан, РТК, Телеграфи, ТВ 21 - 11/05/09)

Прокурор настоява за разследване на бившия министър на спорта на Румъния
					24/07/2009
					 
						БУКУРЕЩ, Румъния – Главният прокурор Лаура Кодруца Кьовеси и Националната дирекция за борба с корупцията (ДНА) поискаха в четвъртък (23 юли) да бъде свален имунитетът на бившия министър на младежта и спорта Моника Якоб Ридзи, което да даде възможност за наказателно разследване срещу нея. Твърди се, че през шестте си месеца на поста Ридзи е подписала три договора за разходване на бюджетни средства, след което се потрудила да заличи факта, че не е спазила правилата за обществени поръчки. Колегите на Ридзи в парламента ще трябва да гласуват за сваляне на имунитета й.
						Други новини -- В четвъртък Социалдемократическата партия и Националлибералната партия призоваха за сформиране на парламентарна комисия за разследване на министъра на туризма Елена Удря. Според тях тя е похарчила около 3 млн. евро обществени средства за популяризиране на туризма, без да постигне никакви резултати. (Адевърул, Ромъниа Либера, Евениментул Зилеи - 24/07/09; Craiova-net - 23/07/09)

Отложена е компютризацията на здравната система в Хърватия 
					15/10/2004
					Амбициозен проект за компютризация на хърватската здравна система може да се провали, след като правителството поиска преразглеждане на финансовото му обезпечаване. Защитниците на проекта обаче обвиняват властите в нечестна игра.
					От Миранда Новак за Southeast European Times от Загреб – 15/09/04
 
					 
						
Очаква се компютризацията на цялата здравна система – включително болничните диспансери, болниците и институтите -- да струва 66,3 млн. евро. [Архив]
						Преди повече от три години Хърватия реши да компютризира здравната си система, особено в областта на първоначалната помощ. Очакваше се целият проект -- включително компютризацията на болничните диспансери, болниците и институтите -- да струва 66,3 млн. евро. Ежегодно Хърватия харчи 1,8 милиарда евро за здравна помощ, а се предполага, че инвестициите в компютризацията могат да доведат до значителни икономии в дългосрочен план. Очаква се осъществяването на тази програма да отнеме шест месеца, като цялата система ще бъде готова и пусната в действие в рамките на една година. 
						"Разходите за компютризация са незначителни в сравнение с ползите от нея", бе заключението на официално проучване. "Компютризацията на първоначалната здравна помощ, където възникват повечето от разходите в областта на здравеопазването, ще ни даде пълна представа за разходите в момента на възникването им, което значително ще понижи високите разходи в поликлиниките и болниците." 
						След смяната на правителството през ноември 2003 г. обаче бяха отложени почти всички проекти в сферата на здравеопазването, започнати от предишната администрация. Сегашният министър на здравеопазването, Андрия Хебранг, каза, че трябва да се преразгледа финансовото обезпечаване на проекта. Той разкритикува своя предшественик, Андро Влахушич, че е подписал договора за компютризация само три дни преди да напусне поста си. Правителството твърди също, че има и проблеми със съвместимостта между съществуващите компютърни ресурси в болниците, местата за първоначална помощ и държавното бюро за здравно осигуряване. 
						Защитниците на проекта за компютризация казват, че истинската причина е, че правителството не е отделило необходимите допълнителни финасови средства, макар че те представляват съвсем малка част от общия бюджет. Проектът не трябваше да се спира, каза д-р Ранко Стефанович, бивш служител на здравното министерство, който сега ръководи отдела за първоначална здравна помощ към Хърватския институт по здравеопазване. 
						Хърватски инженери и компютърни експерти, които разгледаха плановете за компютризация, ги оцениха като "отлични", каза Стефанович. 
						"Подобни проекти не трябва да зависят от никакви партийни и други политически съображения. Над 40 експерта от различни национални и международни институции участваха в проекта и е невъзможно всички те да са се обединили около партия или политическо решение", каза той. 
						"Освен това имаше и консултанти от Световната банка и ОССЕ, които оцениха избраните решения, а в работата участваха най-добрите национални компютърни експерти, представители на институциите на общественото здравеопазване, здравното осигуряване, медицинските асоциации и университетски преподаватели", добави Стефанович.

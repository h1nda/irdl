Албания постави началото на проект за телемедицина
		13/09/2010
		Програмата за интегрирана телемедицина и електронно здраве в Албания е двугодишен проект на стойност 750 000 долара, чрез който ще се създаде Център за национална телемедицина в болницата "Майка Тереза" в Тирана и пет регионални центрове за телемедицина. 
		От Линда Карадаку за Southeast European Times в Тирана -- 13/09/10
 
		 
			
Д-р Рифат Латифи описва как Центърът за телемедицина в Косово използва ИКТ за лечението и превенцията на болести, за изследвания и преценка и за продължително обучение на медицинските кадри. [ААМР]
			Aлбания работи за създаването на своя първи Център за национална телемедицина чрез проект, финансиран от ААМР, осъществен от Фондацията "Международна виртуална електронна болница". 
			Програмата, която за пръв път бе създадена в Косово през 2002 г., е част от мрежата за телемедицина, изграждана на Балканите. Според ААМР тя се "основава на успешния модел на Програмата за телемедицина на Косово". 
			Проектът се ръководи от д-р Рифат Латифи, професор по хирургия в Университета на Аризона и основател на Фондацията "Международна виртуална електронна болница". 
			Латифи разговаря с кореспондента на SETimes Линда Карадаку за програмата и ползата от нея. 
			
				SETimes: Какво е значението на този проект за системата на здравеопазване в Албания? 
			
				Рифат Латифи: Teлемедицината е модерно явление в осигуряването на здравни услуги днес. Свързана е с използването на компютри и комуникационни системи за връзка между осигуряващия здравните услуги и пациентите, които се намират наблизо или на няколко хиляди километра разстояние едни от други. 
			Програмата, която се осъществява в Албания е насочена повече към осигуряване на качествени здравни услуги, отколкото към разстоянието. 
			Тя има три компонента - непрекъснато медицинско обучение на професионалистите от сферата на здравеопазването, електронна медицинска библиотека и осигуряването на здравни услуги чрез решенията на телемедицината. 
			Компонентът на непрекъснато медицинско обучение ще гарантира, че албанските лекари и медицински сестри получават съвременно обучение, без да напускат болницата. Те могат да присъстват на конференция, организирана в друг град, в друга страна или на друг контитент. Освен това могат да задават въпроси и да общуват с лекторите в реално време точно както биха правили това на една "нормална" конференция. 
			Компонентът електронна библиотека ще допринесе за изследователската дейност на лекарите и медицинските сестри в страната и също така ще им осигури достъп до най-новите постижения в областта на медицината, за да могат да се грижат по-добре за своите пациенти. Осигуряването на медицински услуги от разстояние също е очевидна придобивка. 
			Програмата за телемедицина на Албания сега се смята за един от приоритетите на правителството и на Министреството на здравеопазването. Премиерът лично се е ангажирал с подкрепата на инициативата. 
			
				SETimes: Какво ще кажете за лекарите, които ще управляват центровете? 
			
				Латифи: Албанските лекари са отлични, отдадени на работата си професионалисти. Те използват компютри и интернет в процеса на изследванията си и в изготвяне на публикациите си. Някои от тях също комуникират чрез имейли с пациентите си, с колегите си в Албания и в други страни. Това означава, че те вече са усвоили "духа" на телемедицината. 
			
Осигуряването на услуги чрез телемедицина сега се подкрепя от сложна и модерна технология, казва Латифи. [AФП]
			Но съвременната телемедицина е нещо повече от това. Технологията на здравеопазването напредва ежедневно и технологията на телемедицината следва този път. Осигуряването на услуги чрез телемедицината сега се подкрепя от доста сложна и модерна технология. Международната виртуална електронна болница ще осигурири на всички национални и регионални центрове по телемедицина апаратура, телестанции и компютърни мрежи. 
			Мнозинството лекари и медицински сестри никога не са използвали подобна апаратура. По тази причина МВеБ създаде специална теоретична и практическа тренировъчна програма. Теоретичната част на програмата е почти готова, а практическият компонент ще започне с инсталирането на апаратура, която се очаква да бъде доставена до няколко месеца. 
			
				SETimes: Според проекта екип от инженерния корпус на американската армия "ще построи или поднови всички 14 регионални центрове за телемедицина за всички болници в Албания". Какво е значението на това за пациенти, които ще получават здравни услуги, без да се налага да пътуват до Тирана? 
			
				Латифи: Партньорството с ИКАА е от решаващо значение за осъществяването на проекта. ААМР в Албания подкрепи първата фаза на проекта с финансиране, съобразено с работата, извършена от МВеБ. 
			МВеБ оборудва Националния център за телемедицина в Тирана, както и пет регионални центрове за телемедицина в Кукес, Шкодра, Дурес, Корча и Влора с бюджет малко под 750 000 долара. Тази сума покрива и обучението. 
			
				SETimes: Моделът на иницииране, изграждане, задействане и трансфериране бе използван в Косово. Ще го използвате ли в Албания? 
			
				Латифи: За пет години Косово създаде програма, включваща един национален и седем регионални центрове за телемедицина. Подобно на това, което МВеБ планира да направи в Албания, МВеБ изгради мрежа за телемедицина в Косово, въведе я в действие и след това я прехвърли към Университетския клиничен център на Прищина и съответните регионални болници. Програмата за телемедицина на Косово сега е интегрирана част от системата на здравеопазване на страната. 
			Същият модел се прилага в Албания: точно сега ние сме на етап изграждане на програмата. 
			
				SETimes: Какво означава проектът на практика за пациенти в Албания и в съседните страни? 
			
				Латифи: Пациентите ще се възползват от всички компоненти на проекта. Първо, голям брой пациенти няма да се налага да пътуват дълги часове за второ мнение, или дори за лечение, тъй като те ще могат да получат всичко това от разстояние. Второ, има много пациенти, които се нуждаят от спешна помощ. Съществуват много примери за животоспасяваща интервенция на телемедицината при травми и спешна медицинска помощ. 
			Освен това съществуват много косвени ползи за пациентите: по-добре обучени лекари и медицински сестри и медицински персонал, който има достъп до най-съвременните постижения в областта на медицината. 
			Що се отнася до съседните страни МВеБ точно приключи с друг проект, финансиран от САЩ, целящ да подобри регионалното сътрудничество чрез телемедицината като платформа.

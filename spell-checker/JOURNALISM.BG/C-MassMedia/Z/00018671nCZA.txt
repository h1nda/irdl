МВФ призова Турция да намали разходите
					23/05/2006
					В понеделник финансовите пазари на Турция понесоха удар, след като МВФ призова страната да намали публичните разходи и да следва по-предпазлива парична политика. 
					(Файненшъл Таймс - 23/05/06; Ройтерс, АФП, Reporter.gr, ЕнТиВи-ЕмЕсЕнБиСи, Заман, МВФ - 22/05/06)
 
					 
						
“Фискалната политика трябва да е по-строга до края на годината,” каза ръководителят на делегацията на МВФ Лоренцо Джорджиани. [МВФ]
						Турция трябва да се придържа към рамката си на фискална политика и да се стреми към по-предпазлива парична политика, заяви МВФ в понеделник (22 май) след приключване на преговорите по третия и четвъртия преглед на тригодишното си кредитно споразумение с Анкара. 
						През май 2005 г. Фондът одобри стендбай споразумение за 10 млрд. долара в подкрепа на турската икономическа и финансова програма, като разреши на страната незабавно да изтегли около 837,5 млн. долара. Ако Турция приложи мерките, договорени на преговорите този месец, изпълнителният съвет на международната финансова институция вероятно ще одобри през юли отпускането на нов транш от 1,9 млрд. долара. 
						"Като израз на своята решимост да спазват фискална дисциплина властите ще приемат мерки, които да гарантират, че сумарните първични разходи през 2006 г. няма да надвишават одобрения бюджет и ще запазят дефицита в системата за социално осигуряване под определния по програмата таван от 4,5 % от БНП," заяви МВФ в съобщение за пресата от понеделник. 
						"Тези мерки, заедно с вероятността за високи бюджетни приходи, трябва да доведат до първичен излишък през 2006 г., който ще надвишава заложените от правителството 6,5 % от БНП. Като допълнителна предпазна мярка за бюджета правителството обяви, че няма да въвежда допълнителни намаления или освобождавания от ДДС," се казва в съобщението. 
						Според Фонда Турция трябва да намали публичните разходи с до 3 млрд. долара, за да може да компенсира вече нарастващия дефицит по текущата сметка. "Фискалната политика трябва да е по-строга до края на годината," каза ръководителят на делегацията на МВФ в Турция Лоренцо Джорджани пред репортери. 
						Като отбеляза, че вече се обмислят мерки за намаляване на разходите, турският министър на икономиката Али Бабаджан каза, че дефицитът ще бъде 7 % от БВП, по-висок предишните официални прогнози. 
						МВФ отправи този призив за по-строга фискална политика в условията на все по-разширяващ се процес на изтегляне от новите пазари и притеснения на инвеститорите за политическите и икономически перспективи на Турция, което вече се отрази на финансовите пазари на страната. Според съобщенията инвеститорите се страхуват и от възможно забавяне на присъединителните преговори на Турция с ЕС заради кипърския въпрос и нарастващите съмнения сред ръководителите в Брюксел относно решимостта на страната да проведе реформите. 
						Турските пазари паднаха рязко в понеделник, когато основният фондов индекс в Истанбул се понижи с 8,3 %, отбелязвайки най-резкият си спад от март 2003 г. Националният индекс на Истанбулската фондова борса, IMKB100, беше 36,351 пункта при затварянето на борсата, в сравнение с 39,643.6 в четвъртък, съобщи АФП.

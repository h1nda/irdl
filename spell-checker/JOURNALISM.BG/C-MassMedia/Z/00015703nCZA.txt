Албанският град Гирокастра е включен в списъка на световното наследство
					25/08/2005
					Южният албански град Гирокастра, считан за рядък пример на добре запазен град от отоманската епоха, бе сред 17-те културни обекта, добавени през юли в списъка на световното наследство на ЮНЕСКО.
					От Ерлис Селимай за Southeast European Times от Тирана -- 25/08/05
 
					 
						
Гирокастра е разположена в долината на река Дрин в Южна Албания. [Ерлис Селимай]
						ЮНЕСКО добави южния албански град Гирокастра към своя списък на световното наследство. Градът, разположен в долината на р. Дрин, е известен в Албания като град музей. Той се счита за рядък пример на добре запазен град от отоманската епоха, изграден от земеделци с големи имения.
						Гирокастра бе един от 17-те културни обекта, добавени към списъка в средата на юли от Комитета за световно наследство с председател Темба Вакаше, южноафриканският заместник генерален директор за наследството и националните архиви. 
						Крепост от 13 в. се намира в самия център на града, който предлага такива изключителни архитектурни образци, като kуле, или къща кула - вид сграда, която се е появила през 17 в. и е характерна за балканския регион. Кулето има висок сутерен, първи етаж за ползване през студените сезони и втори етаж за топлите сезони. 
						Вътрешното оформление, особено в туристическите зони, включва богати декоративни детайли и рисувани цветни мотиви. В града е запазен и базар, джамия от 18 в. и две църкви от същия период. 
						Градът се е развил след Втората световна война и днес е икономически, културен и образователен център на Южна Албания. Гирокастра не е първият град в Албания, който ще фигурира в списъка на ЮНЕСКО. През 1992 г. древното селище Бутринт, датиращо от 6 в. пр. н. е., бе добавено към него. Списъкът на световното наследство днес наброява 812 обекта, в т. ч. 628 културни, 160 природни и 24 смесени обекта в общо 137 държави. През юли три страни бяха вписани в списъка за първи път -- Бахрейн, Босна и Херцеговина и Молдова. 
						Една от непосредствените ползи ще бъде притокът на финанси. Местните власти в Гирокастра ще имат правото да изискват средства от държавата и от международни донори за съхранение на културните ценности. 
						Гирокастра е и родното място на известния албански романист и поет Исмаил Кадаре, носител на тазгодишната международна награда "Букър". Той описва родния си град като "засенчен от голяма крепост, толкова плашеща, колкото и внушителна ... чиято затворническа кула излъчва мощ и заплаха във всички посоки."

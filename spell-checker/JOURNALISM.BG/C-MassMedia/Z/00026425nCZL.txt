Стачка причини криза за горива в Гърция
					13/05/2008
					 
						АТИНА, Гърция -- Собствениците на камиони и контейнери, използвани за вътрешен транспорт, които са в стачка с искания държавата да им заплаща по-високи транспортни навла, във вторник (13 май) ще решават дали да продължат своя протест. В почти всички бензиностанции в Гърция понастоящем липсват горива. В понеделник и вторник представители на протестиращите се срещнаха със заместник-министъра на икономиката и финансите Андонис Безас. Протестиращите разговаряха и с министъра на заетостта Фани Пали-Петралия, която предложи сформирането на работна група за обсъждане на проблема. В петък министърът на транспорта Костис Хадзидакис отхвърли искането за 13-процентно увеличение на плащанията, но се съгласи да премахне ограниченията пред шофьорите на камиони по основните пътища в петъчните следобеди и през зимата. Шофьорите посочиха рязко покачващите се цени на горивата като основание за своите искания. (Нюз Ин, Антена, Елефтерос Типос, Сити Прес, Та Неа - 12/05/08)

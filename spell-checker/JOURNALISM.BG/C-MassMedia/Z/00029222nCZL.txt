Косовски сърби протестират срещу отварянето на митнически пунктове от КСС
					06/02/2009
					 
						ПРИЩИНА, Косово -- Етнически сърби блокираха в четвъртък (5 февруари) главния път между Бърняк и Ярине в Северно Косово, за да протестират срещу създаването на Косовските сили за сигурност (КСС), както и срещу решението на мисията ЮЛЕКС за отваряне на два митнически пункта на косовско-сръбската граница. Протестиращите използваха камиони, за да блокират движението за един час на три места по пътя. Те издигнаха искания за разпускане на КСС, твърдейки, че те заплашват стабилността в доминирания от сърбите север на страната. Протестиращите настояха също, че едностранното решение на мисията ЮЛЕКС за създаване на митнически пунктове в Ярине и Бърняк на практика подкрепя декларацията за независимост на Косово, на която сърбите се противопоставят.
						Други новини -- Президентът Фатмир Сейдиу и министър-председателят Хашим Тачи се срещнаха в четвъртък с ръководителя на ЮНМИК Ламберто Заниер. Косовските лидери настояха, че преговорите за статута между Косово и Сърбия са затворена глава и че двете правителства могат да преговарят само по технически въпроси от взаимен интерес. Заниер каза, че има много практически въпроси, които Прищина и Белград трябва да обсъдят. (Зери, Коха Диторе, Косова Сот, Експрес - 06/02/09; Танюг, Б92, Радио Сърбия, АФП, АП, Кохавижън, РТК, Косовалайв - 05/02/09)

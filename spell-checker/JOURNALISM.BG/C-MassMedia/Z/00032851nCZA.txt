Бок отново ще управлява Румъния
					24/12/2009
					Румъния има ново коалиционно правителство, водено от познато лице. Наближава ли краят на продължилата месеци политическа криза?
					От Паул Чокою за Southeast European Times от Букурещ -- 12/24/09
 
					 
						
Министър-председателят Емил Бок провежда пресконференция. [Габриел Петреску]
						Румънският премиер Емил Бок беше одобрен в сряда (23 декември) за ръководител на новото коалиционно правителство. С 276 на 135 гласа парламентът одобри екипа от 15 министри, много от които запазиха позициите си от предишния кабинет. 
						В изказване по-късно Бок обеща да предприеме мерки, които "не са непременно популярни, но са крайно необходими". 
						"Това не е точно момент на радост, а на отговорност и работа", заяви той. "Това е ново партньорство между правителството и парламента, което, мисля, ще бъде от полза за румънците. Хората са уморени от речи и очакват от нас да направим нужното за страната." 
						"Трябва обаче да сме наясно, че преди нещата да се оправят, те ще се влошат”, предупреди той, посочвайки, че 2010 г. може да бъде трудна, въпреки прогнозите за слаб икономически растеж. 
						След като беше одобрено от парламента, правителството положи клетва пред президента Траян Бъсеску, в добро настроение след собственото му преизбиране по-рано този месец. Той изрази надежда, че ще успее да облекчи икономическата криза в страната. 
						Първият ход на кабинета, предприет в сряда вечерта, беше да одобри проекта за държавен бюджет за 2010 г. Бок посочи, че се надява парламентът да го одобри до средата на януари. Приемането на бюджета е ключово условие за получаването на следващите траншове от заема от МВФ, който е замразен от месеци заради политическата криза в страната. 
						С 240 места, четири над осигуряващия мнозинство праг, парламентарното мнозинство на новата правителствена коалиция е доста несигурно. Изправени срещу опозицията на социалдемократите и либералите, демократлибералите на Бок трябваше да обединят усилията си с ориентирания към етническите унгарци ДСУР, с други представители на малцинствата в парламента и с блока на независимите депутати. 
						ДСУР има три портфейла в новия кабинет - култура, здравеопазване и околна среда - а независимите ще бъдат представлявани от Габриел Опря, който вече отговаря за отбраната. 
						Въпреки позициите на собствените им партии, 36 народни представители, социалдемократи и либерали, подкрепиха правителството в сряда, очевидно страхувайки се, че в противен случай Румъния се отправя към предсрочни избори. 
						Бок управлява страната по един или друг начин от декември 2008 г. За първи път той бе начело на коалиционно правителство заедно със социалдемократите, но те се оттеглиха тази есен с наближаването на президентските избори. След това премиерът оглави временна администрация, докато тя не бе свалена с вот на недоверие.

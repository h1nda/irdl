Еврокомисарят Рен посети Македония във връзка със статута й на страна кандидатка
					10/11/2005
					 
						СКОПИЕ, Македония -- Еврокомисарят по разширяването Оли Рен посети Македония в четвъртък (10 ноември), за да връчи официално на правителството положителния отговор на Европейската комисия (ЕК) на молбата на Скопие за получаване на официален статут на страна кандидатка за ЕС. Програмата му включва срещи с президента Бранко Цървенковски и с премиера Валдо Бучковски, както и слово пред парламента. 
						След новината, че Македония е получила кандидатски статут, Бучковски публикува изявление, в което посочи, че македонското правителство е готово да поеме историческата отговорност и да осъществи реформите, необходими за членство в ЕС. Той нарече решението на ЕК "еднопосочен билет" към пълноправно членство и изрази желанието си преговорите с ЕС да започнат след около година. (Уеб-сайт на македонското правителство, Макфакс - 10/11/05; АФП, Скотсмън - 09/11/05)

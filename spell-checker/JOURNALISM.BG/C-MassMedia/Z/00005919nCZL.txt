Балканските страни показват подкрепа за позицията на САЩ срещу Ирак
09/02/2003
 
СОФИЯ, България -- В петък (7 февруари) парламентът гласува "за" използването на въздушното пространство и наземните съоръжения на страната от САЩ в евентуална операция срещу Ирак. Това е първото от редица решения, взети от правителствата в региона, показващи подкрепата им за Вашингтон. България ще позволи въздушните сили на САЩ да използват летището в Сарафово и ще изпрати 150-членно подразделение за химическа защита в една от страните, граничещи с Ирак.
В събота американският държавен секретар по отбраната Доналд Ръмсфелд се срещна с албанския си колега Пандели Майко по време на конференция по сигурността в Мюнхен и му благодари за оказаното съдействие по въпросите, свързани с разоръжаването на Ирак. В петък албанският президент Алфред Моисиу обяви, че "подкрепя всяко решение на САЩ и техните съюзници срещу тази обща опасност".
Също в Мюнхен, хърватският външен министър Тонино Пикула изрази повторно подкрепата на Загреб за позицията на САЩ срещу Ирак. Хърватска е една от страните от Вилнюската група, която обяви подкрепата си след доклада на американския държавен секратар Колин Пауъл миналата седмица.
Накрая, румънските служби за външно разузнаване потвърдиха в петък обвиненията на Пауъл, че Ирак се е опитал да закупи "прецизно оборудване" чрез посредници. В този случай е ставало въпрос за оръжия от Румъния, чиято продажба е била осуетена от Централното разузнавателно управление на САЩ. (ATA, ХИНА, БиБиСи, АФП - 08/02/03; БиБиСи, ATA БТВ, БНТ, АФП, АП, БТА, Дневник, Зиарул, Бизнес медия груп - 07/02/03)

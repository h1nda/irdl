Румъния замисля ново министерство за европейските фондове
					22/07/2011
					Букурещ се надява инциативата да ускори темпото на усвояване на средствата от ЕС.
					от Пол Чочоиу за Southeast European Times от Букурещ -- 22/07/11
 
					 
						
Строителството на околовръстен път в Букурещ се финансира с европейски пари. [Виктор Барбу/SETimes]
						На фона на отколешните критики за неуспешно привличане и усвояване на европейски фондове, румънското правителство реши да създаде ново министерство, чиято единствена функция ще бъде да надзирава парите от ЕС. 
						"[Подобна практика] вече е дала добри резултати в други европейски страни, особено сред онези, присединили се към ЕС при последните вълни, например Полша. Моделът трябва да бъде добре проучен и приложен в Румъния", каза пред SETimes Йон Йонита, редактор от вестник Адеварул.
						Според някои коментатори идеята за новото министерство е дошла под натиск от ЕС и на фона на загрижеността на Брюксел - в критичен момент за еврозоната - че изпитващата финансови затруднения Румъния, самата тя изправена пред тежка финансова криза, пропуска възможности да получи милиардите, които са на разположение за развитие на нейната икономика.
						"Неспособността да се използват свободните средства е показателна за една неправилно функционираща система, която пилее парите на европейските данъкоплатци. В ЕС се надигат гласове, които предупреждават, че парите или ще бъдат пренасочени, или ще бъде създадена нова философия за използването на европейските фондове", твърди Йонита. 
						В бюджета на ЕС за периода 2007-2013 г. са предвидени 20 млрд. евро за Румъния, но Букурещ е успял да привлече едва 10% от тази сума, сочат данни на румънското правителство.
						В същото време в писмо от края на юни председателят на Европейската комисия Жозе Мануел Барозу предупреждава, че цифрата 10% е преувеличена. 
						"Комисията продължава да е силно обезпокоена от ниската степен на усвояване на структурните и кохезионните фондове в Румъния, която достига едва 3 процента - минимален напредък от 2-та процента, посочени в предишното ми писмо", посочва Барозу.
						Кохезионните фондове са предназначени да помогнат на най-скорошно приетите членки на ЕС да се доближат до икономическото равнище в останалите страни от ЕС. В Полша 1% от икономическия растеж миналата година бе резултат от европейски фондове. 
						Засегнато от критиките, правителството публикува писмото едва след като медиите в Румъния го заплашиха със съд за ограничаване на достъпа до обществена информация.
						Общоприето виждане е, че министерството трябва да представлява опростена структура с нужната инициатива да привлича средства.
						Прекомерната бюрокрация и корупция се сред най-често цитираните пречки за привличане и усвояване на европейски пари. "Когато има бюрокрация, има и корупция", твърди Йонита. 
						За корупцията допринасят местни служители, които често препоръчват компании на свои роднини за консултанти. Те съществуват, за да поглъщат огромни комисионни, без да дават конкретни резултати", заяви пред SETimes икономическият редактор на Ziare.com Пол Барбу.
						"Именно заради това Централната банка многократно заяви, че е по-добре да имаме големи проекти, вместо 40 000-те малки, които в момента вървят и са далеч от приключване", казва Барбу. 
						Повече средства от ЕС означават повече малки и средни предприятия, които на свой ред ще създадат повече работни места и по-голямо производство. "По-голямото производство означава по-добро вътрешно потребление и, което е по-важно, повече износ, който в момента е двигателят на румънската икономика", допълва Барбу. 
						И все пак, мнозина се съмняват, че евентуалният ефект от новото министерство ще бъде усетен скоро. 
						"Трудно е да се създаде министерството, защото е необходимо одобрението на парламента. Тъй като управляващата коалиция е крехка, съмнявам се, че тя ще предложи на депутатите да одобрят закон, който променя структурата на правителството", разсъждава Йонита. 
						Министърът на регионалното развитие Елена Удреа неотдавна подчерта, че за създаването на институцията няма определен срок.

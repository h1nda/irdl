Тачи обеща, че Косово ще продължи напред по пътя към интеграцията си в ЕС
					11/03/2009
					 
						ПРИЩИНА, Косово -- Правителството ще продължи да следва своя европейски дневен ред и усилията за хармонизиране на местното законодателство с това на ЕС, въпреки че пет от 27-те страни членки не са признали независимостта на Косово, заяви министерският съвет по европейска интеграция на своето първо заседание във вторник (10 март). "Правителството е определило процеса на европейска интеграция като стратегически и национален приоритет", каза министър-председателят Хашим Тачи, призовавайки министрите да работят упорито, без да се знае кога и дали Косово ще стане част от ЕС.
						Други новини от вторник -- Вицепрезидентът на САЩ Джоузеф Байдън изключи възможността за намаляване на военното присъствие на САЩ в Косово въпреки належащите нужди в Афганистан. "Аз не смятам, че трябва да се изтеглим, или пък да вземем решение за Афганистан въз основа на напредъка или липсата на такъв в Косово", каза Байдън, като добави, че в Косово все още остава работа, която трябва да се свърши. Байдън беше в Брюксел за обсъждане на плановете на НАТО преди срещата на върха през април.
						Междувременно в Прищина председателят на парламента Якуп Красничи каза във вторник, че Косово и Сърбия не са успели да изградят взаимоотношения на сътрудничество, тъй като политиците в Белград продължават да бойкотират и отхвърлят всичко, свързано с Косово. След среща с френския посланик в Косово Делфин Борион Красничи каза, че всички усилия на ЮНМИК за изграждане на мостове на сътрудничеството между Сърбия и Косово са били напразни. (Коха Диторе, Експрес, Лайм, Зери, Телеграфи, Косова Сот - 11/03/09; Кохавижън, РТК - 10/03/09)

Избирателната колегия ще решава за кметската надпревара в Тирана
					31/05/2011
					Задълбочаващият се конфликт между основните албански партии заплашва с по-нататъшна парализа.
					От Линда Карадаку за Southeast European Times от Тирана – 31/05/11 
 
					 
						
Кандидатът за кмет на Тирана Лулзим Баша печели надпреварата с 81 гласа, постанови миналата седмица ЦИК. [Ройтерс]
						На фона на нарастващото политическо напрежение около оспорваните резултати от кметските избори в Тирана албанците очакват в петък (3 юни) решение на Избирателната колегия. Опозицията подаде жалба до органа срещу решението на Централната избирателна комисия (ЦИК) да брои бюлетини, които избирателите са пуснали в погрешни урни. 
						Решението на ЦИК осигури трудна победа само с 81 гласа на Лулзим Баша, кандидат на управляващата Демократическа партия. Преди да се включат допълнителните гласове, настоящият кмет Еди Рама от Социалистическата партия водеше с десет гласа. 
						Албания е обхваната от тежка политическа криза след общите избори през юни 2009 г., като социалистите организират парламентарни бойкоти и улични демонстрации поради допуснатите, според тях, сериозни нередности. В зависимост от това какво ще се случи в петък, последният спор или ще налее масло в огъня, или ще спомогне за потушаване на кризата, според анализатора Фатос Лубоня. 
						"Ако Избирателната колегия се произнесе в полза на Рама, резултатът ще бъде една по-стабилна Албания и опозицията няма да иска нищо повече. Ако тя се произнесе в полза на Баша, ще последват оспорвания, бойкоти, липса на диалог и сътрудничество, точно както през последните две години и половина," каза той за SETimes. 
						 Малка е обаче опасността цяла Албания да бъде дестабилизирана, добави Лубоня. "Битката е между групи на интереси и активисти; обикновените хора не са замесени." 
						Александър Чипа, редактор на всекидневника "Шчип", смята, че политически конфликт е възможен независимо от решението на колегията. "Ако Рама спечели, опозицията ще представи нещата така, сякаш резултатът подкрепя виждането на опозицията на тези избори. Ако Баша спечели, опозицията ще бойкотира институциите," каза той. 
						Най-доброто решение би било "ясно, законосъобразно решение без политически подтекст," добави Чипа. 
						Везните клонят към Баша, каза за SETimes Артан Герги от Фондацията за икономическа свобода, добавяйки, че очаква по-нататъшни протести в цяла Албания. Само по този начин, каза той, Рама може да упражнява натиск върху правителството за предсрочни избори. 
						В доклад след изборите наблюдаващият екип на ОССЕ констатира, че съществуващият изборен кодекс не предвижда сценарий като този, който се разви при надпреварата за Тирана. 
						Кодексът, според ръководителя на екипа Джонатан Стоунстрийт, не "предлага никаква процедура за съгласуване на броя на бюлетините, открити в други урни. Нямаше решение или инструкция на ЦИК по този въпрос преди деня на изборите, нито пък одобреният от ЦИК наръчник за преброяване засяга този въпрос, въпреки че погрешно пуснатите бюлетини бяха проблем и на предишните местни избори." 
						Избирателите пускат бюлетините си в четири различни урни - за кмет, общински съвет, община и председател на общинския съвет на Тирана. Управляващото мнозинство отправи молба до ЦИК да преброи допълнителните гласове, след като разбра, че някои избиратели са пуснали бюлетините си в погрешни урни. 
						 В реч пред парламента в четвъртък премиерът и лидер на управляващата Демократическа партия Сали Бериша нарече събитията от последните две седмици "абсурден театър". Депутатите от опозицията не присъстваха. 
						 "Албанците гласуваха достойно на 8 май," каза Бериша, "но след това ЦИК беше обсадена, пътищата блокирани, отправят се заплахи и ултиматуми. Всичко това има една единствена причина - някой не иска да признае вота на гражданите." 
						Рама отговори в същия ден, наричайки Бериша адвокат на предавана по телевизията кражба. "Езикът на натиска и заплахите срещу опозицията е постоянен след мъчителната загуба на Сали, но това не ни впечатлява. То увеличава решимостта и настойчивостта ни да отидем до края в битката за бъдещето на албанската демокрация," каза Рама.

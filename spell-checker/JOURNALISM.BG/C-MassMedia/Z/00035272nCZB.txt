Шибеник чества децата
		12/07/2010
		В продължение на две седмици, малък хърватски град на адриатическото крайбрежие стана глобален център на детското творчество.
		Снимки и текст от Ксения Юркович за Southeast European Times в Шибеник -- 12/07/10
 
		 
			
Шибеник бе домакин на 50-тия Международен детски фестивал
			Шибеник бе домакин на 50-тия Международен детски фестивал от 19 юни до 3 юли с цел възстановяване на миналата слава на събитието. Тази година фестивалът бе много по-добро организиран, включваше много по-голямо разнообрание от програми и детски дейности. 
			Около 360 отделни събития бяха проведени в различни места на открито и на закрито в Шибеник, в които участваха повече от 2 500 артисти от Хърватия и целия свят. Тази година заявленията за участие почти се удвоиха в сравнение с фестивалите, проведени през последните 20 години. 
			Духът на фестивала се чувстваше на всеки ъгъл, улица и площад на историческия център на града. Артисти от целия свят изнесоха представления за местните жители, случайни минувачи и туристи. 
			Събитието започна с издигането на флага на фестивала на историческия площад между възрожденската Катедрала "Св. Яков" и старото кметство. Президентът на Хърватия Иво Йосипович присъства на откриването. 
			"Фестивал с участието на толкова много деца от целия свят е гордостта на Шибеник и на цялата страна", каза Йосипович. 
			Официалната програма на Детския фестивал започна с пиесата "Буратино" [Златното ключе] от А. Н. Толстой, адаптирана за случая от хърватския драматург Мариана Нола. 
			
Фестивалът бе открит с пиесата "Буратино", римейк на "Пинокио".
			"Работихме върху пиесата почти половин година. Тя е интерпретация на детската приказка за Пинокио", обясни Нина Клефлин, продуцент на пиесата и добави, че нейният екип се е заел с проекта със съзнанието, че тя ще бъде представена на 50-тия юбилей на фестивала. 
			Ясенка Рамлак, мениджър на външните програми на фестивала, заяви, че в тазгодишното събитие участват отлични изпълнители. Те включват ансамбъла "Опластеатро" от Италия, "Театер Групен Батина" от Дания, "Васкакас Бабсинхаз" от Унгария, "Инис Игъл Скул" за ирландски танци и театър "Сън Ергос" от Канада. 
			Публиката бе особено впечатлена от хърватския национален театър от Сплит и балетната постановка на "Лешникотрошачката" на Чайковски. 
			 "Тук изнасяхме представления преди две години, но винаги ни е приятно да се върнем на този площад и да танцуваме за децата. Този международен фестивал има голямо значение, и то не само за Шибеник. Като цяло той е важен за децата", каза ръководителят на ансамбъла Лев Шапошников. 
			По негово мнение в Хърватия има много малко театрални събития за деца. " "Лешникотрошачката" е едно от тях и ние сме доволни, че играхме тук", казва Шапошников. 
			Уличните изпълнители създадоха специална атмосфера. Те пристигнаха от Швейцария, Съединените щати, Канада, Македония, Португалия, Испания, Полша, Италия и Хърватия, като играха буквално на всеки площад в стария град. 
			
Сет и Кристина, улични изпълнители от САЩ, бяха сред международните участници на фестивала.
			Изпълненията на двойката артисти от САЩ изпълваше с хора централния площад "Медулич" през целия период на фестивала. 
			 "Ние сме Кристина и Сет от Ню Йорк. Запознахме се в Афганистан, сгодихме се в Шотландия и се оженихме в Китай и сега търсим страна, в която да си имаме деца", казват те, смеейки се. 
			Двамата са играли в 13 страни. "Бяхме акробати и жонгльори, но се контузихме. И така направихме ново шоу с водни балони", казва Кристина. "Искахме да направим шоу, което да не е за любов и така Кристина каза "а какво ще кажеш за война?", казва Сет. 
			Събитието развълнува възрастните не по-малко от децата. 
			
Уличните изпълнители бяха из целия град.
			"Това събитие означава много за Шибеник. То е голямо събитие за целия регион. Хората идват тук от Загреб и дори от Австралия за фестивала", казва Бенжамин, 29-годишен германец. 
			"За хората от Шибеник, мисля, че това е единственото време през годината, когато могат да видят сериозни артисти [в техния град]. Има артисти от Ню Йорк, музиканти от Полша и жителите на Шибеник могат да видят колко голям е светът през тези две седмици. Много е хубаво." 
			 Дана, 8-годишна участничка във фестивала е съгласна, че тазгодишното събитие е специално. За нея всичко е "страхотно!" 
			
Стенописта бе една от забележителните дейности на тазгодишния Детски фестивал.
			Освен различните представления, провеждани ежедневно в историческия център на Шибеник децата можеха да участват в множество занимания, да проявят своето творчество в изкуството, във филмови и музикални кръжоци, изработка на кукли, и за пръв път в занимания за деца с увреден слух "Ръцете говорят". 
			 "Рисуваме по стени с децата. Темата е свободна и ударението е върху пространството", каза Даниела Чикатич Яворчич, ръководител на кръжока по стенопис. Марта Дуймович, 11-годишна от Сплит заяви, че участва в кръжоците на фестивала всяка година. 
			 "Рисуваме лодката и рибарската мрежа с рибата, но рисуваме подробностите, които не всеки може да види и се опитваме да създадем специална рисунка. Тази идея ми хрумна, тъй като живея на крайбрежието и дядо ми има лодка", обяснява тя. 
			
Сбогом деца -- до 2011 г.
			Тазгодишното събитие включваше също и панаир на детската книга, който бе открит с презентация на монографията "Сезон на радостта", който изследва историята на фестивала от 1958 година насам. 
			Хърватските радио и телевизия направиха документален филм за първия фестивал с Лиляна Господнетич, която като малко момиче е била на откриването. 
			Представлението "Мишки и котки с главата надолу" от хърватския национален театър от Вараздин закри събитието на 3 юли. Точно преди церемонията по закриването на кея в Шибеник, децата пуснаха балони и хвърчила във въздуха. 
			"Фестивалът отговори напълно на очакванията ни", каза директорът на фестивала Драган Златович. 
			 "Трябва да сме удовлетворени само заради 21-ят кръжоци от тазгодишната програма, където децата представиха творбите си. И ако прибавим към това всички други видове изпълнителски изкуства и програми на фестивала, смятам, че отпразнувахме рождения му ден по един достоен начин," каза Златович.

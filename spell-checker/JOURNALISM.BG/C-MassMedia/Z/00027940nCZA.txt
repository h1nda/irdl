Регламент осигурява вратичка за контрабанда на гориво в Косово
					03/10/2008
					Сръбски регламент, разрешаващ безмитен износ на стоки -- включително на гориво -- за косовските сърби в Косово, създава възможности за контрабанда.
					От Беса Бекири за Southeast European Times от Прищина – 03/10/08
 
					 
						
Контрабандно внесеният бензин се продава с 30 до 40 евроцента по-евтино. [Архив]
						Според говорителя на Косовската полицейска служба (КПС) Бесим Хоти полицията знае за контрабандата на бензин в Северно Косово. Престъпният бизнес, който носи големи печалби в цялата страна, а не само в преобладаващо населените със сърби части на Косово, се развива съвместно от сръбски и албански криминални групировки. 
						"Съществуват няколко проблема. ... Двата митнически контролни пункта в Лепосавич, КПП 1, и в Зубин Поток, КПП 31, не работят. Горивото се внася от Сърбия в Косово въз основа на сръбски регламент, който разрешава безмитен внос в Косово на стоки, включително гориво, за косовските сърби," казва Хоти. 
						Според полицията контрабандистите използват този регламент за доставки на бензин, който те продават с 30 до 40 евроцента по-евтино от редовната цена в Косово и Сърбия. "Гориво може да бъде купено в Северна Митровица, където сърбите откриха няколко нови бензиностанции," казва Хоти. Търсещите добра сделка албанци също зареждат там. “Просто е по-евтино; това е," сподели анонимен шофьор на такси за Southeast European Times. 
						Според полицейските служители в района на Митровица единствената възможност контрабандистите да бъдат спрени, е те да бъдат санкционирани за незаконно транспортиране на стоки или контрабанда, ако шофьорите не представят документи за произхода на стоките. В този случай те изпращат шофьорите и камионите на митническите контролни пунктове, където митническите служители съставят актове за контрабанда. 
						Изпълнението на този сценарий обаче не е лесно. Само няколко дни, след като Прищина обяви независимост през февруари, митническите контролни пунктове в Лепосавич и Зубин Поток бяха разрушени или им бяха нанесени сериозни щети от вилнеещи сръбски тълпи. 
						Говорителят на КПС Ветон Елшани призна, че полицията не знае със сигурност равнището на контрабандата на север. Всичко, което КПС може да направи, казва той, е да се опита да блокира контрабандата в южната част на Митровица. 
						Полицията започна да изгражда логистична база за справяне с контрабандистите веднага след обявяването на независимостта на 17 февруари. Ремонтът на охранителните камери в контролните пунктове е един от въпросите с най-голям приоритет. "Камерите се използват в работата на полицията във всички области, включително срещу контрабандата," заяви Елшани, като отбеляза, че процесът на тяхното ремонтиране по северната граница ще продължи. 
						Официален представител на ООН заяви неотдавна за “Файненшъл Таймс”, че “единственият начин персоналът да се върне в контролно-пропускателните пунктове, е със сила, а това няма да продължи дълго, освен ако сърбите не са съгласни." 
						Командващият на ЮЛЕКС Ив дьо Кермабон каза за вестника, че Сърбия ще има полза от "много ясна законова рамка" за граничен контрол. "Искам да бъда по-прагматичен, отколкото политизиран," заяви той.

Косово е домакин на първата регионална конференция на министрите на отбраната 
					08/11/2011
					Въпреки ограниченото участие, анализаторите казват, че събитието е показало готовността на Косово да увеличи ролята си в дейностите по важни регионални проблеми, като реагирането при кризи.
					От Мухамет Брайшори за Southeast European Times от Прищина -- 08/11/11
 
					 
						
Двама министри на отбраната от региона и няколко други висши държавни представители присъстваха на срещата в Печ, Косово. [Министерство на Косовските сили за сигурност] 
						Засилване на сътрудничеството в областта на сигурността, включително при аварии на граждански обекти, бе основна тема на конференцията в гр. Печ, чийто домакин бе Косово. Министрите на отбраната на Албания и Македония присъстваха на срещата в четвъртък (3 ноември), председателствана от министъра на Косовските сили за сигурност Агим Чеку. 
						Присъстваха още висши представители от Хърватия, Черна гора и Словения, както и представители на НАТО и Европейското командване на САЩ. Това бе първата среща на такова равнище, организирана от Косово. 
						Две държави - Босна и Херцеговина и Сърбия - не бяха поканени поради това, че не са признали Косово като независима държава. 
						"Този век е векът на интеграцията и глобализацията, което ни помага да се опознаем по-добре, да си помагаме взаимно, да обменяме най-добрите практики и да откриваме по-приемливи решения в установяването на мир и стабилност по света," каза косовският президент Атифете Яхяга в обръщението си към участниците. 
						"Заплахите срещу нашата национална сигурност не са нито изолирани, [нито] специфични за нашите съответни страни проблеми," каза тя. "Предизвикателствата, стоящи пред региона, са заплахи от трансгранично и глобално естество, които не признават национални граници". 
						Засилването на способността за реагиране при кризи е важен проблем за региона, каза преподавателят по изследване на сигурността Авдула Хасани за SETimes. 
						"[Конференцията] се състоя скоро след като заработи сръбско-руския кризисен център," каза той. "Не бих разглеждал тази конференция като пряко свързана със създаването на този кризисен център, но обсъждането на този важен аспект на гражданската сигурност в региона е важно." 
						Според военния коментатор Фатмир Халили срещата подобрява регионалния имидж на Косово въпреки ограниченото участие в нея. 
						"Жалко е, че не всички страни участваха на ниво министри, както бе обявено," каза той за SETimes. "Въпреки това мисля, че имиджът на страната може да се подобри с подобни прояви, където Косово показва готовността си да поема отговорности за регионалните и глобалните предизвикателства." 
						Той добави, че Косово трябва да положи по-големи усилия да стане част от регионалната и международната рамка за сигурност. 
						"Налице е политическа пречка от непризнаването, което затруднява присъединяването към ПзМ или НАТО въобще, но това не е навредило на отношенията ни с НАТО," каза Халили. Политическият коментатор Фатлум Садику каза обаче, че е трябвало конференцията да включва повече страни от региона. 
						"Не е ясно защо организаторите не са поканили държави като Турция, България или Унгария, след като Словения е била поканена. Тези страни, и особено Турция, играят важна роля в регионалната сигурност и партньорството с КСС," каза Садику за SETimes. 
						Косово, Македония, Черна гора и Албания трябва да провеждат политически и военни консултации в бъдеще, каза той. 
						"Лидерите на тези страни се срещат ежегодно. Сега е настъпил моментът министрите на външните работи и на отбраната да се съветват редовно, защото тези страни са малки и териториални съседки, което прави сътрудничеството задължително," каза Садику. 
						В изказване пред конференцията албанският министър на отбраната Арбен Имами каза, че Косово има подкрепа в региона за усилията си да се интегрира в регионалните и евро-атлантическите структури. Той определи срещата като важно историческо събитие. 
						"Вземайки под внимание цялата подкрепа, оказана последователно от Северноатлантическия алианс на тази нова държава в Европа..., всички ние се надяваме, че този път ще бъде много по-кратък," каза той. "Но трябва да кажем, че това е крачка напред."

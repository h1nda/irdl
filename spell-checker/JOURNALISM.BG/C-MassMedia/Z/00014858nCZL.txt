Чешкият външен министър уверява Белград, че процесът на разширяване на ЕС ще продължи
					09/06/2005
					 
						БЕЛГРАД, Сърбия и Черна гора -- След среща със сръбския президент Борис Тадич в Белград чешкият външен министър Сирил Свобода заяви в сряда (8 юни), че процесът на разширяване на ЕС ще продължи. Свобода пристигна на двудневно посещение в Сърбия и Черна гора по-рано същия ден. Той изрази подкрепата на Чехия за усилията на федералния съюз за присъединяване към ЕС и НАТО. По-късно Свобода и президентът на Сърбия и Черна гора Светозар Марович обсъдиха споразумение за двустранно икономическо сътрудничество, което ще бъде сключено през следващите месеци. По график в четвъртък Свобода трябваше да посети Прищина и Подгорица. 
						Други новини: Тадич отпътува в четвъртък за Македония, за да обсъди въпроси, свързани с очертаването на границите. Той заяви пред местния Дневник, че ЮНМИК няма правомощия да се занимава с процеса на очертаване на границите, който бе блокиран заради възражения на Прищина относно косовската част от границата. (Макфакс - 09/06/05; Бета, Танюг, Телма ТВ - 08/06/05)

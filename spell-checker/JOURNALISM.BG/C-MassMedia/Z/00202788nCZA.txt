Влиянието на Турция в Босна и Херцеговина и на Балканите нараства
					08/05/2012
					Макар анализаторите да считат, че ролята на Турция в региона става все по-голяма, мненията на местните политици и граждани са разделени.
					От Дражен Ремикович за Southeast European Times от Сараево -- 08/05/12
 
					 
						
"Турция е изключително важна за нашата страна. Хората в БиХ наистина обичат Давутоглу и го смятат за символ на една модерна Турция", твърди Бакир Изетбегович, босненският член на председателството на БиХ. [Reuters]
						Турция поддържа присъединяването на БиХ към НАТО и мира на Балканите, заяви миналата седмица турският министър на външните работи Ахмет Давутоглу, след като получи в Сараево наградата "Лидер на 21-и век" на Международната лига на хуманистите. 
						Здравко Сурлан, генерален секретар на лигата, каза, че наградата е присъдена на Давутоглу заради изключителния му принос към помиряването на балканските народи. 
						"Никой преди него не беше събирал на едно място лидерите от региона след края на войната в бивша Югославия. Давутоглу показа, че лидерите на балканските страни могат да живеят като добри съседи, и че тези държави могат да вървят напред само при условия на добросъседски отношения", сподели Сурлан пред SETimes. 
						Бакир Изетбегович, босненският член на председстелството на БиХ, благодари на Давутоглу за подкрепата, която Турция оказва на БиХ по пътя към евроатлантическа интеграция. 
						"Турция е изключително важна за нашата страна. Хората в БиХ наистина обичат Давутоглу и го смятат за символ на една модерна Турция", каза Изетбегович пред местни медии след своята среща с външния министър. 
						Като отбеляза втората годишнина от подписването през април 2010 г. на Истанбулската декларация от президентите на Турция, Сърбия и БиХ, Давутоглу каза, че тези три страни ще продължат да провеждат срещи, за да поддържат ролята на Турция на Балканите. Очаква се следващата среща да се проведе в Сараево в края на месеца. 
						Мнозина обаче смятат, че Турция трябва да съсредоточи вниманието си по-скоро върху икономиката, отколкото върху политическото си влияние в БиХ и на Балканите. 
						Борислав Божич, вицепрезидент на Сръбската демократическа партия (СДС), каза пред SETimes, че изказванията на Давутоглу за Османската империя са неприемливи за сърбите в БиХ.
						"Турция е страна със силна икономика и трябва да подобрим икономическите си връзки с нея. Но споменаването на нова Османска империя на Балканите е неприемливо... Това са безотговорни твърдения и мисля, че дърпат назад отношенията между Турция и БиХ", каза Божич. 
						Иво Миро Йович, вицепрезидент на Хърватския демократичен съюз на БиХ (ХДС БиХ), е на мнение, че БиХ и Турция трябва да изградят по-силни икономически връзки. 
						"Фокусът трябва да бъде върху икономическото сътрудничество -- БиХ е малка страна в сравнение с Турция и може да извлече значителни ползи от икономическото сътрудничество с нея. Не е добре обаче, че в момента Турция се опитва да упражнява повече политическо влияние в БиХ и региона, особено в период на обща криза", каза Йович пред SETimes. 
						Износът на БиХ за Турция заминалата година възлиза на 205 милиона евро, което представлява увеличение с 20% спрямо 2010 г., по данни на Министерството на икономиката на Турция. Износът на БиХ за Турция също отбелязва стабилен растеж, като достига 68,8 милиона евро през 2011 г. или с 25% повече в сравнение с 2010 година. 
						Биргюл Демирташ, експерт по въпросите на Балканите от отдела по международни отношения на университета ТОББ в Анкара, каза за SETimes, че властите в Турция трябва да внимават да не създават впечатлението за неоосманизъм, когато изграждат отношенията си с БиХ. 
						"Например, речта на Давутоглу по време на посещението му в Сараево през октомври 2009 г. беше белязана от "освещаване" на османския суверенитет на Балканите, което доведе до критики от страните в региона. Давутоглу нарече вековете на Османската империя "история на успеха" и заяви, че "трябва да пресъздадем този успех" по нови културни и икономически начини", отбеляза тя. 
						Демирташ обаче подчерта, че БиХ се е превърнала в център на балканските инициативи на Турция, които целят да допринесат за разрешаването на вътрешни спорове. 
						"Турция допринесе за подобряването на отношенията на БиХ с нейните съседки, основно Сърбия и Хърватия, чрез тристранен диалог между държавните лидери и чуждестранните министри." 
						Посланикът на БиХ в Турция Драголюб Лепоя каза, че политическите отношения между двете страни са на високо ниво. 
						"Турция участва в много проекти по възстановяване на културни паметници в нашата страна, особено на старите от османския период", каза Лепоя пред SETimes. 
						Но допълни, че икономическите връзки между двете страни трябва да са на същото ниво.
						Мненията на гражданите на БиХ относно "дипломатическата офанзива" на Турция също се различават. 
						29-годишният Марко Живанич от Баня Лука твърди, че действията на Турция не бива да бъдат възприемани просто като символ на доброжелателство. "Били сме под тяхно управление в продължение на пет века. Очевидно това не им стига и сега искат още. Това е недопустимо", сподели Живанич пред SETimes. 
						От друга страна 45-годишният жител на Сараево Мирсад Миктич е на мнение, че връзката между двете страни е неразрушима. 
						"Имам роднини, които живеят в Истанбул, и вероятно дъщеря ми ще замине да учи там. Съвсем естествено е да имаме добри отношения с една толкова развита страна", каза Мектич за SETimes. 
						
						Кореспондентът на SETimes в Истанбул Менекше Токяй допринесе при подготовката на тази статия. 
					
					
				
			
					 
					
 
 

Ердоган и Сапатеро положиха началото на инициативата "Съюз на цивилизациите"
					28/11/2005
					Премиерите на Испания и Турция откриха в неделя учредителното събрание на инициативата "Съюз на цивилизациите", чиято цел е насърчаване на уважението и диалога между ислямското и западното общество.
					(Би Би Си мониторинг - 28/11/05; АП, Ройтерс, АФП, Търкиш прес - 27/11/05; Информационен център на ООН - 14/11/05)
 
					 
						
Испанският премиер Хосе Луис Родригес Сапатеро (вдясно) разговаря с турския премиер Реджеп Тайип Ердоган по време на срещата на ООН в Майорка в неделя (27 ноември). [AФП]
						Премиерите на Испания и Турция, Хосе Луис Родригес Сапатеро и Реджеп Тайип Ердоган, откриха в неделя (27 ноември) учредителното събрание на инициативата "Съюз на цивилизациите", чиято цел е да насърчи уважението и диалога между ислямското и западното общество. 
						Сапатеро пръв предложи идеята за тази инициатива в реч пред Общото събрание на ООН през септември 2004 г., около шест месеца след бомбените атентати в Мадрид, при които загинаха над 190 души. Турция, където повече от 60 души бяха убити по време на самоубийствените атентати в Истанбул през ноември 2003 г., по-късно стана съорганизатор на проекта, който в крайна сметка бе подкрепен от ООН и от над 20 страни. 
						"Съюз на цивилизациите" е средство за борба срещу всички, които в която и да е част на света и чрез всякакви изопачени аргументи ... насаждат омраза и нетърпимост," каза Сапатеро в неделя в началото на тридневната среща на групата на високо равнище на съюза, която се провежда на средиземноморския курортен остров Палма де Майорка. "Трябва да попречим на увеличаването на различията между източния и западния свят." 
						Съпредседатели на групата на високо равнище са бившият генерален директор на ЮНЕСКО Фредерико Майор и турският държавен министър Мехмед Айдън, професор по теология. Сред останалите членове на групата са бившият ирански президент Мохамад Хатами, южноафриканският лауреат на Нобелова награда, архиепископ Дезмънд Туту, и Андре Азуле, съветник на краля на Мароко Мохамед VI, както и бившият външен министър на Франция Юбер Ведрин и напускащият длъжността директор на Междуамериканската банка за развитие Енрике Иглесиас. 
						Историческото съперничество между християнската и турската империя "се е превърнало в положително обединение," каза Сапатеро в неделя. "Трябва да спрем изблиците на екстремизъм, да спечелим битката на идеи и принципи, да подхраним търсещите мир умове, да засилим инстинкта за сътрудничество в сърцата си." 
						Като призова цялото човечество да се изправи срещу сблъсъка на цивилизациите, Ердоган каза, че екстремизмът не се корени в нито една религия, език, държава, раса или народ и поразява цели в различни части на света. 
						"Липсата на разбирателство между цивилизациите е огромна пречка, която се превръща в екстремизъм, нетърпимост и тероризъм, затова е толкова важно да се справим с нея," каза той. 
						Групата ще докладва на генералния секретар на ООН Кофи Анан през втората половина на 2006 г. за предприетите действия против екстремизма и за насърчаване на взаимното уважение между цивилизациите и културите.

КФОР отбелязват четвъртата годишнина от пристигането си в Косово
13/06/2003
Цялостното положение в Косово се подобри значително след 1999 г., заявиха висши международни служители по време на церемонията по случай четвъртата годишнина от пристигането на КФОР. Провинцията обаче, добавиха те, продължава да бъде изправена пред двойното предизвикателство - организираната престъпност и екстремизма.
(КФОР, ЮНМИК, AП, АФП, РФЕ/РЛ, Информационен център на ООН - 12/06/03)
 
 
Висши международни представители в Косово заявиха в четвъртък (12 юни), че цялостното положение в провинцията се е подобрило значително след 1999 г. Те добавиха обаче, че Косово продължава да бъде изправено пред сложни и нестандартни проблеми, които представляват опасност за неговата сигурност.
На церемонията по случай четвъртата годишнина от пристигането на КФОР генерал-лейтенант Фабио Мини каза, че миротворците на НАТО ще продължат да поддържат върховенството на закона в провинцията като част от техния мандат да установят безопасна и сигурна среда. "Ние правим това, за да могат гражданските институции да работят свободно и хората да живеят свободно в многоетническо общество", отбеляза той. Мини заяви, че КФОР ще продължи да подкрепя борбата срещу тероризма, екстремизма, корупцията и престъпността, които той определи като основни проблеми, тормозещи политическия живот в Косово.
"Фактически тези проблеми оказват много силно негативно влияние и даже застрашават институциите на демократичното управление", каза той. "Те спъват възможността на институциите да работят свободно и в интерес на народа. Те представляват голям проблем за сигурността".
На церемонията в четвъртък в Прищина присъстваха също командващият обединените сили на НАТО в Южна Европа адмирал Грегъри Джонсън, ръководителят на ЮНМИК Михаел Щайнер и президентът на Косово Ибрахим Ругова.
Обобщавайки значителните подобрения, настъпили в Косово след пристигането на КФОР, Щайнер каза, че танковете и хаосът са отминали, границите са станали сигурни и "общото чувство е много по-спокойно". Той обаче се съгласи с Мини по въпроса за заплахите.
"Заплахата днес е по-сложна и нестандартна. Тя е предимно вътрешна -- организираната престъпност и екстремизмът. Врагът е по-малко видим", каза Щайнер, сочейки като пример неотдавнашното тройно убийство в Обилич. Той подчерта значението на продължаващото сътрудничество между КФОР и ЮНМИК в борбата с "врага в неговите нови форми".
Щайнер също отбеляза, че независимо от сегашните проблеми е ясно, че бъдещето на Косово е в Европа. "Европейската перспектива е единственият път, извеждащ народа на Косово от сегашните проблеми и предизвикателства".
Официалните лица отдадоха почит на 101 войника и 26 членове на ЮНМИК, загинали след края на войната през юни 1999 г.
В сряда Ругова отбеляза цялостния напредък, който Косово е постигнало през последните четири години, в това число състоянието на сигурността, политическата стабилност и функционирането на демократическите институции. "Резултатите са постигнати заедно с ЮНМИК, ОССЕ, КФОР и с всеобхватната помощ на САЩ, ЕС и другите страни", каза той.

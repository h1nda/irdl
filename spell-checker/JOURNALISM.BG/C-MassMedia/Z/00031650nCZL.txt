Румънският кабинет иска вот на доверие на фона на протести
					16/09/2009
					 
						БУКУРЕЩ, Румъния -- Във вторник (15 септември) кабинетът поиска вот на доверие във връзка с три законопроекта. Те обхващат съответно единната заплата в публичния сектор и реформите на образователната система и на публичната администрация. Гласуването на вот на доверие е най-бързата съществуваща парламентарна процедура за приемането на законопроектите. Министър-председателят представя законопроектите в парламента и опозицията има на разположение три дни, за да внесе вот на недоверие. До момента това не е станало, тъй като опозиционната Националлиберална партия се нуждае от подкрепата на Демократичния съюз на унгарците, за да започне процедурата.
						Междувременно около 2 000 членове на профсъюзите протестираха във вторник пред парламента във връзка с решението на кабинета да поиска вот на доверие, вместо да подложи законопроектите на публично обсъждане. Загрижени, че преструктурирането ще доведе до безработица, профсъюзите, представляващи работещите в държавния сектор, планират обща стачка на 5 октомври. (Журналул Национал, Зиуа, Евениментул Зилеи - 16/09/09; Медиафакс, Hotnews.ro, Ройтерс, ДПА - 15/09/09)

Сърбия настоява за името ЮНМИК/Косово
					15/03/2010
					 
						БЕЛГРАД, Сърбия -- Президентът Борис Тадич отново подчерта в неделя (14 март), че Сърбия ще участва във всички регионални срещи, в които участва и Косово, при условие че това става в съответствие с Резолюция 1244 на Съвета за сигурност на ООН. В изказване пред журналисти след разговори с унгарския си колега Ласло Шойом в Нови Сад Тадич каза, че това се отнася и за предстоящия форум ЕС-Балкани в Словения. Той подчерта, че Сърбия никога няма да признае независимостта на Косово – нито пряко, нито косвено. Неговата канцелария заяви, че участието на Сърбия във форума продължава да бъде неясно поради представителството на Косово. По повод на отношенията между Унгария и Сърбия Тадич и Шойом заявиха, че всичко е наред. Шойом каза, че унгарското малцинство във Войводина допринася за усилията на Сърбия за интеграция в ЕС и че Будапеща ще направи всичко възможно да помогне на Сърбия да се присъедини към блока. (Бета, РТС - 14/03/10)

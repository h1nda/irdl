Очаква се икономиките от региона да отбележат растеж
					16/11/2011
					Според Световната банка икономиките от Западните Балкани ще отбележат среден растеж от 2,1% през 2012 г. Други бизнес новини: "Албейниън Еърлайнз" загуби оперативния си лиценз, а Румъния иска да се присъедини към еврозоната.
					 
						
Очаква се икономическият растеж на страните от Западните Балкани да надхвърли четирикратно този на страните от ЕС. [файл]
						Световната банка прогнозира във вторник (15 ноември), че икономиките от Западните Балкани -- Албания, Босна и Херцеговина, Косово, Македония, Черна гора и Сърбия -- ще регистрират среден икономически растеж от 2,1% през 2012 г. -- четири пъти по-висок от средния растеж от 0,5%, очакван за ЕС. 
						*** 
						По време на посещение в Берлин в четвъртък (10 ноември), румънският президент Траян Бъсеску заяви пред германския канцлер Ангела Меркел, че страната му иска да стане член на еврозоната през 2015 година. Бъсеску сподели, че според него целта 2015 г. е "реалистична", като добави, че са въведени всички нужни мерки за подготовка на страната за еврото. 
						*** 
						МВФ съобщи, че на Косово са били спестени финансовите проблеми на еврозоната поради ограничената интеграция на страната към световните пазари. Същевременно от фонда предупредиха, че "евентуален нов спад в еврозоната би могъл да повлияе негативно на плащанията и преките чуждестранни инвестиции" в младата държава. 
						*** 
						
						Албанската Агенция за гражданска авиация обяви в петък (11 ноември) че отнема опаративния лиценз на "Албейниън Еърлайнз" поради незадоволителното техническо състояние на самолетите на авиопревозвача. От компанията съобщиха, че ще оспорва решението. 
						*** 
						
						Гръцкият БВП се е свил с 5,2% през третото тримесечие спрямо същия период на миналата година, показаха във вторник (15 ноември) данни на Евростат. За сравнение ревизираният спад за второто тримесечие е 7,4%. Като цяло еврозоната отбелязва бавен икономически растеж от 0,2% за периода на тримесечна база, предимно поради стабилното представяне на Франция и Германия. 
						*** 
						
						Турският министър на икономиката Зафер Чаглаян обяви във вторник (15 ноември), че към неговото министерство ще бъде създадено ново финансово бюро за Сирия, чиято цел ще бъде да подпомага турските компании, засегнати от безредиците в съседната държава. Стъпката следва подобно действие, предприето по-рано тази година, когато правителството формира бюро за помощ на фирми, засегнати от бунтовете в Либия. 
						*** 
						
						Черна гора подписа в Женева в понеделник (14 ноември) споразумение за свободна търговия със страните членки на Европейската асоциация за свободна търговия. Сделката, която ще влезе в сила от 1 юли 2012 г., ще позволи на черногорските компании да станат по-активни в международната търговия. Сърбия, Хърватия, Македония и Албания имат подобни споразумения с асоциацията. Босна и Херцеговина започна преговори за постигане на споразумение по-рано тази година. 
						*** 
						
						Българската икономика не е отбелязала растеж през третото тримесечие, показаха във вторник (15 ноември) официални предварителни данни. Икономиката е регистрирала нулев ръст на тримесечна база, но на годишна основа има растеж от 1,3%. 
						*** 
						
						Албанският премиер Сали Бериша и македонският му колега Никола Груевски се договориха на 9 ноември в Скопие да заздравят икономическото и регионалното сътрудничество, за да подобрят перспективите на страните си за приемане в ЕС. Двамата лидери обсъдиха възможности за сътрудничество по инфраструктурни проекти, насочени към привличане на чуждестранни инвестиции. 
						
						(Различни източници -- 09/11/11-16/11/11)

Турският премиер Ердоган обсъди в Брюксел кандидатурата за ЕС и енергийното сътрудничество
					20/01/2009
					 
						БРЮКСЕЛ, Белгия -- В понеделник (19 януари) турският министър-председател Реджеп Тайип Ердоган и председателят на Европейската комисия Жозе Мануел Барозу се съгласиха, че и двете страни трябва да направят повече за ускоряване на напредъка на Турция към членство в ЕС, по-специално в областта на енергийната сигурност. След срещата, която бе част от визитата на Ердоган в Брюксел, Барозу каза, че ще настоява за ускорени преговори за членство, тъй като ЕС се нуждае от Турция като благонадежден енергиен партньор и алтернативен маршрут за енергийни доставки, особено в светлината на газовия спор между Украйна и Русия. Ердоган каза, че неговата страна е готова да играе ключова роля в укрепване на енергийната сигурност на ЕС. Той обеща също, че неговото правителство ще повиши реформатроските си усилия, за да отговори на стандартите на ЕС за политическите и човешките права.
						По-рано същия ден Ердоган се срещна с върховния представител на ЕС за външната политика Хавиер Солана. Двамата обсъдиха отношенията между Турция и ЕС и международни въпроси, включително положението в Газа. (Радикал - 20/01/09; Хюриет, Заман, Дуния, Ройтерс, АФП, АП, ДПА, EU Observer, Търкиш Уикли - 19/01/09)

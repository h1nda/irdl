ЕС свика спешно заседание на външните министри относно Турция
					30/09/2005
					 
						БРЮКСЕЛ, Белгия -- В четвъртък (29 септември) британското председателство на ЕС свика извънредно заседание на външните министри на ЕС за решаване на спора с Австрия относно мандата на Европейската комисия за предстоящите присъединителни преговори с Турция. Министрите ще обсъдят въпроса в неделя, само часове преди планираното начало на преговорите в понеделник. Австрия иска рамката за преговорите да включва възможност за предоставяне на Анкара на статут на привилегировано партньорство, а не пълноправно членство. Посланиците на 25-те страни членки на блока не успяха да постигнат споразумение по въпроса в четвъртък. 
						Външният министър Абдула Гюл каза, че няма да отпътува за Брюксел в понеделник, ако ЕС не приеме мандат, който отразява желанието на страната му за пълно членство. 
						Междувременно Букурещ предложи помощ на Анкара по пътя й към членство в ЕС. Румънският президент Траян Бъсеску лично направи предложението по време на срещата си с турския президент Ахмет Неждет Сезер в Анкара в четвъртък. (Интърнешънъл хералд трибюн, Гардиън - 30/09/05; AП, Ройтерс, АФП, НТВ, Заман, TurkishPress.com, Гардиън - 29/09/05; Ромпрес - 28/09/05)

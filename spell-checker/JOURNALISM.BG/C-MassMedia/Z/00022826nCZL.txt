Разузнавателната агенция на БиХ твърди, че Станкович по всяка вероятност е в Сърбия или в Черна гора 
					07/06/2007
					 
						САРАЕВО, Босна и Херцеговина (БиХ) -- Държавната агенция за разследване и охрана (ДАРО) заяви в сряда (6 юни), че разполага с информация, че избягалият босненски сръбски затворник Радован Станкович по всяка вероятност се укрива в Сърбия или в Черна гора. Станкович, който излежаваше 20-годишна присъда за военни престъпления във Фоча, избяга от затвора на 25 май. Заместник-началникът на ДАРО Драган Лукач каза, че властите на БиХ работят съвместно с полицията в съседните Сърбия и Черна гора за установяване на местонахождението му. 
						Смята се, че Станкович е придобил сръбско гражданство през 2004 г., докато е бил задържан в ареста на Трибунала на ООН за военни престъпления в Хага. Лукач заяви, че Белград трябва да отмени това гражданство, за да се избегнат евентуални юридически проблеми при екстрадирането му, ако Станкович се появи в Сърбия. (Дневни Аваз, Независне Новине - 07/06/07; ПБС БиХ - 06/06/07)

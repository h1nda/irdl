ЕС ще изработи проект за пътна карта за присъединяването на Турция
22/11/2002
 
БРЮКСЕЛ, Белгия -- ЕС планира да предложи пътна карта за присъединяването на Турция, съобщи турският всекидневник Хюриет в петък (22 ноември). Според вестника, Европейският съвет на министрите ще изработи проект на пътната карта на заседанието си през декември в Копенхаген, но няма да посочва дата за започване на преговори за присъединяване, преди края на шестмесечния период на наблюдение. Той ще съвпадне със срещата на Европейския съвет през юни в Солун, когато Гърция ще поеме председателството на ЕС. Лидерът на Партията на справедливостта и развитието Реджеп Тайип Ердоган посети Гърция по-рано тази седмица, където министър-председателят Костас Симитис обеща да подкрепи кандидатурата на Турция за членство.
В други новини, правителството съобщи, че държавните радио- и телевизионни мрежи ще започнат излъчване на кюрдски език. Решението е в съответствие с изискванията на ЕС, всяко етническо малцинство в страната да бъде представено в националните телевизионни и радиопредавания. (Хюриет - 22/11/02; Агенция Анадол, D&amp;#252;nya Gazetesi - 21/11/02)

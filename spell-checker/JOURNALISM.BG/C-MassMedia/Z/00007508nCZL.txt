Хърватия гледа към членство в ЕС
03/07/2003
След срещата на върха в Солун миналия месец Хърватия е още по-силно решена да се присъедини към ЕС. Но може ли тя да изпълни предварителните политически, икономически и социални условия за пълноправно членство?
От Наташа Радич за Southeast European Times от Загреб - 03/07/03
 
 
След срещата на върха в Солун миналия месец Хърватия потвърди отново позицията си в Европа. Официалните лица, които ръководеха делегацията, са повече от доволни от резултатите от срещата и подчертават, че сега е много вероятно Хърватия да бъде поканена да се присъедини към ЕС през 2007 г. заедно с България и Румъния. Страната се надява да ускори интеграционния процес и да приключи навреме необходимите реформи.
Само няколко дни преди ръководителите на европейските държави да се съберат в Солун, гръцкият премиер Костас Симитис заяви, че очаква Хърватия да стане пълноправен член на ЕС между 2008 и 2009 г. Това бе първото открито изявление на висш представител на страна от ЕС относно възможна времева рамка за влизане на Хърватия в Съюза. Хърватският външен министър Тонино Пицула каза, че е напълно готов и съгласен да приеме такъв срок за интеграция на Хърватия.
В Хърватия широката подкрепа за влизането на страната в ЕС продължава да расте, като всяка политическа партия издига тази задача за национален приоритет. Ако се изпълнят предсказанията за следващата вълна на разширяване, това ще бъде огромен прогрес за Хърватия в сравнение с другите страни от Западните Балкани, ставайки първия приет в ЕС кандидат от региона.
При завършване на срещата на върха президентът Стипе Месич заяви, че Хърватия има достатъчно енергия и желание да изпълни предварителните политически, икономически и социални условия, необходими за членство в ЕС. Те включват сътрудничество с Трибунала в Хага, политика на добросъседство, а така също и решителна борба с организираната престъпност и тероризма, корупцията и административните препятствия, които забавят процеса на пълното възстановяване на икономиката.
Срещата на върха в Солун бе добра възможност за Хърватия да подчертае постигнатите досега успехи и да изрази готовността си да продължи в същия дух. Европейските ръководители отбелязаха индивидуалния подход, прилаган след срещата на върха в Загреб през 2000 г. Форумът бе очевидно доказателство, че ЕС не е забравил пострадалите по-рано страни от Западните Балкани и че те ще заемат своето място сред обединеното европейско семейство.

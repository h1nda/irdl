Според световния доклад на HRW Сърбия-Черна гора не сътрудничи с Хага 
					15/02/2005
					Най-новият световен доклад на организацията Human Rights Watch отбелязва прогреса, постигнат от Сърбия-Черна гора в областта на човешките права, но критикува властите за отказа им да сътрудничат с Трибунала на ООН за военни престъпления и заключава, че страната не е готова да гарантира справедливи съдебни процеси за военни престъпления в местните съдилища. 
					От Давор Коникушич за Southeast European Times в Белград -- 15/02/05
 
					 
						
Според Human Rights Watch сътрудничеството на Сърбия-Черна гора с Трибунала в Хага се е влошило чувствително след парламентарните избори през 2003 г. [HRW]
						Най-новият световен доклад на Human Rights Watch (HRW) заключава, че Сърбия-Черна Гора е предприела постъпателни действия в спазване на човешките права. Той обаче критикува властите за отказа им да сътрудничат с Трибунала на ООН за военни престъпления и характеризира усилията им за съдебно преследване на лица, обвинени във военни престъпления, в местни съдилища като "неадекватни".
						Според HRW сътрудничеството с Трибунала "отбеляза чувствително влошаване след парламентарните избори през декември 2003 г. и след формиране на ново сръбско правителство, доминирано от националистическата Демократическа партия на Сърбия." Премиерът Воислав Кощуница открито се противопоставяше на ареста и екстрадирането на лица, обвинени във военни престъпления, посочвайки, че предпочита те доброволно да се предават.
						Цели 15 души, обвинени във военни престъпления от Хагския съд, сега или живеят в Сърбия-Черна Гора, или пътуват между Сърбия,Черна гора и Република Сръбска, твърди организацията. Те включват двама от най-издирваните бегълци - Ратко Младич и Радован Караджич, както и бившите генерали от армията и полицията Небойша Павкович и Сретен Лукич. Трети обвинен генерал, Владимир Лазаревич се предаде на Трибунала, а за четвърти се смята, че се укрива в Русия. 
						Въпреки че Кощуница настоява за съдене на престъпниците в Сърбия, се посочва в доклада, местният политчески климат и липсата на независим съд "правят шансовете за надеждно съдебно преследване срещу тях в Сърбия съвсем нищожни". Според HRW властите не са демонстрирали политическа воля, която би предпоставила разглеждането на дела от местни съдилища, като полицията остава все още неподготвена да събира доказателствен материал за обвинението. 
						"Със създаването на специална камара за военни престъпления през 2003 г., изглежда, се подава сигнал за повишена сериозност на намеренията. През 2004 г. обаче камарата е разгледала едва едно дело," се посочва в доклада, като се отбелязва, че понастоящем в Сърбия-Черна гора съществуват съвсем "рудиментарни" механизми за защита на свидетелите. 
						Освен това, допълва HRW, специалната прокуратура за военни престъпления, както и специалното звено за военни престъпления в сръбската полиция страдат от остър кадрови дефицит, което затруднява наказателното преследване. 
						Освен във връзка с въпроси, касаещи военни престъпления, докладът критикува сръбските власти, че не са отговорили адекватно на избухналото етническо напрежение през март 2004 г., както и за неадекватния им отговор на "едногодишната вълна на насилие с нисък интензитет срещу лица от несръбски произход във Войводина, северна Сърбия."

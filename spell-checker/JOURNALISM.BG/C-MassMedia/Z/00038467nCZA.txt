Тревогите заради дълга карат Гърция да търси нови условия за заема
					10/05/2011
					Според официални представители Гърция няма да напусне еврозоната, но ще предоговаря условията на дълга.
					От Г. Политис за Southeast European Times в Атина - 10/05/11
 
					 
						
Aтина и други европейски столици отхвърлят сценария за излизане на Гърция от еврозоната. [Ройтерс]
						Необявена среща в Люксембург в края на миналата седмица с участието на финансови министри на еврозоната и Г20, високопоставени представители на ЕК и еврозоната и на министъра на финансите не Гърция и смущаващото съобщение в медиите, че Атина обмисля да се откаже от единната валута - изнерви международните пазари. 
						Макар че най-лошото за тези пазари бе избегнато след този уикенд, срещата въпреки това отново постави в центъра на вниманието перспективата за преструктуриране на външния дълг на Гърция от повече от 340 милиарда евро, независимо от факта, че сценарият за излизане от еврозоната бе бързо и гневно отхвърлен в Атина и в други европейски столици. 
						"Съобщенията в пресата за възможно напускане на Гърция на еврозоната на основата на информация от неназовани източници, са просто погрешни и преднамерено заблуждаващи", подчерта в събота (7 май) говорителят на еврокомисаря Оли Рен Амадеу Алтафай Тардио. 
						Гръцкият министър на финансите Георгиос Папаконстантину се присъедини към това мнение, като подчерта в понеделник, че "не, излизането от еврозоната е невъзможно". Часове по-късно говорител на германския канцлер Ангела Меркел заяви на пресконференция в Берлин, че отказът на Гърция от еврото "никога не е бил и не е на дневен ред". 
						Макар че сценарият за напускане на еврозоната, публикуван в онлайн изданието на "Дер Шпигел" в петък бе бързо опроверган, в международната преса продължават да се изказват предположения за възможно преструктуриране на дълга, включително удължаване на периода на изплащане на дълга, предоговаряне на лихвите и зловещо "орязване" на държавните облигации. Самият Папаконстантину каза конфиденциално пред гръцки репортери след брифинг за пресата, че "ние договаряме нов заем с нови условия." 
						Запитана за възможното излизане на Гърция от еврозоната, Меган Грийн, икономист за Западна Европа в "Икономист Интелиджънс Юнит" бе кратка: "това са глупости." 
						"Това би било истинско бедствие за Гърция", каза тя за SETimes от Лондон и отбеляза ,че срещата в Люксембург вероятно се е съсредоточила върху преструктурирането на дълга на Гърция "без [министрите] да е трябвало да позират пред електоратите си. Но [в това отношение] тя се провали напълно. Всъщност бе доста хаотична." 
						Колкото до потенциални сценарии без излизане от еврозоната, Грийн предсказа, че крайният срок за изплащане на дълга вероятно ще бъде удължен преди 2013 г. По-мрачната й прогноза обаче бе, че страната няма да се върне на финансовите пазари през 2012 г., а вместо това ще има 45% "орязване" - намаление, прилагано за облигациите - върху гръцкия дълг. "Гръцките банки и застрахователи са твърде уязвими [в тази област]." 
						"За предпочитане е обаче преструктурирането да стане вътре в еврозоната, а не извън нея", предупреди тя. 
						В Атина Миранда Ксафа, алтернативен изпълнителен директор на МВФ за Гърция бе категорична в коментара си в понеделник. 
						"Меморандумът на [ЕК-EЦБ-МВФ] за [спасителния заем от 110 милиарда евро] ще бъде решение, ако го осъществим," каза тя за SETimes. 
						Нещо повече, тя се присъедини към мнението, че Гърция няма да се върне на пазарите за финансиране в близко бъдеще . 
						Ксафа директно призова за съкращения в огромния държавен сектор на Гърция, тъй като държавните разходи не могат да бъдат ефективно намалени само чрез хоризонтални съкращения, при положение, че 75% от разходите в държавния сектор са за заплати и пенсии. 
						Тя бе безкомпромисна в критиките си към държавния сектор на страната и каза, че в момента се извършва прехвърляне на излишните държавни служители и служители в държавни предприятия вместо уволнения. "Никой не се разтревожи миналата година, когато 250 000 души загубиха работата си в частния сектор", каза тя.

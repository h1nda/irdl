Турция и Румъния са във финалната тройка в конкурса на Евровизия
					31/05/2010
					Турция и Румъния се класираха на второ и трето място в тазгодишния песенен конкурс на Евровизия. Пет други държави от Югоизточна Европа участваха на финалите в събота.
					(Различни източници – 29/05/10–31/05/10)
 
					 
						
Лена-Майер Ландрут от Германия спечели конкурса за песен на Евровизия в Осло в събота (29 май). [Гети Имиджис]
						Лена-Майер Ландрут, 19-годишна певица любителка от Германия, спечели 55-ото издание на песенния конкурс на Евровизия в Осло, побеждавайки професионалните изпълнители от други 24 държави, които стигнаха до финала в събота (29 май). 
						Гимназистката от Хановер беше практически неизвестна, докато не бе избрана да представя Германия през март. Тя грабна първото място в събота, като събра общо 246 точки за поппарчето „Сателит”, класирайки се пред турската рокгрупа „маНга” и Паула Селинг и Ови от Румъния. 
						„Струва ми се, че не е истина”, каза Лена след концерта на „Теленор Арена” в Осло, където тя стана едва втората изпълнителка от Германия, която печели европейския конкурс. „Направо не съм на себе си!” 
						Хиляди хора приветстваха новата звезда в неделя на празненство по случай завръщането й у дома в Хановер. Канцлерът Ангела Меркел заяви, че е била впечатлена от „непринуденото и топло държание” на Лена. 
						„Германия спечели заслужено”, казаха представителите на петчленната турска рокгрупа „маНга”, добавяйки, че са горди да завършат на второ място сред 39-те държави, които участваха тази година. Те получиха общо 170 точки за песента си „Можехме да сме еднакви”. 
						„Очаквахме да се класираме сред първите пет и постигнахме повече, отколкото се надявахме”, каза диджеят на групата Ефе Йълмаз пред репортери в Букурещ в събота. „Ако бяхме спечелили, трябваше да празнуваме 40 дни и 40 нощи, така че сега съм облекчен.” 
						Тази година 50 % от окончателния резултат на състезателите се сформираше въз основа на гласовете на телевизионните зрители, и 50 % въз основа на гласовете на 39-те национални журита, всяко от които беше съставено от петима музикални специалисти. Всяка група класираше песните по традиционния начин, като даваше 12 точки за своята любима песен, десет точки за класираната на второ място, осем точки за тази на трето място и т.н. Целта на новите правила беше да се смекчи ефектът от евентуално гласуване на политически или географски принцип. 
						„маНга” получи три резултата от 12 точки – от Азербайджан, Хърватия и Франция, и четири резултата от по 10 точки – от Белгия, Босна и Херцеговина (БиХ), Германия и Македония. Най-доброто представяне на Турция е през 2003 г., когато поппевицата Сертаб Еренер спечели конкурса с песента „По всеки начин”. 
						Паула Селинг и Ови от Румъния завършиха трети с песента „Игра с огъня”. Те получиха общо 162 точки, включително 12 точки от Молдова, и четири пъти по десет точки от Норвегия, Португалия, Испания и Швеция. 
						 Румънските изпълнители смятат, че биха имали по-голям шанс за победа, ако държавите от бившия Съветски съюз не бяха гласували отново една за друга. 
						 „Мисля, че се представихме чудесно”, заяви след шоуто Ови, цитиран от издавания на английски език румънски всекидневник „Найн О'клок“. 
						Пет други държави от Югоизточна Европа – Албания, Босна и Херцеговина (БиХ), Кипър, Гърция и Сърбия – се класира за финала между 25-те съпернички в събота, а България, Хърватия и Македония отпаднаха от надпреварата след участието си на полуфиналите. Черна гора не участва тази година поради финансови проблеми. 
						"Йоргос Алкайос и приятели" от Гърция получиха общо 140 точки за песента „ОПА” и достигнаха до осмо място на финала, изпреварвайки Милан Станкович от Сърбия, който беше 13-и с обща оценка от 72 точки за песента си „Ово йе Балкан” („Това са Балканите”). 
						Юлиана Паша от Албания получи 62 точки за песента си „Всичко за теб”, като така завърши на 16-о място. Веднага след нея се класира Вукашин Браич от БиХ с 51 точки за „Гръмотевици и светкавици”. Кипър беше на 21-во място с 27 точки за „Животът изглежда по-добре през пролетта”, изпълнена от „Йон Лилигрийн енд ди Айлъндърс”.

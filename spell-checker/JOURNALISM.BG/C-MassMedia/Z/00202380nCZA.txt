Започват дебатите по преброяването на населението в БиХ през 2013 г.
					23/02/2012
					БиХ планира да проведе преброяване на населението през 2013 г. - 22 години след последното подобно проучване. Етническите групи в страната спорят за подробностите.
					От Анес Алич за Southeast European Times от Сараево -- 23/02/12
 
					 
						
Населението на Босна и Херцеговина не е преброявано от 1991 г. [Харис Мемия/SETimes]
						Последното преброяване на населението в Босна е проведено през 1991 г., непосредствено преди конфликта от 1992-1995 г. По онова време нейното 4,4-милионно население се е състояло от 43 % босненски мюсюлмани (бошнаци), 31 % босненски сърби и 17 % босненски хървати - много от които са живеели в смесени общности. 
						Много неща са се променили оттогава. 
						Почти половината от населението бе разселено по време на конфликта, като мнозина потърсиха сигурност в чужбина, но мнозинството бе разселено вътрешно. 
						Днес няма точна статистика за населението. 
						След петгодишни безплодни преговори управляващите партии в Босна и Херцеговина се договориха по-рано този месец да се проведе национално преброяване на населението, което е насрочено за април 2013 г. 
						Според анализаторите е почти сигурно, че преброяването ще покаже как гражданите на страната живеят в етнически анклави, с изключение на по-големите градски райони. 
						"Войната създаде условия за етнически чисти мехури, но през годините след войната политиците насърчаваха допълнително разселването на етническите малцинства към районите, контролирани от техните собствени етнически групи," каза за SETimes Мирхуниса Зукич, председател на НПО " Босненски съюз за устойчиво завръщане".
						В частност мнозинството от живеещите в Република Сръбска са босненски сърби, заедно с малцинство от около 4 % бошнаци и босненски хървати, повечето от които са завърнали се в селските райони бежанци. 
						Обратното ще се види в другата автономна област, Федерация БиХ (ФБиХ), където преобладават бошнаците и босненските хървати. Освен това се очаква преброяването да покаже ясни етнически граници между бошнаците и босненските хървати на територията на ФБиХ. 
						Докато други западнобалкански страни проведоха преброявания през 2011 г., БиХ се отказа, като безуспешно води дебати по идеята в продължение на години.
						Бошнаците се противопоставяха при преброяването хората да декларират етническата си принадлежност, вероизповедание и език с довода, че това ще придаде тежест на опитите за етническо прочистване на страната. 
						Представители на Република Сръбска се противопоставяха на преброяването, защото законите гарантираха, че подялбата на властта между етническите групи ще продължи да зависи от числеността на населението, отчетена в преброяването от 1991 г. 
						Съгласно постигнато през декември споразумение декларирането на етническа принадлежност, вероизповедание и религия при преброяването ще става по желание, но подялбата на властта продължава да бъде предмет на спорове. 
						По искане на босненските сърби властите се съгласиха да премахнат член 48 от законопроекта, който предвижда етническите квоти от 1991 г. като основа за разпределяне на обществените постове. 
						Законопроектът сега предвижда подялбата на властта да се базира на резултатите от новото преброяване, но само след като завърши процесът на завръщане на бежанците. Зукич каза, че процесът ще отнеме години, тъй като има 60 000 души които очакват да се завърнат, и много други, които нямат желание да се връщат. 
						След премахването на член 48, бошнашката Партия за демократично действие (ПДД) - член на управляващата коалиция - попадна под обстрела на опозиционните партии и интелектуалния елит, защото според тях е предала етническите интереси. 
						"Дадохме началото на компромис, с който се сложи край на патово положение и преброяването стана възможно," каза за SETimes Ердал Селманович, говорител на ПДД. "Не сме предали ничий етнически интерес. Равното етническо представителство въз основа на преброяването от 1991 г. е гарантирано от конституциите на автономните области и на държавата." 
						Ако конституцията обаче гарантира права, които преброяването не може да отмени, мнозина може да се запитат за какво беше целия този шум през последните пет години. Отговорът се крие във факта, че преброяването остава популярен инструмент за отбелязване на политически точки. 
						Действително Селманович призна, че последните пет години на пререкания са били ненужни и че законопроектът, създаващ условия за провеждане на преброяването, е могъл да бъде приет отдавна. 
						Бошнашките партии, които сега са в опозиция, имат вина, каза той, но се съгласи, че и неговата партия е участвала в създаването на пречки. 
						Партията, която Селманович обвинява, Партията за Босна и Херцеговина (ПБиХ) - по-рано коалиционен партньор на ПДД, а сега в опозиция - потвърди, че нейните членове все още се противопоставят на преброяването при сегашното законодателство. 
						"Страната със сигурност се нуждае от ново преброяване, но ние никога няма да подпишем съществуващия законопроект," каза за SETimes Бериз Белкич, председател на политическия съвет на ПБиХ.
						Той подчерта, че платформата на двете партии за отхвърляне на преброяването "е била договорена от висшите ръководства на партиите. 
						"Да се опитваме да се крием сега зад конституцията, която съществуваше по време на споразумението, е абсурдно", каза Белкич.

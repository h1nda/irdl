Ашдаун заявява, че отношението на Република Сръбска към МНСБЮ се е променило
					24/03/2005
					 
						НЮ ЙОРК, Съединени щати -- Върховният представител Пади Ашдаун каза пред Съвета за сигурност на ООН в сряда (23 март), че отношението на Република Сръбска (РС) към трибунала на ООН за военни престъпления най-после се променя, десет години след подписването на Дейтънското мирно споразумение. Според Ашдаун, който присъства на заседанието на съвета в Ню Йорк, неотдавнашното предаване на петима обвиняеми от РС на трибунала в Хага показва, че босненскo-сръбските власти най-после са приели, че "пътят към евроатлантическата интеграция минава през Хага".
						Междувременно в Баня Лука премиерът на РС Перо Букейлович се срещна с наблюдаващ екип на Съвета на Европа, за да обсъди въпроси, свързани с изпълнението на следприсъединителните изисквания към БиХ. Букейлович отново подчерта, че неговото правителство е решено да изпълни задълженията си към трибунала. 
						Също в сряда мисията на ОССЕ в БиХ публикува първия доклад по процесите за военни престъпления, провеждани от местни съдилища. ОССЕ разглежда процесите след 1996 г. и заключава, че местните съдилища като цяло са доказали, че са способни да разглеждат подобни дела. (Уеб-сайт на ООН, РТРС, Уеб-сайт на ОССЕ, Фена - 23/03/05)

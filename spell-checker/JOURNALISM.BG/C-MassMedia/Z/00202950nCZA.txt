Косово одобрява увеличение на пенсиите 
					03/07/2012
					Пенсионерите могат да очакват малко по-пълни джобове от това лято, но все още живеят "мизерен" живот, по думите на един политик.
					От Мухамет Брайшори за Southeast European Times от Прищина -- 03/07/12
 
					 
						
Десетки хиляди пенсионери, които са влагали пари в стария югославски фонд, все още не са получили помощ от Сърбия. [Ройтерс]
						На площад "Майка Тереза" в Прищина пенсионерите се събират да играят карти или да се срещнат в пенсионерския клуб в центъра на града, където си спомнят за старите времена и се тревожат за сегашните. Всички се надяват, че идват по-добри дни. 
						Тези, които са работили до пенсионна възраст, получават от правителството 80 евро на месец, докато тези, които не са работили или не са внасяли пари в пенсионната система, получават 45 евро, които едвам стигат да покрият седмичните им нужди. 
						Дори с приемането на новия закон това лято и очакваното увеличение с 26,25 % месечните пенсии ще се повишат от 80 на 101 евро. Инвалидите ще получат повишение от 11,11 %, като пенсиите им ще се увеличат от 45 на 50 евро. 
						Мехмет Алшичи, на 73 г., е работил дълги години в строителната индустрия на Югославия. "До 1989 г. работех, а след това животът стана труден, защото изгубихме работата си, но някак си се справяхме. Сега имам тази малка пенсия [от 80 евро], а жена ми получава 45, докато синът ми работи, каквото намери, и получава заплата от 230 евро. Представете си само колко е трудно да се изхрани седемчленно семейство с 355 евро", каза Алшичи за SETimes. 
						Той каза, че е разочарован от това, че правителствата след войната не са се погрижили за пенсионерите. 
						Косово е единствената бивша югославска държава, която не прилага т.нар. пенсионна схема на солидарност между поколенията. Вместо това пенсиите се изплащат от държавния бюджет. 
						И работещите, и работодателите внасят като осигуровки 5 % от заплатите, но парите се управляват от пенсионен фонд "Доверие", който инвестира парите в чужбина. 
						В Хърватия работещите внасят 20 % от заплатите си в пенсионния фонд. В Сърбия и работещите, и работодателите внасят 11 % от заплатите в държавния пенсионен фонд, докато в Босна и Херцеговина (БиХ) работещите внасят 17 %, а работодателите 6 %. 
						Разликите в доходите са драстични. В Хърватия средната пенсия е 279 евро. В Сърбия тя е 230 евро, а в БиХ е 180 евро. 
						"Пенсионната система в Косово не е като в никоя друга европейска държава", каза за SETimes Сахит Драгай, председател на Партията на пенсионерите в Косово. Той добави, че животът на пенсионерите може да се определи като "мизерен" и че няма друга социална група в страната, която да е подложена на дискриминация до такава степен. 
						Той заяви, че пенсионерите са против новия закон, защото той пак не уважава исканията им. 
						Ключов въпрос е фактът, че от март 1999 г. Сърбия не е дала нищо за пенсиите на косоварите от несръбски произход, които са внасяли пари в пенсионния й фонд. Според данни на косовското правителство към 31 декември 1998 г. е имало 92 000 косовски пенсионери, които са внасяли средства в сръбския [югославския] пенсионен фонд. 
						"Нищо не се прави и няма надежда, въпреки че ние, като пенсионери, винаги сме искали проблемът с откраднатите средства от Белград да стане част от техническите преговори", заяви Драгай. 
						"Те забравят, че ние сме тези, които построиха Прищина и другите градове; нашето поколение изгради училищата и университета, а сега те не зачитат нашите искания за по-високи пенсии, защото сме внасяли пари в пенсионния фонд [на Югославия]", каза Алшичи. 
						Муса Демири, директор за връзките с обществеността в косовското министерство на труда и социалните грижи, заяви за SETimes, че има общо над 168 000 пенсионери. "Ситуацията с пенсионерите в Косово не е задоволителна, но [е] в хармония с... възможностите на бюджета", заяви Демири. 
					
				
			
					 
					
 
 

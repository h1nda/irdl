Албания работи за развитие на туристическата индустрия
02/06/2004
Албанските туроператори обединиха усилията си да насърчат потенциалните гости да открият естествените красоти на страната и археологическите й ценности.
От Арди Пулай за Southeast European Times в Тирана - 02/06/04
 
 
Албанските брегове са само един от поводите за посещение в страната, казват тур-операторите. [Гент Шкулаку]
Тур операторите в Албания се обединиха в усилие да включат страната си в списъка на дестинациите, предпочитани от чуждестранни туристи. Рекламната кампания бе организирана в Тирана в средата на май и на нея присъстваха представители на хотелиерската и туристическата индустрия, както и чуждестранни граждани и дипломати, акредитирани в Албания.
"Причината, поради която чуждестранни туристи да дойдат на посещение в Албания, е, че това е една нова и интересна дестинация, която предлага исторически забележителности, прекрасен пейзаж, средиземноморски климат и богата и вкусна кухня," гласи рекламата, подготвена за кампанията. За да се илюстрира това, което Албания предлага, бяха организирани фотоизложба и музикални изпълнения на живо.
Туристическите агенции организираха също така обиколки на добри цени за чужденци из основните албански градове - Тирана, Шкодра, Дуръс, Берат, Вльора, Саранда, Бутринт и Джирокастра.
Близо 37 туроператора, хотели и туристически агенции от цяла Албания представиха туристически пакети на около 300 чуждестранни гости. Организаторите използваха и възможността да обменят информация за услугите, които се предоставят. Участниците обсъдиха основните предизвикателства, пред които е изправен албанският туризъм: подобряване образа на страната, стимулиране на маркетинга и рекламата, развитие на инфраструктурата, привличане на инвестиции и тласък на сътрудничеството.
Организацията за развитие и експортни пазари инициира проявата със съдействието на Агенцията за международно развитие на САЩ.
Туризмът в Албания е все още в своя зародиш. Десетилетия наред страната бе управлявана от комунистически режим, който не позволяваше изграждането на такава индустрия. Албания обаче предлага цяла плеяда от привлекателни неща, включително средиземноморски плажове с бели пясъци, скалисти планини, плодородни долини, езера, естествени паметници и уединени, девствени кътчета. Археологическите находки и руини отразяват една богата история, датираща от времето на илирите. Името на страната "Шиперия" на албански означава Земя на орлите.
Според албанският министър на туризма Бакшим Фино, високопоставена делегация от Гърция се очаква да посети Тирана като част от усилията за развитие на туристическата индустрия. Гръцкият министър на туризма Димитриос Аврамопулос ще ръководи групата.
Това е добър знак за заздравяване на албанско-гръцките отношения в сферата на туризма," каза Фино.

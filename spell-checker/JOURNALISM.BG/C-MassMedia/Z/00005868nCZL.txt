Гърция арестува заподозрени в тероризъм
03/02/2003
 
АТИНА, Гърция -- При акция през уикенда гръцката полиция арестува трима заподозрени членове на радикална лява организация. Според съобщение на властите в Атина, тримата са принадлежали към групировката Революционна народна борба (ЕЛА), която се смята за отговорна за над 100 бомбени атентата и убийства на полицаи. Счита се, че ЕЛА е свързана с по-голяма терористична групировка, "17 Ноември". Следващата седмица започва съдебен процес срещу деветнадесет от членовете на "17 Ноември". Сред арестуваните през уикенда заподозрени са кмет на средиземноморски остров, един архитект, и служител в частна компания. Други четирима души са били разпитани и освободени. (АП, АФП - 02/02/03)

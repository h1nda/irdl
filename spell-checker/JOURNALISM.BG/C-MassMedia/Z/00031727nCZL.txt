Турският премиер Ердоган призова за намиране на решение на конфликта в Нагорни Карабах
					23/09/2009
					 
						НЮ ЙОРК, Съединени щати -- Във вторник (22 септември) турският министър председател Реджеп Тайип Ердоган призова международните посредници да се опитат да намерят решение на отдавнашния конфликт в Нагорни Карабах между Армения и Азербайджан. "Групата от Минск на ОССЕ има важна роля в съдействието за подобряване на отношенията с Армения", каза Ердоган в Ню Йорк, където участва в 64-тата сесия на Общото събрание на ООН.
						Анкара работи за отварянето на отдавна затворената си граница с Армения до края на тази година и за установяването на дипломатически връзки с Ереван. Уреждането на конфликта в Нагорни Карабах ще допринесе за по-добрите отношения между двете държави. Преговорите за бъдещето на Нагорни Карабах, започнати от Групата от Минск, продължават вече десетилетие. Турция затвори своята граница с Армения през 1993 г. като жест на солидарност с Азербайджан. (Ройтерс, Анадолска информационна агенция, МИА - 22/09/09)

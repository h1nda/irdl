Министрите на отбраната от ЕС обсъждат Косово и мисиите в БиХ
					02/03/2007
					Министрите на отбраната от ЕС започнаха в четвъртък неофициална двудневна среща в Германия, на която обсъдиха предложението за полицейска и правоналагаща мисия в Косово, както и операцията на блока в Босна и Херцеговина.
					(ФТ, Ройтерс, АФП - 02/03/07; AП, AФП, Ройтерс, ДПА, Си Ен Ен, РСЕ/РС, Немско правителство - 01/03/07; EUROPA - 28/02/07)
 
					 
						
Върховният представител на ЕС за външната политика Хавиер Солана (вляво) и министърът на отбраната на Германия Франц Йозеф Юнг разговарят по време на двудневната неофициална среща на министрите на отбраната от ЕС във Висбаден, Германия, в четвъртък (1 март). [Гети Имиджис]
						ЕС съобщи в четвъртък (1 март), че ще бъде готов да изпрати голяма полицейска и правоналагаща мисия в Косово след определянето на окончателния статут на провинцията. 
						Специалният пратеник на ООН Марти Ахтисаари трябва да представи окончателното си предложение за бъдещето на провинцията пред Съвета за сигурност до края на месеца. Очаква се Съветът да приеме резолюция за окончателния статут по-късно тази година. 
						"Ако в резолюцията си ООН поиска от Европейския съюз да направи нещо ... ние сме готови да се отзовем," каза в четвъртък върховният представител на ЕС за външната политика Хавиер Солана след първото заседание от неформалната двудневна среща на министрите на отбраната от блока в немския град Висбаден. 
						Според плана, представен от Ахтисаари в началото на февруари и обсъждан в момента на продължващите преговори между представители на Белград и Прищина във Виена, международно гражданско присъствие под ръководството на ЕС трябва да замени ЮНМИК и да поеме неговите задачи, които включват помощ за съдебната система, полицейската дейност и икономиката. 
						"ЮНМИК ще продължава да носи цялата отговорност, докато резолюция 1244 на Съвета за сигурност на ООН не бъде заменена с друга (резолюция), която да осигури ясен мандат за бъдещото международно присъствие," каза Солана. 
						Специалисти по планиране от ЕС работят върху детайлите на предложената полицейска и правоналагаща мисия, която, както се предполага засега, ще включва около 1500 души. Очаква се въоръжените части да се състоят от около 600 полицаи, натоварени със задачата да поддържат реда в Косово и да се справят с евентуални бунтове. Мисията ще включва също полицейски инструктори, магистрати и служители, които да работят за укрепването на върховенството на закона. 
						Докато Съветът за сигурност не приеме нова резолюция за Косово, народите от ЕС "могат единствено да се подготвят максимално, за да действат възможно най-ефективно, ясно и точно, когато настъпи моментът," е казал дипломат, цитиран от АФП. 
						Както ЕС, така и НАТО искат уверения, че полицейските части на ЮНМИК ще напуснат провинцията едва когато 27-членният блок бъде готов да поеме задълженията им. 
						"Важно е да няма празнини," каза наскоро на конференция по въпросите на сигурността в Мюнхен генералният секретар на НАТО Яп де Хоп Схефер, който участва в разговорите в четвъртък. "Защото ако се появят празнини, това неминуемо ще има последици за КФОР." 
						Министърът на отбраната на Германия Франц Йозеф Юнг, който председателстваше срещата във Висбаден, подчерта, че е необходимо засега да не се правят промени в мироопазващите сили на НАТО от 16000 войници. 
						"В контекста на преговорите [във Виена] това би изпратило напълно погрешен сигнал, че говорим за съкращаване на частите в Косово," каза той. 
						Военната операция на ЕС в Босна и Херцеговина (БиХ) също бе сред централните теми на разговорите в четвъртък. Като се позова на подобрената ситуация със сигурността в страната, ЕС потвърди плановете си, които съобщи по-рано тази седмица, да съкрати през следващите три или четири месеца числеността на частите на ЮФОР, които сега наброяват 6000 души. 
						"В рамките на плана за прехода през 2007 г. частите на ЕС в БиХ ще бъдат намалени до около 2500 души, които при необходимост ще могат да реагират, ако ситуацията със сигурността го изисква," заяви ЕС в своя декларация в сряда. 
						По повод на призивите на някои босненски ръководители за пълно изтегляне на военните части догодина Юнг каза, че още е твърде рано да се каже кога това ще стане възможно. 
						"Трябва да видим как се развива стабилността в региона," каза той. "Не трябва да поставяме под заплаха това, което постепенно сме изградили през годините." 
						Великобритания потвърди в четвъртък, че ще изтегли над 600 от своите войници от БиХ. В петък се появиха съобщения, че Германия, чийто контингент наброява над 800 души, също смята да намали присъствието си.

Доклад: Македония се класира най-високо по състоянието на свободата на медиите на Балканите
					21/10/2009
					"Репортери без граници" класираха страните по света по отношение на свободите на медиите, но не всички новини са добри. 
					(Репортери без граници, АП, Euobserver, Новините, София Ехо, Dnevnik.bg, Медиапул, Кроейшън Таймс, МИА, Макфакс - 20/10/09)
 
					 
						
"Свободата на медиите трябва да се защитава навсякъде по света с една и съща енергия и постоянство," каза генералният секретар на РБГ Жан-Франсоа Жулиар. 
						Състоянието на свободата на медиите се е влошило през последните 12 месеца във всички освен в две балкански страни, се казва в ново проучване на "Репортери без граници" (РБГ), публикувано във вторник (20 октомври). 
						Македония се е изкачила с осем места нагоре в осмия годишен Световен индекс за свободата на медиите и се явява лидер в региона. Тя е поставена на 34-то място между 175 държави по света, обхванати в тазгодишното проучване, сравнено с 42-рото си място в индекса за миналата година. 
						Единствената друга балканска страна, която е подобрила класирането си за последната година, е Сърбия, която се е изкачила с две места до 62-ро място в света. 
						В проучването са отразени нарушения на медийните свободи между 1 септември 2008 г. и 31 август 2009 г. Всяка страна получава място и оценка, варираща от 0 (най-висока) до 115,50 (най-ниска). 
						Дания, Финландия, Ирландия, Норвегия и Швеция оглавяват глобалната листа за тази година, като на всяка от тях е дадена оценка 0, докато Еритрея е на дъното на таблицата с оценка 115,50. 
						"Свободата на медиите трябва да се защитава навсякъде по света с една и съща енергия и постоянство," каза във вторник генералният секретар на РБГ Жан-Франсоа Жулиар при откриването на новия индекс на неправителствената организация. 
						В рамките на по-широкия регион на Югоизточна Европа (ЮИЕ) кандидат-членката за ЕС Македония е на второ място след Кипър, който се изкачи с шест позиции на 25-о място в индекса за 2009 г. 
						Всички останали страни от ЮИЕ, включително членките на ЕС България, Румъния и Гърция, са слезли надолу в позициите си. 
						Класирана на 35-о място преди три години, България бележеше постоянен спад след влизането си в Европейския съюз. Сега тя е на 68-о място в света, сравнено с 59-о миналата година и е страната, членка на ЕС, с най-ниска позиция в свободата на медиите в индекса за 2009 г. 
						Гърция (35-а) и Румъния (50-а) са слезли съответно с четири и три места надолу. 
						Състоянието на свободата на медиите се е влошило и в други страни, членки на ЕС. Броят на европейските страни в челната двадесетица се е свил от 18 през миналата година на 15 тази година. 
						"Притеснително е да се отчете, че европейски демокрации като Франция, Италия и Словакия с всяка изминала година постепенно губят позиции," каза Жулиар. 
						Спадът в класацията на кандидатките за ЕС Хърватия и Турция бе дори по-лошо от това на страните в ЮИЕ, които вече са се присъединили към 27-членния блок. Хърватия, където собственикът и маркетинговият директор на седмичника "Национал" бяха убити при бомбен атентат преди 12 месеца, е слязла с 33 места и е на 78-о място в световната листа днес. 
						"В Хърватия... определени аспекти на сърбо-хърватските отношения са източник на напрежение и табу за медиите," посочва РБГ. "Журналисти, които нарушават табуто, често стават обект на насилие." 
						Спадът на Турция от нейното 102-ро място миналата година на 122-ро днес "се дължи на многобройните случаи на цензура и особено цензура на медии, представляващи малцинствата (най-вече кюрдското), и усилията на членове на правителствените институции, въоръжените сили и съдебната система да запазят контрола си върху въпроси от общ интерес," обяснява парижката неправителствена организация. 
						От другите държави в ЮИЕ слизането на Черна гора на 77-о място в индекса за 2009 г., сравнено с 53-то през миналата година, бележи значителен спад в свободата на медиите. Косово, класирано на 75-о място тази година, е слязло със 17 позиции в новата световна класация на РБГ, докато Албания (88-а) и Босна и Херцеговина (39-а) са слезли съответно с девет и три места надолу.

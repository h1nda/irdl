Сърбия се бори с хаоса в районирането
					10/03/2011
					Правителството отново прави опит да въведе в ред хаоса в районирането на недвижимите имоти.
					От Игор Йованович за Southeast European Times от Белград – 10/03/11 
 
					 
						
Жилища в квартал Калуджерица в Белград. [Никола Барбутов/SETimes]
						През 1976 г. семейство Миятович построява къща в белградския квартал Калуджерица, едно от най-големите незаконни населени места в Европа. "Трябваше да построим къща; нямаше начин да получим апартамент в Белград, където имахме работа. Нашата къща бе една от малкото съществуващи в Калуджерица, така че трябваше да платим от собствения си джоб за прокарването на ток и вода," каза Станка Миятович за SETimes. 
						Семейството обаче не остава самотно за дълго. В началото на 90-те години на миналия век Калуджерица започва да се разраства: сърби, принудени да напуснат Хърватия, Босна и Херцеговина и Косово заради войните, построяват къщи в тази част на Белград. Десетките хиляди незаконно построени жилища създават хаос в районирането на Калуджерица, както и в някои други части на столицата. 
						По онова време властите толерират незаконното строителство, за да поддържат мира. Но ситуацията е взела застрашителни размери и понастоящем има 780 000 молби за легализиране на съществуващи постройки в цяла Сърбия. Явлението е толкова широко разпространено, че по изчисления на експертите броят на законните и незаконните строежи в Сърбия е приблизително равен. 
						Опитите за масово легализиране през 2003, 2006 и 2009 г. завършват с неуспех. "Живеем в нашата къща вече 30 години и си плащаме данъците на държавата, но ако решим да я продадем, не можем, защото не е узаконена, " каза Миятович. 
						 На 10 февруари обаче правителството прие изменения в Закона за районирането и строителството, които предвиждат сериозни отстъпки за хората, които желаят да узаконят постройките си, и намалена документация. Драстични наказания очакват онези, които не се съобразят със закона. 
						 "Никой няма да може да каже, че не е имал достатъчно пари да узакони къщата, в която живее. Ежемесечните вноски ще се равняват само на няколко евро," каза министърът на околната среда и териториалното устройство Оливер Дулич. 
						
Правителството признава, че ситуацията е хаотична. [Никола Барбутов/SETimes]
						Най-големите отстъпки ще бъдат за най-бедните, които притежават по 25 кв. м на човек от домакинството, без друга собственост. Отстъпките за тях могат да бъдат до 99 %. По този начин например едно четиричленно семейство с дом от 100 кв. м ще заплати около 250 евро, а не 1 100 евро, с възможност за разсрочено плащане. 
						Отстъпките обаче няма да важат за всички. 
						 Предраг Вучич, член на белградската администрация, отговаряща за районирането, заяви за SETimes, че отстъпки за онези, които са строили незаконно в скъпите централни квартали на града, няма да има. "Има значение дали някой е построил сграда в центъра на Белград , в предградията или в някой беден район на Сърбия," каза той. 
						Той прогнозира, че процесът на узаконяване може да отнеме години, тъй като само в Белград има около 243 000 молби. 
						 Не всички са доволни от предложените решения. Онези, които вече са платили за узаконяване - по високите цени - няма да си получат парите обратно. 
						"Излиза, че ние сме глупаци, задето сами събрахме пари и платихме за цялата документация. Узаконяването ни струваше няколко хиляди евро, докато сега бихме платили няколкостотин евро," каза за SETimes Милорад Цвеич, който живее в гр. Куршумлия, Южна Сърбия. 
						Налице са и възможности за корупция. Стеван Лилич, ръководител на асоциацията "Адвокати за демокрация", каза за белградските медии, че перспективата е налице, като се има предвид, че общинските администрации могат да събират документи за физически лица, а след това да сключват сделки с тях за узаконяване. 
						Въпреки притесненията правителството е решено да успее този път. "Трябва да въведем известен ред в този хаос и не можем да позволим узаконяването да се провали и този път," каза Дулич.

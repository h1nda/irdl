Дипломатически дневник: Министърът на енергетиката Гюлер присъства на церемония по откриването на LHC
					21/10/2008
					Министърът на енергетиката на Турция присъства на откриването на ускорител на частици в Женева. Още от дипломатическите новини от седмицата: първите дипломатически представители на Косово заминаха за своите мисии; лидерът на кипърските турци Мехмет Али Талат призова за политическа равнопоставеност.
					 
						
Турският министър Хилми Гюлер присъства на церемонията в Женева. [Гети Имиджис]
						
						Tурският министър на енергетиката Хилми Гюлер присъства на церемония по откриването на големия адронов колайдер (LHC), създаден от Европейската организация за ядрени изследвания (CERN). Церемонията се състоя в Женева в понеделник (20 октомври), въпреки че LHC започна да действа през септември. Турция присъства като страна наблюдател. През септември CERN започна успешен експеримент за пресъздаване на условията във вселената скоро след "Големия взрив". Организацията използва LHC -- гигантски ускорител на частици, за да проведе експеримента. 
						*** 
						Първите дипломатически представители на Koсово заминаха за своите мисии в неделя (19 октомври) в Албания, Австрия, Белгия, Великобритания, Франция, Германия, Италия, Швейцария, Турция и Съединените щати. Десетте шарже д'афер ще работят като посланици на Прищина в някои от страните, признали независимостта на Косово. Президентът Фатмир Сейдиу одобри назначенията през септември. 
						*** 
						Премиерът на Koсово Хашим Тачи участва в годишна конференция за мир, организирана от форума "Кран Монтана" в Рим в понеделник (20 октомври). Тачи не направи обръщение на конференцията, но се срещна с представители на страни, които не са признали Косово, включително страни-членки на Ислямската конференция и други африкански и европейски страни. 
						*** 
						Бъдещото решение на кипърския въпрос трябва да гарантира политическата равнопоставеност на турските и гръцките общности на острова, заяви в четвъртък (16 октомври) лидерът на кипърските турци Мехмет Али Талат. "Ние искаме уреждането на въпроса да гарантира, че кипърските турци няма да бъдат застрашени отново", заяви Талат. Той подчерта, че преките преговори за обединение с кипърския президент Деметрис Христофиас досега са дали резултати по отношение на предложената федерална държава в Кипър. Ролята на Турция като държава гарант е от решаващо значение за кипърските турци, които нямат доверие на гаранции от ЕС и на няколко други международни институции, отбеляза Талат. 
						*** 
						Съветникът на кипърския президент Георгиос Якову и неговият колега Оздил Нами от страна на кипърските турци се срещнаха в четвъртък (16 октомври), за да обменят мнения по въпроси за управлението и споделянето на властта в бъдещата кипърска федерация. Те поставиха основите на следващата среща между Христофиас и Талат. Понастоящем двамата лидери обсъждат въпроса с изпълнителната власт от главата за управлението, заяви Якову. 
						*** 
						Американският посланик в Aлбания Джон Уидърс призова в четвъртък (16 октомври) парламента и правителството да престанат да оказват натиск върху главната прокуратура и да я оставят спокойно да си върши работата. "Призовавам тези институции да преразгледат действията, които нарушават независимостта на прокуратурата и на съдебната система", заяви Уидърс. Той реагира така на решението на правителството да разследва законността на прокурорско разследване срещу босненския бизнесмен Дамир Фазлич. Той е обвинен в незаконна финансова дейност и непочтени бизнес отношения с правителствени служители, включително и с премиера Сали Бериша. 
						
						(Различни източници 14/10/08-21/10/08)

Публикуван е сръбският превод на антикорупционния наръчник
09/02/2004
Първият сръбски превод на Антикорупционния наръчник на Трансперънси Интърнешънъл, определян като един от най-важните съществуващи документи, които подпомагат създаването на антикорупционна система, бе представен в офиса на мисията на ОССЕ в Белград.
От Игор Йованович for Southeast European Times в Белград - 09/02/04
 
 
Публикуван е първият сръбски превод на антикорупционния наръчник на Трансперънси Интърнешънъл. Проектът е резултат от съвместна инициатива на Трансперънси Интърнешънъл Сърбия, мисията на ОССЕ в Сърбия-Черна Гора и информационната агенция БЕТА.
Активисти в борбата срещу корупцията разглеждат наръчника като един от най-важните съществуващи документи, които биха могли да подпомогнат решаването на най-сериозните проблеми, съществуващи в региона. Югославия през 2000 г. и сега Сърбия-Черна Гора през 2003 г. са на челно място в списъка на европейските държави, засегнати от корупция.
Според ръководителя на мисията на ОССЕ Маурицио Масари зле функциониращите институции и лошите закони създават благодатна почва за корупция. Според него този наръчник би бил от голяма полза за всички, които се опитват да се борят срещу явлението - политици, медии, студенти, НПО и граждани.
Изпълнителният директор на Трансперънси Интърнешънъл Сърбия Неманя Ненадич посочва, че антикорупционните инициативи трябва да обхванат три области- превенция, санкции и образование. Наръчникът е един от крайъгълните камъни на антикорупционното образование, посочва той, допълвайки, че през последните няколко години сръбското общество е станало по-чувствително към корупцията и всички бъдещи правителства ще се съобразяват с опасностите,произтичащи от нея.
Оригиналът, написан от Джеръми Поуп, един от основателите на Трансперънси Интърнешънъл, е преведен на френски, испански, португалски, румънски и албански език.
Книгата включва начините, по които обществото може да се защитава от корупцията. Авторите посочват, че правителствата не могат сами да се преборят с проблема. Те се нуждаят от помощта на местните власти, независимите медии и международната общност. Трябва да се въведат институти като главен одитор и омбудсман. Необходими са и независими антикорупционни агенции и независим компонент от съдебната власт, се казва в наръчника.
В Сърбия са формирани антикорупционни екипи и досега са арестувани няколко лица, вкл. полицаи. Все още обаче не са задържани ключови фигури. На няколко пъти Антикорупционният съвет обвинява правителството в нарушения при приватизацията на сръбски компании. Правителството обаче отхвърля тези обвинения.

Един човек загина по време на протести в Югоизточна Турция
					07/12/2009
					 
						АНКАРА, Турция -- Един човек бе застрелян в неделя (6 декември) в Диарбекир по време на демонстрации в подкрепа на лидера на Кюрдската работническа партия (ПКК) Абдула Йоджалан, който лежи в затвора. Студентът бе убит в района на университета в Диджле при неизяснени засега обстоятелства. Хиляди протестиращи хвърляха камъни и "коктейли Молотов" по централата на управляващата Партия на справедливостта и развитието в югоизточния град, преди полицията да ги разпръсне със сълзотворен газ. Най-малко един полицай бе ранен при сблъсъците, които завършиха със 113 ареста. Митинги в подкрепа на Йоджалан се проведоха и в съседните градове Сиирт, Мардин, Батман и Хакари като част от продължаващите усилия на привържениците му да протестират срещу условията, при които той излежава доживотната си присъда.
						Други новини -- Турският премиер Реджеп Тайип Ердоган заяви, че Анкара няма планове да изпраща повече войски в Афганистан. "Турция вече е направила, каквото може, увеличавайки контингента си там от около 700 на 1 750 човека, без да чака покана," каза в неделя Ердоган. Той е на път за Вашингтон за разговори с президента на САЩ Барак Обама, който миналата седмица обяви планове да изпрати още 30 000 военнослужещи в Афганистан. (Хюриет, Анадолска информационна агенция, Милиет - 07/12/09; AП, Ройтерс - 06/12/09)

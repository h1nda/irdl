Албанският външен министър е оптимист по отношение на темпа на интеграция в НАТО
					04/04/2008
					 
						ТИРАНА, Албания -- В четвъртък (3 април) външният министър Лулзим Баша даде висока оценка на трудно постигнатите реформи, които създадоха необходимите условия за присъединяването на Албания към НАТО. "Реформите започнаха и ще продължат систематично и постигнатите до момента резултати ще бъдат необратими", каза Баша, след като Албания бе поканена да стане член на Алианса на срещата на върха на организацията в Букурещ. Той добави, че процесът на интеграция в НАТО е нова проверка за възможностите на Албания. 
						Следващата стъпка са два кръга от преговори с НАТО и изготвянето на план за действие, който ще очертае начина, по който ще продължат реформите. (BalkanWeb, Газета Шкиптаре, Топ Нюз, Коха Йоне, Шекули, Шкип, Панорама - 04/04/08)

Според доклад Македония е водеща в реформите в подкрепа на бизнеса 
					27/10/2011
					Молдова и Македония бяха в челната тройка на икономиките с най-големи подобрения по отношение на лекотата на извършване на стопанска дейност миналата година. 
					От Светла Димитрова за Southeast European Times от София -- 27/10/11
 
					 
						
Работник в пивоварния завод в Скопие. Македония бе посочена като най-добрата среда за бизнес в Югоизточна Европа. [Ройтерс]
						Мнозинството от страните в Източна Европа и Централна Азия са взели мерки за подобряване на условията за бизнес за местните малки и средни предприятия (МСП) между юни 2010 и юни 2011 г., заяви Световната банка на 20 октомври. 
						Според нейния доклад "Правене на бизнес 2012", публикуван съвместно с Международната финансова корпорация (МФК), 21 от 24 страни в региона, включително всички страни от Югоизточна Европа с изключение на Гърция, са въвели общо 53 реформи за насърчаване на бизнеса. 
						"За девета поредна година Източна Европа и Централна Азия са най-реформиращият се регион в света," каза за SETimes Ива Хамел, специалист по развитие на частния сектор към Консултативния съвет за реформи въз основа на показатели към Световната банка-МФК, след като представи резултатите от изследването в Сараево.
						Тя отбеляза също, че четири от страните от този регион са били сред 12-те световни икономики, за които е констатирано подобрение на лекотата за правене на бизнес по време на периода на изследването. 
						Мароко е начело в списъка, следвано от Молдова и Македония, всяка от които е провела миналата година реформи за насърчаване на бизнеса. 
						Докладът от 212 страници обхваща 183 световни икономики, които са класирани въз основа на анализ на нормативните актове в областите, засягащи жизнения цикъл на местните МСП. 
						
[Архив]
						Десетте показателя, използвани за определяне на мястото на страната, включват срокове и разходи по откриване и закриване на фирми, трансгранична търговия, защита на инвеститорите, регистриране на собственост, разрешения за строеж, прилагане на договори, плащане на данъци и получаване на кредит, както и една нова категория, измерваща лекотата на свързване към източник на електрозахранване. 
						Македония е осъществила реформи, които облекчават издаването на разрешения за строеж, регистриране на собственост, получаване на кредит и обявяването в неплатежоспособност. Това е помогнало на балканската страна да подобри класирането си във всяка от тези отделни категории и да повиши цялостното си класиране. 
						Страната, която е скочила с 12 места напред до 22-ра позиция в света, е държавата от Югоизточна Европа, където е най-лесно за местните МСП да правят бизнес. 
						"Македония е направила най-големия скок и сега е сред челните 30 в света," каза Хамел. 
						Според служителя на Македонската бизнес конфедерация Александър Йовчевски промените са спомогнали за значително повишаване на броя на МСП в страната. 
						"Мнозинството от тях оперират в строителния сектор, където търсенето е нараснало след началото на проекта "Скопие 2014" и довършителните работи по паневропейските коридори №8 и №10," каза той за SETimes. 
						"По-широкото използване на модерни технологии в бюрократичните процеси, което е намалило времето, необходимо за получаване на всякакви видове документи от съответните служби, е допринесло също и за повишаване на броя на новооткритите фирми," каза Йовчевски. 
						"Не е проблем да се открие фирма от техническа гледна точка; предизвикателството е тя да заработи стабилно," каза Миле Чупетански, собственик на фабриката за модернизиране на двигатели "ЕСКАЛИБУР" в Битоля, за SETimes. 
						Останалите страни от региона, които са подобрили класирането си, са Кипър (40-о място), Турция (71-во), Гърция (100-о) и Босна и Херцеговина (125-о). Страните, които са загубили позиции, са България (59-о), Румъния (72-ро), Хърватия (80-о), Албания (82-ро) и Сърбия (92-ро).

БиХ се готви да отбележи годишнината от клането в Сребреница
					08/07/2007
					 
						САРАЕВО, Босна и Херцеговина (БиХ) -- Правителството на Република Сръбска и местната полиция започнаха подготовката за събитията, с които ще бъде отбелязана 12-тата годишнина от клането в Сребреница. Хиляди се очаква да се съберат в Потокари в сряда (11 юли), за да почетат паметта на 8000 жертви в най-голямото зверство в Европа след Втората световна война, което бе определено като геноцид от Международния съд. Около 1200 босненски сръбски полицаи ще бъдат на мястото на събитията, както и членове на други агенции по сигурността. 
						Други новини - Сръбският президент Борис Тадич заяви в петък, че босненския сръбски военновременен командир Ратко Младич и други лица, заподозрени в извършване на военни престъпления, които все още са на свобода, ще бъдат арестувани преди края на годината. На пресконференция с председателя на Европейската комисия Жозе Мануел Барозу в Брюксел Тадич е заявил, че изправянето на военнопрестъпниците пред съда е "стратегичаска цел" и "морално задължение" на неговата страна. Барозу е заявил пред журналистите, че напредъкът на Сърбия към членство в ЕС зависи от арестуването на останалите укриващи се от правосъдието военнопрестъпници. Тадич също се е срещнал и с еврокомисаря по разширяването Оли Рен. 
						Също в петък сръбският прокурор за военни престъпления Владимир Вукчевич и ръководителят на Националния съвет за сътрудничество в областта на военните престъпления Расим Ляич заявиха, че ще предложат на Съвета за сигурност на ООН сърбите, осъдени от Хагския трибунал да могат да излежават присъдите си в затвори в Сърбия. Те призоваха всички бивши югославски републики да последват примера им. (РТС - 08/07/07; Б92, Бета, AФП, ДПА, ОНАСА - 06/07/07)

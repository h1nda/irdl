Преговарящите страни в Кипър влязоха в спор преди срещата си в Ню Йорк 
					16/11/2010
					 
						НИКОЗИЯ, Кипър -- В понеделник (15 ноември) лидерът на кипърските турци Дервиш Ероглу изрази надежда, че срещата в четвъртък в Ню Йорк с кипърския президент Деметрис Христофиас ще даде тласък на продължаващите преговори за обединение на острова. Инициативата за срещата е на генералния секретар на ООН Бан Ки Мун. Същевременно Ероглу предупреди, че „преговорите по въпроса за собствеността са стигнали до задънена улица”, която според него трябва да бъде преодоляна. Ероглу каза това на 27-ата годишнина от създаването на т.нар. Севернокипърска турска република, която е призната само от Турция. 
						Говорейки за турското присъствие на острова, той каза, че „турската армия е в Кипър, за да предотврати завземането на целия остров от гърците и кипърските гърци и унищожаването на кипърския турски народ.”
						„В Кипър няма окупирана земя”, добави той. 
						Неговото изявление провокира остра реакция от гръцка страна. Говорителят на правителството Стефанос Стефану заяви, че то демонстрира, че „на турската страна й липсва добра воля и че желанието й за намиране на решение изобщо не звучи убедително”. Той добави още: „Турция незаконно нахлу в Кипър през 1974 г. и незаконно окупира 37 % от територията на Република Кипър”. (Ройтерс, Си Ен Ей - 15/11/10)

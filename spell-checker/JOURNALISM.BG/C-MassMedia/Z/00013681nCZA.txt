ЕК одобрява присъединяването на България и Румъния към ЕС 
					23/02/2005
					Европейската комисия прие положително становище по присъединяването на България и Румъния към ЕС през януари 2007 г., първата от трите стъпки по пътя към подписването на Договора за присъединяване. 
					( Юрактив, ЕЮполитикс - 23/02/05; Юропиен камишен, AФП, Би Ен Ен, Агенция София нюз, Ромпрес, Медиапул - 22/02/05)
 
					 
						
Министърът по европейските въпроси на България Меглена Кунева и комисарят на ЕС по разширяването Оли Рен дават пресконференция след срещата си във вторник (22 февруари). [AФП]
						Европейската комисия излезе във вторник (22 февруари) с положително становище по присъединяването на България и Румъния към ЕС през януари 2007 г. Двете балкански държави се нуждаят сега от подобни решения на Европейския парламент (ЕП) и Съвета на въшните министри на ЕС, за да подпишат по план Присъединителния договор със Съюза на 25 април.
						Въпреки че изрази готовност да приеме България и Румъния в клуба на 25-те в рамките на не повече от две години, ЕК предупреди, че няма място за самодоволство и че двете държави има още много да работят през следващите месеци. 
						"Днешното решение е още един крайъгълен камък в нашите отношения и ясен сигнал, че комисията приветства България и Румъния в европейското семейство," заяви комисарят на ЕС по разширяването Оли Рен след редовното заседание на ЕК в Страсбург във вторник. "Властите в двете държави обаче не бива да лягат по гръб и и да се отпускат. През 2005 и 2006 г. те трябва да положат много упорити усилия, за да отбележат напредък при реформите с оглед пълноценното и навременно изпълнение на всички условия на членството."
						Румъния подаде молбата си за членство в ЕС през юни 1995 г. България я последва през декември същата година. През декември 1999 г. двете държави получиха зелена светлина за начало на присъединителни преговори със Съюза. Процесът започна през февруари следващата година и завърши официално през декември 2004 г. 
						В своите най-нови оценки за напредъка на двете държави към членството, публикувани през октомри 2004 г., ЕК изтъкна, че и двете са изпълнили политическите критерии за членство в организацията, като се очаква да изпълнят и икономическите и правните изисквания към момента на официалното влизане в Съюза, което се планира за 1 януари 2007 г. 
						След приемането на десет нови членки в ЕС миналия май Съюзът въведе по-строги механизми за наблюдедение, за да се гарантира, че бъдещите членки ще бъдат напълно готови за членство преди да се присъединят към организацията. Три предпазени клаузи бяха включени в договора на Съюза с двете държави - една за България и две за Румъния.
						По силатата на договора, финализиран на 4 февруари, членството на всяка една от тях може да се отложи с една година, ако държавите-членки на ЕС решат единодушно, че не са били изпълнени важни изисквания. Освен това просто квалифицирано мнозинство може също така да отложи присъединяването на Румъния, ако Букурещ не осъществи съдебна реформа, преструктуриране на вътрешните пазари и не изпълни други поети ангажименти.
						След като бъде подписан, Договорът трябва да се ратифицира от всички сегашни държави-членки на ЕС, както и от България и Румъния, не по-късно от 1 януари 2007 г.

Дипломатически дневник: Изказвания на кипърския външен министър разгневиха Турция
					21/08/2007
					Външният министър на Кипър заяви, че ключът към обединяването на разделения остров е в ръцете на турските военни. Още от седмицата: новият американски посланик в Сърбия встъпи в длъжност.
					 
						
Кипърският външен министър Ерато Козаку Маркулис. [Гети Имдижис]
						
Турция реагира остро на изказванията на новоназначения кипърски външен министър Ерато Козаку Маркулис, която заяви, че ключът към обединяването на разделения остров е в ръцете на турските военни, а не на политическите лидери на страната. В свое изявление турското външно министерство посочи, че Маркулис няма право да "изказва мнения и да прави оценки" по вътрешни за Турция въпроси, нито да критикува турските въоръжени сили. От своя страна г-жа Маркулис каза, че ще "продължи да говори на езика на истината" по този въпрос.
						*** 
						Ръководителят на мисията на ОССЕ в Македония, посланик Джорджо Радикати, се срещна във вторник (14 август) с министъра на местното самоуправление Абдираман Мемети. Той обеща продължаване на подкрепата на ОССЕ за процеса на децентрализация.
						*** 
						Посланикът на Германия в Босна и Херцеговина (БиХ) Михаел Шмунк каза, че най-важната цел на конституционната реформа трябва да бъде създаването на единна нация. Всички граждани трябва да се идентифицират с БиХ, независимо в коя част на страната живеят, каза той. Другите цели включват изграждането на страна, която да се интегрира в ЕС и изграждането на по-ефективна държава, добави Шмунк.
						*** 
						Новият американски посланик в Сърбия Камерън Мънтър встъпи в длъжност в сряда (15 август). "Нашата мисия е да работим за една Сърбия, която е просперираща, сигурна, демократична и напълно интегрирана в евроатлантическите институции," каза Мънтър. "Ние сме решени да помагаме на Сърбия да стане част от Европа единна, свободна и мирна." 
						 *** 
						Александра Пападопулос е новият гръцки посланик в Македония. Тя връчи акредитивните си писма на македонския външен министър Антонио Милошоски в сряда (15 август). Тя идва на мястото на Дора Гросоманиду, която бе отзована в Атина, след като заяви пред "Файненшъл Таймс", че Гърция трябва да "приеме новата действителност" във връзка със спора за името с Македония. 
						 *** 
						
Хърватският външен министър Ядранка Косор се срещна в петък (10 август) с оттеглилия се католически архиепископ на Вашингтон, кардинал Теодор Маккарик. Двамата обсъдиха положението на хърватите, живеещи в Босна и Херцеговина (БиХ). Косор каза, че Хърватия подкрепя политическата система в БиХ и признаването на трите съставни националности. Маккарик ще посети БиХ, където ще се срещне с местни, държавни и религиозни представители.
						
(Различни източници – 14/08/07-21/08/07)

Според съобщенията Словения подготвя план за независимостта на Косово
					13/12/2007
					 
						БРЮКСЕЛ, Белгия -- Готвещата се да поеме ротационното председателство на ЕС от 1 януари Словения е подготвила план за независимостта на Косово и реакцията на Европа на събитието. Според съобщения в медиите от сряда (12 декември) планът предвижда Косово да обяви своята независимост в първите два месеца на 2008 г., по всяка вероятност в края на февруари, която да бъде призната от Великобритания, Франция, Италия и Германия в рамките на 48 часа. Според внимателно съставения план Съединените щати ще обявят своето официално признаване на Косово малко след това и ще бъдат веднага последвани от Швейцария, Исландия и Норвегия, а след това и от група страни -- включително Турция, Македония, Албания, Черна гора, Хърватия и Словения. Членовете на Организацията "Ислямска конференция" също се очаква да признаят новата държава без забавяне. Словения би желала министрите на външните работи от ЕС да излязат с изявление веднага след обявяването на независимост от Косово, за да открият пътя за разполагането на административна, съдебна и полицейска мисия на ЕС там. Словенският план предстои да бъде одобрен от членовете на ЕС, някои от които не желаят да станат свидетели на отцепването на Косово. (Синхуа - 13/12/07; Интърнешънъл Хералд Трибюн, Ройтерс, Дойче Веле, ДПА, АП, АФП - 11/12/07)

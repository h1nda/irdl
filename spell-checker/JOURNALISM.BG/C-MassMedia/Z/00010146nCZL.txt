Румъния отбелязва ден на траур за седемте жертви на атентатите в Мадрид
14/03/2004
 
БУКУРЕЩ, Румъния -- Правителството обяви неделя (14 март) за ден на национален траур в памет на румънските граждани, загинали по време на терористичните нападения в Мадрид, и като израз на солидарност с испанския народ. Според румънското посолство в Испания най-малко седем румънци са загинали по време на влаковите експлозии в четвъртък. Предстои идентификацията на още една жертва. Най-малко 60 румънци са ранени при взривовете; 25 остават хоспитализирани. Правителството съобщи, че е засилило мерките за сигурност около посолството на Испания и други дипломатически мисии.
Най-малко двама българи са загинали в Мадрид, а седем други все още се водят за изчезнали. България също засили мерките за сигурност след терористичните нападения, отговорността за които пое Ал Каида. (Медиафакс, бТВ - 13/03/04; Ромпрес - 12/03/04)

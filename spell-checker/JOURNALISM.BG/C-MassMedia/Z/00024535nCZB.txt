Трудно е да се намери "дом, сладък дом"
		12/11/2007
		Независимо дали в Загреб, Тирана, Атина или София, търсенето на жилища расте - но не толкова бързо, колкото цените.
		От Наташа Радич за Southeast European Times в Загреб – 12/11/07
 
		 
			
На хърватското крайбрежие цените на апартаментите доближават тези на френската Ривиера. [Гети Имиджис]
			Купуването на апартамент или къща се превърна в един от жизненоважните проблеми на по-младото поколение в Югоизточна Европа. Цените на недвижимите имоти са високи и се приближават до тези в западноевропейските столици, докато средните заплати са много по-ниски. 
			За мнозина банковите кредити са единствената възможност. Но работещите под 35-годишна възраст имат по-нисък кредитен рейтинг, така че и тази възможност също е блокирана. Те или живеят с родителите си или отиват в евтини апартаменти в далечни предградия, което ги принуждава да пътуват продължително време до работа и да прекарват по-малко време със семействата си. 
			Хората в бившите комунистически страни помнят времето, когато жилищата се осигуряваха от държавата. Апартаментите не бяха нито луксозни, нито добре мебелирани, но бяха безплатни. Днес купуването на апартамент или къща е най-големият разход за семейство със средни доходи. 
			С нарастването на цените и търсенето, в региона се наблюдава бум на строителството. Кранове и тежкотоварни машини могат да се видят навсякъде, а новите сгради изникват почти ежедневно във всички големи столици. Междувременно анализаторите предупреждават, че средната цена на квадратен метър в Загреб, която надвишава 2000 евро във всички райони на града, е изкуствено завишена. 
			По крайбрежието - особено около Дубровник - старите апартаменти се продават за цени, които се доближават до тези на френската Ривиера. Незаконното строителство се превръща в остър проблем, а голям процент от новопостроените сгради нямат законно разрешение. Купувачите не само плащат цяло състояние и натрупват огромни заеми, но и рискуват да изгубят собствеността си, ако попаднат в полезрението на властите. 
			Макар че цените се повишават и в Сърбия, слабото търсене все пак ги контролира. Цените на квадратен метър в Белград започват от 1000 евро в предградията и може да достигнат до 2500 в елитните квартали. 
			
В Албания все повече хора предпочитат да купят жилище, вместо да живеят под наем. [Гети Имиджис]
			Със среден месечен доход от едва 300 евро обаче повечето сърби просто не могат да си позволят да си купят недвижима собственост. И тъй като наемите - 250 евро на месец в Белград - поглъщат лъвския пай от месечната заплата, повечето смятат, че нямат никакъв избор. Жителите на града, които решават да си купят жилище, обикновено избират Нов Белград, където се осъществява главно новото строителство на жилищни и административни сгради. 
			В Албания все повече хора решават да купят, вместо да живеят под наем и пазарът процъфтява, както и цените. Най-вероятните купувачи са емигранти, които живеят и работят в чужбина, но планират да се върнат след няколко години. 
			От друга страна хората, които живеят в провинцията все по-трудно могат да си позволят да си купят нов апартамент. В столицата, цените варират от 450 евро на квадратен метър в отдалечените предградия, до 2000 евро на квадратен метър в центъра на града. Семейства, в които и двамата съпрузи работят и имат доход около 1000 евро на месец, могат да вземат кредит. Същевременно банковите служители могат да се възползват от специални ниски лихви за кредити. 
			Ръстът на пазара за жилища е най-забележим в Тирана, както и в Дурес и Вльора, двата крайбрежни града. Тук интерес проявяват най-вече чужденците, както и богати албанци от столицата, които си търсят къща за през лятото или да направят добро вложение. Цените на крайбрежието варират от 500 до 1000 евро на квадратен метър в зависимост от близостта на апартамента до морето. 
			Според официални статистически данни от декември 2006 г. в София живеят 1 237 891 души. Но се смята, че действителният им брой е много по-голям и може би достига до 2 милиона души, включително и временно живущите в българската столица. Значителният ръст на населението в най-големият град в тази балканска страна през последното десетилетие повиши търсенето на жилища, както и цените им. 
			 През 2006 г. в София бяха построени 200 нови жилищни сгради с почти 1600 апартамента. При повече от 50% годишно увеличение на броя на разрешителните за строеж на жилищни сгради през последните две години, сегашната наличност от 525 500 апартамента се очаква да продължи да се увеличава. 
			
Цените и търсенето растат и в региона се наблюдава истински строителен бум. [Гети Имиджис]
			Средната цена на новите апартаменти, продадени през първите три месеца на 2007 г. бе 811,9 евро за кв м. Средната месечна заплата в държавния сектор през същия период бе 225 евро. Цените за апартаменти в самия център на града и в южните му райони близо до планината Витоша, са много по-високи от цените за апартаменти в северните части на столицата и в промишлените зони. 
			Районът около Докторската градинка в центъра на София остава най-скъпият в столицата, като апартаментите там сега се продават за малко под 2000 евро за кв. м според пазарно проучване на "Колиърс Интърнешънъл България". Най-значително повишаване на цените е регистрирано в жилищен район "Изток", който също е близо до центъра на града, където цените се повишиха с 29 % за шестмесечен период и с 51 % в годишно изражение. 
			Според съобщения в медиите в края на август луксозен апартамент в центъра на София от 95 кв м е бил продаден за рекордната цена от 6316 евро за квадратен метър. Това е около 22 пъти повече от най-ниската средна цена от 285 евро за кв м в най-северния район на столицата - Илиенци. 
			Гърция се различава от другите страни в региона по това, че тя никога не е принадлежала към комунистически блок и бе първата страна от Балканите, която стана членка на ЕС през 1981 г. Както може да се очаква, като цяло равнището на цените е съществено по-високо. За разлика от някои други регионални столици, цените в Атина са по-ниски в центъра, където жителите се борят с трафика, замърсяването на въздуха, пренаселеността и престъпността - и са по-високи в предградията. Апартаменти в централни квартал се продават на сравнително ниската цена от 1800 евро за квадратен метър, докато в елитните райони, цифрата достига 8000. Новите апартаменти струват по-скъпо от старите, а центърът на града е пълен с по-стари сгради. 
			Когато дойде време да се купува жилище, младите хора са изправени пред проблеми, подобни на тези в останалата част на Балканите - цените са по-високи, отколкото те могат да си позволят. Щастливците получават помощ от семейството си или имат бизнес, който им позволява да печелят повече. За младата работническа класа придобиването на апартамент означава да сключат брак и да имат двоен доход. И накрая, както и в другите страни, банките трябва да покрият разликата между цените и заплатите за онези, които желаят или могат да поемат риска на 30-годишен кредит. 
			
				Игор Йованович (Белград), Манйола Хая (Тирана), Светла Димитрова (София) и Георгиос Анагностопулос (Атина) допринесоха за изготвянето на този материал.

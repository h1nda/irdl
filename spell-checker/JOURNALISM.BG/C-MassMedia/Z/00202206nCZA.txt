Незаконното строителство показва влияние на мафията в Черна гора
					30/12/2011
					Един от най-големите скандали в Черна гора, който има и политически нюанс, включващ управляващата партия, е свързан с незаконното строителство. 
					От Неделко Рудович за Southeast European Times в Подгорица - 30/12/11
 
					 
						
Делото "Завала" разкрива още един случай на незаконни връзки между правителството и бизнеса. [Виести]
						Това отново се случи тази седмица: бяха предявени обвинения, свързващи официални представители на правителството и бизнесмени с незаконно строителство на доходоносни имоти. В този случай полицията предяви обвинения в понеделник (26 декември) срещу Гзим Хайдинага, бивш кмет на крайбрежния град Улчини, и срещу спорния бизнесмен Насер Келменди. Твърди се, че без да получи официално разрешение, на компанията на Келменди е било позволено да построи хотела "Каза Гранде" в Улчини. 
						При подобно дело, свързано със строежа на големия туристически комплекс "Завала" в Будва, също построен без разрешение, съдът сега се занимава с няколко високопоставени членове на управляващата Демократическа партия на социалистите (ДПС). 
						Известната НПО в Черна гора, Мрежа за утвърждаване на неправителствения сектор (МУНС), определя съдебните дела като още един пример за "градската мафия", която действа в Черна гора. 
						"Проблемът за незаконното строителство в Черна гора и броят на незаконните сгради, които бяха построени през последените две десетилетия, потвърждавата, че това са проблеми на системата. 
						Най-шокиращите случаи показват, че съществуват силни връзки [между] държавните служители и онези, които желаят да забогатеят чрез незаконно строителство или престъпна дейност", каза за SETimes официалният представител на МУНС Деян Миловац. 
						Неговата организация редовно внася криминални обвинения срещу местни и държавни служители за злоупотреба с власт. 
						Министерството на устойчивото развитие и туризма твърди, че съществуват проблеми в градското развитие, които трябва да се решават, но не признава мащабите на участието на организираната престъпност в тези проблеми. 
						"Градската мафия е изключително тежка квалификация. Трябва много внимателно да се поставят границите между градските проблеми, които са общи за всички развиващи се страни и подобни квалификации", каза за SETimes министърът на устойчивото развитие и туризма Предраг Секулич. 
						МУНС внесе криминални обвинения в т. нар. скандал "Завала" преди четири години. През декември миналата година това доведе до арестите на кмета на Будва Райко Кулача, неговия заместник Драган Марович, депутата от ДПС Дордие Пинатич и няколко местни бизнесмени. 
						Скандалът избухна, след като се разкри, че руската компания "Миракс" е започнала да строи туристически комплекс на крайбрежието без лиценз. 
						Всички арестувани са близки сътрудници на заместник-председателя на ДПС Светозар Марович. Драган Марович е негов брат. Фактът, че това е единственото дело в съда, и че то изключва министъра на градското планиране по онова време Бранимир Гвозденович, показва, че в ДПС може би има вътрешни борби. Марович е съперник на председателя на ДПС Мило Джуканович. 
						Друг случай на незаконно строителство е "Миристе", при което една сграда в Будва е била построена върху земя, която е собственост на спорния бизнесмен Бранислав Микунович, близък приятел на Джуканович. След като осеметажната сграда бе незаконно построена близо до морето, общината в Будва и министерството сметнаха, че това е направено в съответствие със законите за градското развитие. 
						Миловац от МУНС нарече "Миристе" случай на "шокиращ пример" на връзките между политици, бизнесмени и незаконното строителство. 
						"Местни и държавни служители полагат огромни усилия да скрият цялата афера и след това да оправдаят нарушаването на закона", подчерта той. 
						Миловац твърди, че урбанизацията в Черна гора често включва принос на магнати по време на фазата на планиране и натиск върху кметовете, местните парламенти и строителните инспектори. "Затова ние говорим за съществуването на градска мафия в Черна гора." 
						"МУНС изпрати до прокуратурата схеми, очертаващи незаконните мрежи, които успяхме да разкрием по време на нашето разследване на корупцията в сектора на урбанизацията. За съжаление не сме свидетели на големи подобрения, когато се стигне до наказателно преследване", каза Миловац. 
						Министър Секулич обаче настоява, че наказателното преследване на нарушенията е от решаващо значение, както е и превенцията. "Най-важното е пълното отваряне на държавните власти за публична [проверка]. И така, от януари 2011 г. досега сме качили всички разрешения за строителство на нашия уебсайт. Освен това създадохме система за електронно уведомяване за незаконно строителство."

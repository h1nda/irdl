Полицията в Косово разпръсна демонстрация в защита на независимостта на провинцията
					11/02/2007
					 
						ПРИЩИНА, Косово, Сърбия -- Етническата албанска групировка "Ветевендосе" (Самоопределение) организира митинг в Прищина в събота (10 феруари) с искания косовският парламент да обяви незабавно независимост. Около 3000 косовски албанци протестираха срещу проекта на пратеника на ООН Марти Ахтисаари за статута на провинцията. Впоследствие митингът премина в насилие, когато демонстрантите се опитаха да нахлуят през осигурителните заграждения в правителствените сгради. Полицията ги разпръсна със сълзотворен газ и гумени патрони. В неделя ЮНМИК съобщи, че двама души, които са били сериозно ранени в сблъсъка, са починали. 
						Предишният ден около 10000 сърби в разделения град Митровица протестираха срещу плана на Ахтисаари. Протестът бе организиран от Сръбския национален съвет на Косово и местни сръбски лидери, които съобщиха, че протести ще се провеждат и в други сръбски градове, както и огромен мигинг в Белград. 
						Междувременно делегация от осем американски сенатори и представители, водени от независимия сенатор Джо Либерман от Кънетикът, посетиха Прищина в петък и се срещнаха с премиера на Косово Агим Чеку. "Очакваме с нетърпение осъществяването на препоръките, докато Косово действа за постигане на своя справедлив статут на независима страна", каза Либерман след разговорите. (Танюг, Ройтерс - 10/02/07; Бета, AП, АКИ - 09/02/07)

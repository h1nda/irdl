Решението на Турция за освобождаване на писател от съдебна отговорност се оценява високо на фона на призиви за по-нататъшни реформи
					24/01/2006
					Приветствайки решението на Турция да оттегли обвиненията срещу изтъкнатия писател Орхан Памук, ЕС и "Амнести интърнешънъл" същевременно призоваха страната да продължи с по-нататъшните реформи за гарантиране на спазването на свободата на изразяване в Турция.
					(Ню Йорк Таймс, Айриш Таймс - 24/01/06; АФП, АП, Ройтерс, БиБиСи, ФТ, EurActiv, EUpolitix, Търкиш Прес, Амнести интърнешънъл - 23/01/06)
 
					 
						
Оттеглянето на обвиненията срещу Орхан Памук бе приветствано от ЕС като "добра новина" за свободата на изразяване в Турция. [AФП]
						Решението на турски съд да оттегли обвиненията срещу изтъкнатия писател Орхан Памук бе приветствано от мнозина в понеделник (23 януари). То обаче стана повод и за призиви за преработване на разпоредбите в новия наказателен кодекс на Турция, за да се гарантира по-добра защита на човешките права. 
						"Очевидно това е добра новина за Памук, но също така и добра новина за свободата на изразяване в Турция," каза еврокомисарят по разширяването Оли Рен в изявление в понеделник, след излизането на съдебното решение. 
						Срещу автора на "Името ми е Червен", "Сняг" и други романи бе заведено дело заради негово изказване относно масовото избиване на арменци по време на Първата световна война и на кюрди през последните десетилетия. 
						"Един милион арменци и 30000 кюрди са избити по тези земи и никой освен мене не смее да говори за това," каза Памук в интервю за швейцарския вестник "Тагес Анцайгер" през февруари 2005 г. 
						Той бе обвинен за "обида на турската национална идентичност" по член 301 от новия наказателен кодекс на Турция, съгласно който е престъпление да се "обижда" републиката, парламентът или други държавни институции. Памук, на 53 г., който е печелил редица литературни награди и се счита от мнозина за потенциален кандидат за Нобелова награда, бе заплашен от присъда лишаване от свобода до три години. 
						Процесът срещу него бе открит в истанбулски съд на 16 декември. След кратко заседание обаче той бе отложен за 7 февруари в очакване на разрешение от турското министерство на правосъдието за продължаване на делото. Според съобщенията в неделя правосъдният министър Джемил Чичек е писал до съда, заявявайки, че няма юрисдикция да взема решение относно законосъобразността на делото. На следващия ден съдът оттегли обвиненията. 
						Макар че решението от понеделник няма да бъде задължително за други дела, Рен изрази надежда, че то ще спомогне за облекчаване на положението на повече от дузина други турски журналисти, редактори, писатели и учени, срещу които има подобни обвинения. "Ето защо се надявам, че решението по делото на Орхан Памук ще открие пътя за положителна развръзка и за тях, така че свободата на изразяване за всички турски граждани да бъде зачитана изцяло," каза Рен. "За мене е ясно, че Турция трябва да запълни надлежно пропуските в настоящия наказателен кодекс, които оставят твърде много място за злонамерени и ограничителни тълкувания, които намаляват свободата на изразяване." 
						"Амнести интърнешънъл", която по-рано остро разкритикува Турция за включването на член 301 в новия наказателен кодекс, сега приветства решението на съда. Тя обаче изрази и загриженост за съдбата на други обвинени на подобни основания. 
						Независимо от решението от понеделник разтегливостта на спорния член и възможностите за произволното му тълкуване остават непроменени, посочи правозащитната организация в свое изявление. "Всъщност "Амнести интърнешънъл" счита, че известността на Орхан Памук е привлякла вниманието върху надостатъците на член 301, и сега се опасява, че делата срещу други лица, привлечени под отговорност по същия член, могат да продължат в относителна непрозрачност," се казва в изявлението. 
						Събитието от понеделник бе "твърде малка крачка по пътя на свободата на изразяване в Турция," казват от "Амнести" и призовават властите да "прекратят всички висящи дела по този член, а самият член да бъде изцяло премахнат".

Според хърватския външен министър кандидатурата за членство в ЕС е "блокирана"
					28/02/2005
					 
						ЗАГРЕБ, Хърватия -- Министърът на външните работи и интеграцията в ЕС Колинда Грабар-Китарович заяви, че перспективите за начало на преговорите с ЕС са "блокирани" поради проблема с укриващия се обвиняем във военни престъпления генерал Анте Готовина, съобщи New York Times в понеделник (28 февруари). Министри и висши представители на ЕС многократно предупреждават през последните дни, че преговорите, чието начало е засега насрочено за март, ще се забавят, ако генералът не бъде арестуван. 
						В понеделник обаче германският вестник Tageszeitung цитира комисаря на ЕС по разширяването Оли Рен, който се обяви за започване на преговорите с Хърватия по план. Според Рен преговорите ще изпратят много положителен сигнал към другите държави от Западните Балкани. (Ню Йорк таймс - 28/02/05; ХРТ, ХИНА - 27/02/05)

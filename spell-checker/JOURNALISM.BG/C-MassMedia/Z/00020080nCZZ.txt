Дипломатически дневник: Гърция и Турция проведоха съвместно военноморско учение
					26/09/2006
					Гърция и Турция проведоха първото си съвместно военно учение в края на седмицата. Още в дипломатическите новини: Финаландия отмени срещата на “тройката” на ЕС със Сърбия; белгийският парламент ратифицира договора за присъединяване с България и Румъния; Контактната група поиска от специалния пратеник Марти Ахтисаари да изготви проектопредложение за Косово.
					
 
					 
						
Началникът на ГЩ на Гърция адмирал Панайотис Хинофотис (вляво) се ръкува с турския си колега Хилми Йозкок преди срещата им в Анкара във вторник. Хинофотис е на официално посещение в Турция. [Гети Имиджис]
						
Гърция и Турция проведоха първото си съвместно военно учение -- военноморски маневри в Егейско море, целящи оценка и подобряване на комуникациите. Макар и малко по мащаб, учението се смята за важна стъпка към изграждането на доверие.
						*** 
						Финландското председателство на ЕС отмени среща между "тройката" на ЕС и Сърбия, която бе насрочена за петък (29 септември) в Хелзинки. Говорителят Марко Руонала заяви, че "няма условия за подобна среща". Репортажи в медиите изтълкуваха отмяната като вероятно свързана с липсата на конкретни действия от страна на Сърбия за изпълнение на задълженията й към Трибунала на ООН за военни престъпления.
						*** 
						Хелмут Лохан, новият ръководител на делегацията на Европейската комисия в Тирана, заяви в сряда (20 септември), че всички албански партии и политици трябва да си сътрудничат в усилията за изпълнение на ангажиментите, произтичащи от Споразумението за стабилизация и асоцииране (ССА), подписано с ЕС. Лохан се срещна с министъра на интеграцията Аренца Трашани, която се съгласи, че ССА ще тласне напред икономиката чрез осигуряване на конкуренция и качество на местното производство.
						*** 
						Белгийският парламент ратифицира Договора за присъединяване на България и Румъния с ЕС, с което стана 22-ата страна членка, приключила процеса. Три други страни -- Германия, Франция и Дания -- очакваха публикуването на последния мониторингов доклад на Европейската комисия за напредъка на България и Румъния във вторник (26 септември).
						*** 
						Контактната група за Косово -- в която участват Съединените щати, Русия, Великобритания, Франция, Германия и Италия -- поиска от специалния пратеник на ООН Марти Ахтисаари да изготви проектопредложение за бъдещето на провинцията. Шестте държави отново потвърдиха плановете си за завършване на процеса до края на годината.
						*** 
						
Македонският премиер Никола Груевски и гостуващият му косовски колега Агим Чеку обещаха миналата седмица да засилят двустранното сътрудничество. Те обсъдиха възможни проекти за пътна инфраструктура от общ интерес и се договориха за необходимостта от бързо решаване на въпроса с очертаването на границата.
						
(Различни източници – 19/09/06 - 26/09/06)

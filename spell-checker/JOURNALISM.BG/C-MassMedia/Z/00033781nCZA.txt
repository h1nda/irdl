БиХ се приближава към либерализирането на визовия режим с ЕС
					15/03/2010
					Босна и Херцеговина изпълни последните изисквания за отмяна на визите за пътувания, планирана за това лято.
					От Юсуф Рамаданович за Southeast European Times от Сараево – 15/03/10
 
					 
						
Премиерът на БиХ Никола Шпирич се срещна миналата седмица с високопоставени представители на ЕК в Брюксел. [Гети Имиджис]
						На заседанието на министерския съвет на Босна и Херцеговина (БиХ) миналата седмица няколко служители бяха избрани на важни държавни длъжности в опит да бъдат изпълнени последните изисквания за либерализиране на визовия режим с ЕС, което се очаква да стане факт през юли. 
						Босненецът Химзо Селимович беше назначен за ръководител на Дирекция "Координация на полицейските органи”, като босненският сърбин Урош Пена и босненският хърватин Миле Юрич ще бъдат негови заместници. 
						На същото заседание Винко Думанчич беше назначен за директор на Гранична полиция на БиХ, а Енес Гачанин - за негов заместник. Марко Доминкович беше определен за заместник-директор на Държавната агенция за разследване и охрана. 
						 "С тези назначения Министерският съвет на БиХ изпълни последното изискване от пътната карта за либерализиране на визовия режим", заяви председателят на министерския съвет и министър-председател Никола Шпирич. 
						В сряда (10 март), след историческото заседание на правителство, Шпирич посети Брюксел, за да лобира за либерализирането на визовия режим пред високопоставени представители на Европейската комисия (ЕК) и по-конкретно пред еврокомисаря по разширяването Щефан Фюле и еврокомисаря по вътрешните работи Сесилия Малмстрьом. 
						Шпирич заяви, че я е помолил „да използва своя личен авторитет и официални правомощия, за да спечелим състезанието с времето... Аз съм убеден, че [докладът за напредъка на ЕК, който трябва да бъде готов през април] ще съдържа аргументи, които тя може да използва, за да покаже на колегите си от 27-те държави членки, че БиХ е изпълнила всички изисквания от пътната карта". 
						Сега БиХ очаква посещение на мониторинговата мисия на ЕК, което ще се състои по-късно този месец, преди публикуването на споменатия от Шпирич доклад за напредъка. 
						Възможно е обаче да има спънки, като например оплакванията от Белгия и други страни от ЕС във връзка с наблюдавания през последно време наплив от лица, търсещи убежище - най-вече албанци от Сърбия и Македония, където визите бяха либерализирани през декември. 
						"Ако отмяната на визите за гражданите на БиХ се превърне в политически, а не в технически [въпрос], възможно е решението да бъде отложено за периода след изборите", заяви Самир Ризво, ръководител на междуведомствената работна група на БиХ за либерализиране на визовия режим с ЕС. Ризво направи това изявление за излизащия в Баня Лука всекидневник „Независне Новине”. "Това би означавало, че гражданите на страната ще могат да пътуват без визи едва след октомври." 
						Членът на Европейския парламент от Германия Франциска Брантнер обаче заяви за „Дойче Веле”, че се съмнява Европейският парламент да създаде пречки. 
						"Не виждам някой в ЕП, с изключение може би на най-крайните депутати, който би санкционирал БиХ заради това, което се случва с албанците", заяви Брантнер. "Не мога да кажа същото за правителствата на държавите членки, където може би съществува опасност този проблем да възникне."

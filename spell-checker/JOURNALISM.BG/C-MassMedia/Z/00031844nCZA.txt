Сърбия обеща енергични мерки срещу насилието
					02/10/2009
					"Борбата срещу насилието е приоритет и е по-важна от европейската интеграция или който и да е друг проблем в Сърбия в днешно време", заяви президентът Борис Тадич в четвъртък.
					(АП, АФП, ДПА, Бета, Б92, Блиц, Правителство на Сърбия - 01/10/09; Ройтерс, ДПА, Би Би Си, Евронюз - 29/09/09)
 
					 
						
Хиляди хора се събраха на протестно шествие срещу насилието в центъра на Белград в четвъртък (1 октомври). [Гети Имиджис]
						Президентът Борис Тадич призова в четвъртък (1 октомври) за предприемане на решителни действия в борбата срещу насилието в Сърбия, където нападенията срещу чужденци и представители на малцинствени групи нараснаха през последните седмици. 
						"Борбата срещу насилието е приоритет и е по-важна от европейската интеграция или който и да е друг проблем в Сърбия в днешно време, защото насилието може да доведе до фашизъм", заяви президентът. 
						Тадич направи това изявление на белградския площад „Република”, след като постави цветя и запали свещ в памет на френския футболен запалянко, чиято смърт предизвика провеждането на шествие срещу насилието в сръбската столица в четвъртък. 
						В проявата, която бе организирана от Младежката коалиция срещу насилието, участваха повече от 5 000 души. По време на митинга групата прочете декларация, с която призова за предприемане на решителни мерки срещу насилието и бързи производства срещу хулиганите, които заплашват или физически нападат членове на малцинствени групи. 
						Брис Татон, на 28 г., пристигнал в Белград за мача на 17 септември между отборите на "Тулуза" и „Партизан" (Белград). Непосредствено преди срещата група хулигани го нападнали и му нанесли жесток побой. Татон, който получил множество травми по главата и гърдите, почина във вторник. 
						 "Виждам неразривна връзка между насилието през 90-те години на ХХ век, бруталните престъпления в бивша Югославия, подкрепата за ударите на специалните оперативни звена, политическите изявления, подбуждащи омраза срещу така наречените „предатели”, и непрекъснатото търсене на врагове в обществото", е заявил Тадич, цитиран от белградската осведомителна агенция „Бета”. 
						Десет души са задържани във връзка с побоя над Татон, като полицията издирва още двама заподозрени. 
						Сръбските прокурори посочиха, че ще поискат максимални присъди за нападателите на Татон. "Това вече не е опит за убийство, това е убийство първа степен и наказанието за това престъпление е до 40 години затвор", заяви главният прокурор Слободан Радованович след смъртта на Татон. 
						В четвъртък говорителят на прокуратурата Томо Зорич съобщи, че прокуратурата планира да внесе искане за забрана на фенклубовете на три футболни отбора с регистрирани прояви на насилие, в това число и на „Партизан”. 
						"Това са организации, които имат някои хулигански отличителни знаци. Това не са фенове, а престъпници, които извършват престъпления”, посочи той.

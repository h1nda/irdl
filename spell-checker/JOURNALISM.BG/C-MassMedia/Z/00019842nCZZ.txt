Дипломатически дневник: Датският премиер подкрепя членството на Хърватия в ЕС и НАТО
					05/09/2006
					Датският премиер Андерс Фох Расмусен бе в Загреб в понеделник. Още в дипломатическите новини: премиерът на Черна гора Мило Джуканович посети Хелзинки; еврокомисарят по разширяването Оли Рен бе в България.
					
 
					 
						
Датският премиер Андерс Фох Расмусен (вляво) и неговият хърватски колега Иво Санадер правят преглед на почетната гвардия в понеделник преди срещата им в Загреб. [Гети Имиджис]
						Премиерът на Дания Андерс Фох Расмусен изрази пълната подкрепа на своята страна за кандидатурата на Хърватия за членство в ЕС и НАТО по време на посещението си в Загреб и на срещи със своя хърватски колега Иво Санадер и с президента Стипе Месич в понеделник (4 септември). Според Расмусен, Хърватия може да бъде пример за целия регион по отношение на напредъка с реформите и сътрудничеството с трибунала на ООН за военни престъпления. 
						*** 
						Президентът на България Георги Първанов и неговият руски колега Владимир Путин бяха в Атина в понеделник (4 септември), където се срещнаха с премиера на Гърция Костас Караманлис. В центъра на разговорите е бил регионалният проект за петролопровода Бургас-Александруполос, в който участват и трите страни. 
						*** 
						Президентът на Южна Корея Ро Мо-Хюн пристигна в Гърция в неделя (3 септември). Това бе първата спирка от неговата официална 14-дневна обиколка в Европа и Съединените щати. Ро се срещна с президента Каролос Папуляс в понеделник, а с премиера Костас Караманлис ще се срещне във вторник. Южнокорейският президент ще проведе разговори с румънския си колега Траян Бъсеску в сряда и с финландския президент Таря Халонен в четвъртък, преди да участва в срещата на върха "Азия-Европа" в Хелзинки. 
						*** 
						Командващият обединените въоръжени сили на НАТО в Югоизточна Европа американският адмирал Хари Елрих се срещна с министъра на отбраната на Македония Лазар Еленовски и с началника на генералния щаб генерал-майор Мирослав Стояновски в петък (1 септември) в Скопие. В центъра на разговорите са били реформите в отбраната на Македония и участието на страната в мисии на НАТО. 
						*** 
						Премиерът на Черна гора Мило Джуканович посети Хелзинки в петък (1 септември). По време на посещението той подписа Заключителния акт от Хелзинки от 1975 г. на Конферецията за сигурност и сътрудничество в Европа и се срещна с финландския президент Таря Халонен и с премиера Мати Ванханен. 
						*** 
						
Румънският президент Траян Бъдески се срещна с датския премиер Андерс Фох Расмусен в четвъртък (31 август). В центъра на разговорите е било присъединяването на Румъния към ЕС, събитията в Ливан и участието на румънски войски в мисии в Ирак и Афганистан. От Букурещ, Расмусен отлетя за София за разговори с неговия български колега Сергей Станишев. 
						*** 
						Еврокомисарят по разширяването Оли Рен пристигна в България в петък (1 септември), за да направи окончателна оценка на напредъка на София в присъединителния процес. Това е неговото последно посещение, преди Европейската комисия да публикува мониторинговия доклад на 26 септември. 
						*** 
						
Сръбският министър на финасите Младан Динкич проведе разговори в понеделник (4 септември) с високопоставени служители на ЕС в Брюксел. В центъра на разговорите бе осъществяването на т.н. "Пакет плюс", комплекс от мерки, целящи да ускорят процеса на интеграция на Белград в ЕС. 
						*** 
						
Румънският премиер Калин Попеску Таричану започна двудневното си посещение в Хелзинки в понеделник (4 септември). Посещението му във Финландия, която в момента е председател на ЕС, се осъществява само няколко седмици, преди Европейската комисия да публикува следващите мониторингови доклади за България и Румъния, които са решаващи за датата на присъединяване на двете балкански страни към ЕС. 
						
(Различни източници 28/08/06 - 05/09/06)

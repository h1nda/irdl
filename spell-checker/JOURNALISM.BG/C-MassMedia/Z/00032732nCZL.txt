Турският премиер Ердоган разкритикува съдебното решение за забрана на ПДО
					15/12/2009
					 
						АНКАРА, Турция -- В понеделник ( 14 декември) министър-председателят Реджеп Тайип Ердоган призова за национално единство и разкритикува решението от миналата седмица на Конституционния съд за забрана на прокюрдската Партия на демократичното общество (ПДО). „Нашата позиция срещу закриването на ПДО е ясна… Ние сме против закриването на партии. Смятаме, че трябва да бъдат наказвани личности, а не [партийна] идентичност”, каза Ердоган в парламента в първата си публична изява по въпроса. Междувременно в понеделник продължиха протестите срещу забраната на ПДО в Диарбекир, където полицията трябваше да използва сълзотворен газ, за да разпръсне около 10 000 демонстранти. Съобщава се за много арести след изявленията на някои депутати от ПДО, които пристигнаха в града, за да обсъдят своята бъдеща стратегия. Решението за забраната на партията - по подозрения във връзки с терористичната Кюрдска работническа партия (ПКК) - влезе в сила в понеделник.
						Полицията съобщи, че във вторник магазинер е открил огън по тълпа от протестиращи срещу закриването на ПДО в югоизточната провинция Муш, при което са били убити двама демонстранти. Няколко други са били ранени. (АФП, Би Би Си, Ройтерс, Хюриет - 15/12/09; Ройтерс, АФП, Еуронюз - 14/12/09)

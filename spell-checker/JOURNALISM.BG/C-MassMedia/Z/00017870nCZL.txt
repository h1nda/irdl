ЕС потвърждава европейските перспективи за страните от Западните Балкани 
					12/03/2006
					 
						ЗАЛЦБУРГ, Австрия -- Перспективите за членство в ЕС на страните от Западните Балкани бяха потвърдени по време на неофициална двудневна среща на външните министри в Залцбург, Австрия, която приключи в събота (11 март). Според изявлението на ЕС, бъдещето на държавите от Западните Балкани е в европейския блок и присъединяването им към него е крайната цел. В изявлението обаче се добавя, че напредъкът на всяка страна зависи от индивидуалните й постижения и осъществяването на поставените критерии. Министрите също отбелязаха, че капацитетът за приемане на още страни в ЕС, трябва да бъде взет предвид при всички бъдещи разширявания. 
						Междувременно еврокомисарят по разширяването Оли Рен призова България и Румъния да "изминят последната миля" и да насочат цялата си енергия за осъществяването на реформи, за да влязат в ЕС през 2007 г. Пред журналисти по време на срещата в Залцбург Рен похвали двете страни за значителния напредък, постигнат в борбата срещу корупцията и организираната престъпност, но подчертта необходимостта от повече усилия. 
						Други новини - В петък полският парламент, Сеймът, ратифицира присъединителния договор на България и Румъния с ЕС. Така Полша стана 14-тата страна-членка на ЕС, която ратифицира документа. (Уеб-сайт на ЕС, ХИНА, Фена, РТС, Политика на ЕС, EUobserver, Ройтерс, AП, AФП, Блумбърг, БНР, Ромпрес - 11/03/06)

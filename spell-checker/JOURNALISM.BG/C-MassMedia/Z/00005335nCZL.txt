Ердоган се среща с Буш преди срещата на ЕС
10/12/2002
 
ВАШИНГТОН, САЩ -- Лидерът на управляващата в Турция Партия на справедливостта и развитието Реджеп Тайип Ердоган ще се срещне с американския президент Джордж У. Буш и други високопоставени лица във вторник (10 декември). Буш ще поиска подкрепата на Турция за евентуален военен удар над съседен Ирак, а Ердоган ще поиска подкрепата на САЩ за дата за започване на преговори за присъединяване към ЕС, който започва срещата си в Копенхаген в четвъртък. Турският външен министър Яшар Якъш заяви пред местен вестник в понеделник, че неговото правителство може да приеме шестмесечно отлагане в обявяването на начална дата, предполагайки че най-вероятната дата ще бъде през пролетта на 2004 г. Президентът Ахмед Недждет Сезер изрази обаче друго мнение в понеделник, като заяви пред медиите, че няма да пътува за срещата в Копенхаген. Той обясни решението си като тест за искреността на Съюза към неговата страна. "Мисля, че Съюзът няма да издържи теста много успешно", заяви той. Ройтерс и АФП предадоха, че няколко външни министри на страни-членки на ЕС подкрепят предложението на Франция и Германия, пределящо 2005 г. като условна дата за започване на преговорите за присъединяване на Турция. (Ройтерс, Търкиш дейли нюз, АФП - 10/12/02; AП, AФП, Анадолска агенция, НТВ, Дюня, ТРТ - 09/12/02)

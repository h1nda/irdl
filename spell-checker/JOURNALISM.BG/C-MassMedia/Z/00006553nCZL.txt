Гърция обещава строителството за олимпиадата през 2004 г. да бъде завършено навреме
15/04/2003
Въпреки забавянията и пропуснатите крайни срокове, Гърция е уверена, че всички строителни проекти за летните олимпийски игри през 2004 г. ще бъдат завършени навреме. Според инспекторите на Международния олимпийски комитет (МОК) това е възможно, но предупредиха организаторите да спазват сроковете.
(Организационен комитет АТИНА 2004, БиБиСи - 10/04/03; АП, Ройтерс, СиЕнЕн - 09/04/03)
 
 
Гръцките представители увериха инспекторите на Международния олимпийски комитет (МОК), че въпреки забавянето, всички строителни проекти за лятната олимпиада в Атина ще бъдат завършени навреме за откриването на игрите на 13 август 2004 г. След почти три дни обикаляне на обектите, много от които все още са в строеж, на 10 април инспекторите изразиха увереност, че всичко може да бъде готово, ако се поддържа сегашното темпо. Те предупредиха организаторите да продължават работата поради кратките срокове.
"Всичко, което трябва да се направи през следващите 500 дни, е изпълнимо", заяви главният инспектор на МОК Денис Осуалд, но предупреди че всякакви "неочаквани" обрати могат да застрашат проекта. "Сега подготовката трябва да премине от настоящото висококачествено оперативно планиране към действителна работа", каза Осуалд. "Ако нещата вървят по план със същата скорост, която видяхме за последните два месеца, ние сме уверени, че всичко може да бъде постигнато за провеждане на една успешна олимпиада".
В края на февруари президентът на МОК Жак Рог изрази "сериозна" загриженост за бавния напредък в изграждането на обектите и сигурността на игрите през 2004 г. "Съжалявам, че трябва да го кажа, но сроковете не се спазват", казва той. "Трябва да се създаде усещане за неотложност".
Признавайки проблемите, довели до някои забавяния, гръцките представители и организаторите сега казват, че подготовката е набрала скорост и че се забелязва значителен напредък, включително в изграждането на олимпийските обекти и транспортната инфраструктура.
"Игрите са в кръвта на гърците. Ние не бихме изложили тяхното качеството на риск", е заявила председателката на Атинския олимпийски комитет 2004 (AОК) Яна Ангелопулос-Даскалаки.
В изявление за пресата Даскалаки изрази увереност, че всички участващи в подготовката "работят сериозно в цяла Гърция". Атина ще бъде готова да поеме домакинството на седем състезателни дисциплини - стрелба с лък, кану-каяк, колоездене, конна езда, гребане, ветроходство и плажен волейбол - на съответните олимпийски обекти 12 месеца преди церемонията по откриването, заявиха от АОК.
Според Даскалаки много от проблемите, появили се по-рано, са били решени чрез подобрено сътрудничество между агенциите.
Председателката на АОК заяви, че над 70 000 души вече са се записали като доброволци за игрите, само 14 месеца след официалното стартиране на програмата. Според медиите, организаторите трябва да имат списък на 150 000 доброволци за 17-те дни на олимпиадата, тъй като на ден ще бъдат необходими 60 000.
Преди няколко седмици бе наета една американска компания за програмата по сигурността, която според Даскалаки "винаги е била и ще бъде на първо място. Продължаваме да вземаме под внимание всичко, което оказва влияние върху сигурността и коригираме нашите планове съобразно това".
Работните планове за всички олимпийски обекти също са завършени. Програмата за продажба на билети трябва да стартира на 12 май, а програмата за гръцката част от предаването на олимпийския факел ще бъде представена до няколко седмици.
"Подготовката за олимпиадата е много добра. Това не означава, че няма проблеми. Проблемите ще съществуват до последния час, както винаги", заяви гръцкият министър на вътрешните работи Васо Папандреу.

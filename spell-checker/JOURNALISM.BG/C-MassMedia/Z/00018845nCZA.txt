Доклад на САЩ прави оценка на усилията в борбата срещу трафика на хора
					07/06/2006
					Страните от Югоизточна Европа са предприели през 2005 г. значителни мерки срещу трафика на хора, но трябва да положат още усилия, за да постигнат минималните стандарти, се казва в доклад на правителството на САЩ, публикуван в понеделник.
					(Уошингтън Файл, AП, Ройтерс, РСЕ/РС, ЮПИ, ДТТ-НЕТ, Агенция София Нюз - 06/06/06; Държавен департамент на САЩ - 05/06/06)
 
					 
						
Годишният доклад "Трафик на хора" посочва, че Кипър не е успял да реализира важни раздели от своя Национален план за действие - документът, който оказа основно влияние за изваждането на Кипър от Списъка на наблюдаваните страни през 2005 г. [Държавен департамент на САЩ]
						Макар и да похвали повечето от страните от Югоизточна Европа (ЮИЕ) за действията им в борбата срещу трафика на хора през изминалите 12 месеца, правителството на САЩ призова всички страни от региона да положат повече усилия. 
						"Трафикът на хора е незаконна индустрия за принуждаване, подчиняване и експлоатиране на най-уязвимите хора в света с цел печалба и лична изгода," каза държавният секретар на САЩ Кондолиза Райс в понеделник (5 юни) при публикуването на годишния доклад на Държавния департамент за трафика на хора. Борбата срещу трафика е "голямо морално призвание на нашето време," добави тя. 
						Докладът за 2006 г. поставя 149 страни в една от четирите налични категории въз основа на усилията им да контролират трафика на хора, да преследват лицата, които се занимават с него и да предоставят помощ на жертвите. 
						Категория 1, която включва страни, за които се смята, че са изпълнили "минималните стандарти за премахване на сериозните форми на трафик", включва едва 26 страни, с две повече от доклада за 2005 г. Всички страни от ЮИЕ, с изключение на Кипър, са в Категория 2. Тази категория обхваща страни, които са демострирали решителност да се справят с проблемите с трафика, но все още не са постигнали международните стандарти. 
						Кипър, който е главно краен пункт, бе поставен в Списъка на наблюдаваните страни от Категория 2, защото не е "дал доказателства за засилени действия в борбата срещу сериозния си проблем, свързан с трафика на хора с цел сексуална експлоатация". Докладът критикува правителството, че не е успяло да използва законодателството си за борба с трафика, за да осъществи своевременно своя Национален план за действие и официално да открие приют за жертви на трафика. 
						"Правителството трябва незабавно да определи като ясен политически приоритет борбата с трафика," се казва в документа, който призовава властите да преследват съдебно престъпления, свързани с трафика на хора. Друга препоръка е да се намали значително броят на визите за "артисти", защото се смята, че чрез тях се улеснява сексуалната експлоатация на хиляди момичета и жени всяка година. 
						Благодарение на по-големите усилия в борбата с трафика на хора Гърция е получила по-висока оценка и е преминала от Списъка на наблюдаваните страни от Категория 2, където беше в миналогодишния доклад, в Категория 2, където фигурират още 78 страни. 
						Освен Таджикистан, разделът "Най-добри международни практики" от доклада за 2006 г. хвали още две страни от ЮИЕ - Босна и Херцеговина (БиХ) и Румъния - за действията им в борбата срещу трафика на хора през последните 12 месеца. Важни операции в БиХ, която е изходна точка, транзитна страна и краен пункт за жени и момичета, жертви на трафика с цел сексуална есксплоатация, са довели до спасяването на 26 жертви и залавянето на най-малко 14 трафиканти. 
						Румъния, която е изходна точка и транзитна страна, бе похвалена за сътрудничеството, което е оказала на частни изследователски организации за изготвянето на най-обширния досега доклад за трафика на хора в страната. 
						Що се отнася до останалите страни от ЮИЕ, България и Сърбия и Черна гора са определени като изходни точки, транзитни страни и крайни пунктове за жени и момичета, жертви на трафика с цел сексуална есксплоатация, а Хърватия се смята за транзитна страна, която все по-често е и изходна точка и краен пункт на трафика. 
						Maкедония е изходна точка, транзитна страна и в по-малка степен краен пункт за жени и момичета, жертви на трафика с цел сексуална есксплоатация, а Турция е голям краен пункт и транзитна страна за жени и деца, жертви на трафика, главно с цел сексуална есксплоатация и в по-малка степен принудителен труд. 
						Албания се смята предимно за изходна точка за жени и деца, жертви на трафика с цел сексуална есксплоатация и принудителен труд. 
						"Защитата на неотменните потребности на човешкото достойнство е еднакво задължение на всяка страна и всички трябва да спазват еднакво високи стандарти за морално поведение, включително Съединените щати," каза Райс в понеделник. "Ние в Америка признаваме, че също сме дестинация за жертвите на трафика на хора, и предприемаме мерки, за да настъпи по-скоро денят, когато нито един мъж, жена или дете няма да бъдат лишени от правата си и от общата си човешка същност на американска земя."

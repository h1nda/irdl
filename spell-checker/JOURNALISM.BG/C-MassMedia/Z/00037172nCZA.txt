Може ли Косово да привлече чуждестранни инвестиции?
					25/01/2011
					Според Световната банка условията далеч не са узрели за привличането на потенциални инвеститори.
					От Мухамет Брайшори за Southeast European Times от Прищина -- 25/01/11
 
					 
						
Вторият мобилен оператор в Косово, "Ипко", е в общи линии единствената по-голяма инвестиция напоследък. [Ройтерс]
						Ако чуждестранните инвеститори проявяват неохота към навлизането в Косово от опасения за сигурността на инвестициите си, неотдавнашният доклад "Да правиш бизнес" на Световната банка за 2010 г. не помага за разсейването на тази нагласа. 
						 Докладът, публикуван през ноември, класира 183 страни по отношение на бизнес климата им. Косово е слязло надолу с едно място от миналата година и сега е на 119-о. 
						Експертите сочат корупцията, недостатъчното върховенство на закона, високите данъци и излишната бюрокрация като основни причини. Блокирането от страна на Сърбия също тревожи потенциалните инвеститори, които се опасяват, че няма да могат да търгуват в региона, ако се установят в Косово. 
						"Основните проблеми продължават да бъдат в изваждането на строителни разрешения, защитата на инвеститорите, започването на бизнес, прилагането на договорите и трансграничната търговия," каза за SETimes изпълнителният директор на Института за балканска политика Себ Бютючи. 
						 Бютючи каза, че смята борбата срещу корупцията за главен приоритет, докато преговорите с Белград би трябвало да облекчат ограниченията за регионалната търговия. 
						 Мнозина смятат обаче, че икономическото развитие на Косово е неустойчиво, защото е основано на ресурси, предоставяни от международни организации, и на парични преводи от емигранти, като и двата източника са повлияни от глобалната финансова криза. 
						По тази причина Световната банка е препоръчала изместване на фокуса на икономическите политики на Косово основно към природните и човешките ресурси. 
						Политиците обещаваха, че инвестициите ще потекат към Косово след обявяването на независимостта. Засега обаче само "Телеком Словение" е показал по-голям интерес и налива средства във втория в страната мобилен оператор, "Ипко". 
						Липсата на закрила прави Косово нежелана дестинация за инвестиции, заключава в своя доклад Световната банка. Посланието към властите е ясно - дайте сигурност, ако искате да промените ситуацията. 
						Докладът е особено критичен към излишната бюрокрация при регистрирането на фирми. Понастоящем фирмите трябва да получават фискален вместо данъчен номер, който се издава, след като данъчната администрация провери помещенията и ресурсите на организацията. 
						Процесът обикновено продължава повече от шест седмици и не само обезсърчава инвеститорите, но и мотивира служителите да искат подкупи за ускоряване на процеса. 
						Министърът на финансите и икономиката Ахмет Шала заяви за SETimes, че "като цяло правителството е на същото мнение като Световната банка," добавяйки, че препоръките на банката трябва да послужат като пътна карта за подобряване на ситуацията. 
						Други са скептично настроени относно политическата воля на правителството да реши проблема, заявявайки, че властите още не са предприели конкретни действия за подобряване на показателите от доклада на Световната банка. 
						В доклад на новообразувания мозъчен тръст "ГАП Институт" се заключава, че икономическият и бизнес климат продължава да запада, вместо да се подобрява. 
						"Ние повдигнахме въпроса за това, че данъчните приходи не се разпределят по правилата на свободната пазарна икономика, което е навредило много на бизнеса и което се потвърждава също в доклада на Световната банка," каза Рудина Херои от "ГАП Институт".

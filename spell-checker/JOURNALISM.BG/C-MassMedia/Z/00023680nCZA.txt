Гърция обяви извънредно положение, след като в пожарите загинаха 52-ма души
		27/08/2007
		Големи райони от Гърция са в пламъци, като вече четвърти пореден ден продължават да избухват нови пожари.
		От Георгиос Анагностопулос за Southeast European Times от Атина -- 27/08/07
 
		 
			
Жители наблюдават пожарите, след като са били евакуирани от домовете си в с. Платанос близо до древна Олимпия в неделя (26 август). [Гети Имиджис]
			В продължение на години горските пожари са често срещано явление в Гърция, много от тях започнати от строителни предприемачи, опитващи се да си осигурят защитена земя за ползване. Но адът, завладял страната през последните дни, е невиждан досега. 
			Пожари горят на повече от половината от територията на Гърция, казват властите. Броят на загиналите достигна 62-ма души и се очаква да расте. Въпреки че пожарникарите работят на ръба на възможностите си, в понеделник (27 август), за четвърти пореден ден, избухнаха нови пожари, като за десетки от тях се съобщава, че са сериозни. Един от най-ценните културни паметници на страната - древната люлка на Олимпийските игри - едва избегна пълно унищожение. 
			"Музеят е както си беше и с археологическия обект няма да има проблем," каза министърът на културата Георгиос Вулгаракис след общите усилия за спасяване на древна Олимпия. Когато адът се впусна към обекта, пожарникарите използваха самолети, за да изсипят вода и пяна върху 2 800-годишните руини. 
			Основите на Международната олимпийска академия обаче изгоряха напълно. Както и близката горичка, където е положено сърцето на Пиер дьо Кубертен, основател на Международния олимпийски комитет. 
			Въпреки че огънят засегна цялата страна, най-силни бяха пораженията в пелопонеския регион, южно от континеталната част. Селцата са сгушени в хълмове и планини и от много от тях остана само пепел. Подхранвана от силните ветрове, стихията хвана в капан жители в домовете им или на пътя. Село Захаро пострада най-много, където 30 души загинаха, а пожарите все още бушуват. 
			Хората в Атина се събудиха в събота с ужасна новина - районът на Имитос, планината, намираща се най-близо до столичния град, бе в пламъци. Сградите и манастирите в близост до района бяха евакуирани бързо, а жителите предприеха решителни действия с маркучи, кофи с вода и дори клони. 
			Противопожарната служба и водоснабдителните дружества реагираха бързо и успяха да овладеят частично пожара за няколко часа. Пламъците достигнаха до покрайнините на града към Кератеа и Лаврио, близо до електроцентралата на държавната енергийна компания. 
			Премиерът Костас Караманлис обяви извънредно положение. Той изказа и подозрения, споделяни от мнозина гърци, че не трябва да се обвинява само природата. Въпреки че без съмнение горещината и силните ветрове са усилили пожарите, има подозрения и за умишлени палежи. 
			Едновременното възникване на толкова много пожари в толкова много части на страната не може да бъде съвпадение. Държавата ще направи всичко възможно, за да открие отговорните лица и да ги накаже," каза Караманлис. 
			През годините Гърция често е била упреквана за слабата си защита на околната среда. Въпреки че горските територии са защитени по закон, експерти твърдят, че прилагането му е трудно, отчасти тъй като липсват достатъчно регистри. Междувременно строителството остава слабо регламентирано. 
			Държавата трябва да проведе общи парламентарни избори на 16 септември. В официално писмо до президента Каролос Папуляс гръцки природозащитни организации призоваха за отлагане на изборите с три месеца. Междувременно лидерът на основната опозиционна партия ПАСОК, Георгиос Папандреу, призова президента да свика спешно заседание на всички политически лидери.

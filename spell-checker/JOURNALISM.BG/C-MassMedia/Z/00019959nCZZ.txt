Бизнес: България очаква по-големи приходи от туризма
					15/09/2006
					Български туристически агенции съобщиха, че очакват повишаване на приходите от сектора. Още в деловите новини: мисия на МВФ посети Албания; безработицата в Босна и Херцеговина нараства; седмата по големина банка в Сърбия бе закупена от гръцка компания.
					
 
					 
						
Скиор се спуска по склоновете на Витоша близо до София. Високопланинските курорти в България привличат все повече скиори с добре поддържаните си писти и ниските цени. [Гети Имиджис]
						Националният съвет по туризъм и Националният съюз на българската туристическа индустрия заявиха, че очакват приходите от туризма да надхвърлят 2 млрд. евро през 2006 г., което представлява ръст от около 11 % в годишно изражение. Макар че данните на правителството за периода януари-май показват спад от 0,2 % в приходите спрямо миналата година, това са данни отпреди летния туристически сезон, казват организациите. 
						*** 
						Мисия на МВФ, водена от Ищван Секели, бе в Tирана тази седмица, за да обсъди с албанското правителство проектобюджета за 2007 г. На съвместна пресконференция в сряда (13 септември) албанският финансов министър Ридван Боде каза, че са се договорили за растеж на БВП от 6 % и годишна инфлация от 2 - 4 % за следващата година. 
						*** 
						Броят на регистрираните безработни в Босна и Херцеговина (БиХ) е нараснал с 0,5 % спрямо миналата година и през юли е достигнал 516005 души, според официални данни. 46,79 % от тях са жени. Броят на безработните във Федерация БиХ през юли е достигнал 356579, което е с 4,4 % повече спрямо миналата година, докато в Република Сръбска броят им е 141932, със 7,7 % по-малко. 
						*** 
						Националната банка на Гърция (НБГ) закупи 99,44 % от "Войводянска Банка", седмата по големина банка в Сърбия, за 385 млн. евро. Според приватизационния договор НБГ трябва да заплати 360 млн. евро от определената цена в срок от три месеца, докато плащането на останалите 25 млн. евро ще зависи от събирането на проблемните заеми, които "Войводянска Банка" е дала на местни компании. Гръцката банка е поела също ангажимент да инвестира допълнително 40 млн. евро и да запази сегашния брой на работните места през следващите три години. 
						*** 
						Руският петролен гигант "Лукойл" откри първата си бензиностанция в Maкедония. Компанията смята да открие общо 40 бензиностанции в страната през следващите четири години, като инвестира около 50 млн. евро. 
						*** 
						Германия се съгласи да даде заем от 13,5 млн. евро на Aлбания. Средствата ще се използват за модернизиране на водоснабдяването, канализацията и енергетиката, както и за инициативи за устойчиво икономическо развитие в Албания. 
						*** 
						Производителят на телекомуникационно оборудване "Нокиа" ще построи завод за сглобяване на електронни компоненти в Клуж-Напока, Румъния, съобщиха местни ръководители. Очаква се представители на "Нокиа" да пристигнат в Клуж-Напока следващата седмица, за да разговарят за проекта, който се очаква да струва около 300 млн. евро. 
						
(Различни източници – 08/09/06-15/09/06)

Сръбският министър на отбраната каза, че Белград иска общо бъдеще със съседите си
					13/04/2009
					 
						БЕЛГРАД, Сърбия -- Страната иска да изгради общо бъдеще със съседите си, каза в неделя (12 април) министърът на отбраната Драган Шутановац по време на церемония по случай 64-ата годишнина от битката при Срем през Втората световна война. „Демократична Сърбия иска да изгради общо бъдеще със своите съседи и с европейското семейство на основата на равенството, защото това е единственият начин да се допринесе за общото благосъстояние на гражданите й,” каза Шутановац. Той добави, че годишнината предоставя добра възможност за призив към мир и разбирателство между хората, държавите и религиите. Приблизително 250 000 войници са участвали в сраженията на Сремския фронт между октомври 1944 г. и април 1945 г. 
						Други новини -- Расим Ляич, председател на националния съвет за сътрудничество с Хагския трибунал за военни престъпления, каза, че Белград ще изпълни задълженията си до края на тази година, като предаде двамата останали бегълци от правосъдието – Ратко Младич и Горан Хаджич. Той каза пред „Радио Свободна Европа”: „Не мога да повярвам, че толкова много усилия, работа и ангажираност на службите няма в крайна сметка да доведат до откриването на Младич и Хаджич и екстрадирането им в Хага.” Той добави: „В наш интерес е да се приключи с това." (Бета, Б92, MИA, Танюг - 12/04/09)

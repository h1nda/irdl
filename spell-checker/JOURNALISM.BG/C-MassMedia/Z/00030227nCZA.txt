Решение за образованието в Македония ще остане в сила
					12/05/2009
					Спорно съдебно решение означава отмяна на часовете по вероучение в държавните училища.
					От Марина Стояновска за Southeast European Times от Скопие -- 12/05/09
 
					 
						
"[Съдебното решение] е окончателно ... и ние ще действаме според [него]," каза министърът на образованието Перо Стояновски. [Македонско правителство]
						Въпреки общественото възмущение правителството в Македония заяви, че ще уважи съдебното решение, което забранява на държавните училища да предлагат предмета вероучение. Решението е „окончателно ... и ние ще действаме според него,” каза министърът на образованието Перо Стояновски. 
						Спорът е по член 26 от Закона за основното образование, който разрешаваше вероучението в държавните училища. Конституционният съд на страната го отмени на основание, че членът нарушава конституцията, която гарантира отделянето на църквата от държавата. 
						В резултат на съдебното решение Бюро „Образователно развитие” към министерството на образованието ще преразгледа учебните програми в цялата страна, за да запълни внезапно появилия се вакуум в училищните програми. Учители и училищни психолози ще водят дискусии по решаване на конфликти, подобряване на комуникациите и екология, заяви Весна Хорватович, директор на бюрото. 
						Конституцията разрешава религиозното образование, но не в държавните училища, обясни говорителят на съда Югослав Миленкович. 
						Министерството на образованието въведе двата избираеми предмета – вероучение и история на религиите – миналия септември. Според Стояновски първият предмет е бил предложен заради родителите, които „смятат, че подобно обучение е необходимо на децата им, докато други могат да изберат алтернативата, история на религиите". 
						Близо 70 % от заинтересованите родители записаха децата си за вероучение, а 30 % избраха история на религиите. 
						Съдебното решение – спуснато по средата на учебната година и по време на Великденските празници – предизвика остра реакция от страна на Македонската православна църква и ислямската общност, които обещаха да го обжалват. 
						Междувременно правителството обвини съда, че действа по недемократичен начин. 
						Според Александър Спасеновски от управляващата партия ВМРО-ДПМНЕ съдът „не е взел под внимание член 44 от конституцията, който гарантира правото и равния достъп до образование”. Той твърди, че решението дискриминира гражданите, като "им отнема правото да изучават вероучение като избираем предмет".
						Депутатът от ВМРО-ДПМНЕ Влатко Джорчев го нарече „неразумно решение и изцяло политически мотивирано". 
						Опозиционните социалдемократи обаче обвиниха правителството, че подкопава независимостта на съдебната власт. „Очевидно е, че [премиерът Груевски] иска да си присвои юрисдикцията на конституционния съд,” каза напускащият поста президент Бранко Цървенковски. 
						Бившият председател на върховния съд защити колегите си от съда и определи критиките като „неприемливи за институция, чиито решения са окончателни”. 
						Посланикът на ЕС в Македония Ерван Фуере също се изказа по въпроса и предупреди да не се допуска политическа намеса в работата на съдебната власт.
						Онези, които подстрекават към критика на съда, „подкопават авторитета на една от най-важните институции,” каза Фуере.

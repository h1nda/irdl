Птичият грип продължава да се разпространява в Европа
					21/02/2006
					Правят се изследвания за установяване на наличието на смъртоносния щам H5N1 на птичия грип при четири лебеда, открити в Босна и Херцеговина.
					(Ройтерс, Индипендънт, Скотсмън, БиБиСи, ЮПИ - 21/02/06; AФП, АП, Ройтерс, БиБиСи, РСЕ/РС, Интърнешънъл Хералд Трибюн, Агенция София Нюз, ФЕНА, ХИНА - 20/02/06)
 
					 
						
Еврокомисарят по здравеопазването и защитата на потребителите Маркос Киприяну (вляво) и австрийският земеделски министър и настоящ председател на Съвета Йозеф Прьол дадоха съвместна пресконференция в понеделник (20 февруари) в Брюксел. [AФП] 
						Отговорни служители от Босна и Херцеговина (БиХ) заявиха в понеделник (20 февруари), че пробите, взети от четири умрели лебеда, открити в централните части на страната, са били положителни за наличие на птичи грип. По-нататъшни анализи ще се извършат в справочната лаборатория на ЕС в Уейбридж, Великобритания, за установяване дали птиците са били заразени със смъртоносния щам на вируса H5N1. 
						Ръководителят на Сараевската ветеринарна лаборатория Абдула Гагич заяви, че властите са взели всички предпазни мерки. 
						"Искам да подчертая, че от експертна гледна точка все още няма място за паника," каза Гагич. "Смятам, че всички мерки, предприети от държавните и местните служби в засегнатия район, ще са достатъчни и че болестта ще бъде локализирана в района, където е установена." 
						Мъртвите лебеди бяха намерени в петък край езерото Пливско близо до Яйце. Опасявайки се, че останалите птици от ятото може да са заразени с вируса H5, властите ги застреляха, дезинфекцираха района и го отцепиха с 3-километрова защитна зона. Според съобщенията има заповед за унищожаване на близо 4500 домашни птици в страната. 
						Ако анализите в британската лаборатория потвърдят наличието на щама H5N1 при птиците, това ще бъде първият случай в БиХ на силно патогенната форма на вируса, който се разпространи в три континента през последните седмици. 
						Междувременно около десет дни след обявяването на първия случай на H5N1 на нейна територия България потвърди в понеделник, че още три диви лебеда, открити на различни места, са дали положителни проби за смъртоносната форма на вируса. 
						Българските ветеринарни служби обявиха, че 10-километрови зони за наблюдение са създадени около местностите в Източна България, където са били намерени заразените птици. Ограничено е и пътното движение, а експерти осъществяват ежедневни проверки на домашните птици в тези райони, предаде АП. Допълнителните предпазни мерки включват дезинфекция на превозните средства и обувките на входовете на птицефермите. 
						В съседна Хърватия земеделският министър Петър Чобанкович потвърди в понеделник, че вирусът H5 на инфлуенца при птиците е бил установен при умрял лебед, открит на остров Чиово край Сплит миналата седмица. След проверка по-късно бе потвърдено, че вирусът е от щама H5N1. 
						В ЕС Франция -- най-големият производител на птици в Европа -- стана седмата страна членка, която докладва за наличието на вируса H5N1 на нейна територия. Други вече засегнати от птичия грип членки на ЕС са Австрия, Германия, Гърция, Унгария, Италия и Словения. 
						Докато H5N1 бе установен при пилета в повече от 30 села на Румъния и части от Украйна, случаите в България и в седемте страни членки, засегнати до момента, са само сред диви птици, като лебеди и патици. 
						Все още се смята, че вирусът трудно се предава от човек на човек, но учените се опасяват от евентуалната му мутация, което би предизвикало световна пандемия. 
						Смъртоносният щам H5N1 причини смъртта на поне 90 души от началото на 2003 г. досега, в т. ч. четирима в Турция през януари, по-малко от три месеца след първата поява на болестта в страната. 
						Ветеринарни специалисти от ЕС обсъждаха във вторник дали Съюзът трябва да позволи ваксиниране на територията на цяла Европа на птиците, отглеждани с търговска цел, за да се ограничи по-нататъшното разпространение на птичия грип. Преди срещата мненията бяха разделени, като някои представители изказаха загриженост относно ефективността, разходите и логистичните трудности, свързани с предлаганата мяка, която изисква одобрението на ЕС.

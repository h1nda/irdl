Вашингтон няма да допусне бунтовници да дестабилизират Македония
19/03/2003
 
ВАШИНГТОН, САЩ -- По време на среща в понеделник (17 март), Министърът на отбраната Доналд Ръмсфелд увери македонския си колега Владо Бучковски, че Вашингтон няма да позволи бунтовнически или екстремистки групировки да дестабилизират Македония. САЩ няма да се оттеглят от Балканите, добави той. Ръмсфелд благодари на Бучковски за подкрепата на антииракската коалиция и глобалните усилия срещу тероризма. Отбелязвайки напредъка в изпълнението на Охридския мирен договор и военните реформи, Ръмсфелд заяви, че Вашингтон ще се опита да съдейства за ускоряване приемането на Македония в НАТО.
Други новини: във вторник правителството одобри проект за контрола върху леките оръжия в страната. Проектът, разработен от Програмата за развитие на ООН (UNDP), е предназначен да съдейства за формирането на национална политика за леките оръжия и трансгранична стратегия за борба с незаконната търговия с оръжия. Също във вторник, правителството започна дебат по плана за равностойно представяне на малцинствата в държавната администрация. (Дневник, Утрински весник, МИА, Макфакс, A1 TВ - 19/03/03; MИА, A1 TВ - 18/03/03)

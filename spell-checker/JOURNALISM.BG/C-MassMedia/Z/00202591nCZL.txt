Ахмет Недждет
			Сезер
		
		президент на Република Турция
		(Официална Web страница, BBC, Енкарта) 
 
		 
			
			Ахмет Недждет Сезер се закле за седемгодишна служба като 10-ия президент на Турция на 16 май 2000 г. на мястото на Сюлейман Демирел. Съдия - реформист, посветил целия си трудов живот на юридическата кариера, Сезер не се е стремил към президентския пост. Лидерите на парламентарните партии предложиха неговата кандидатура след като не успяха да постигнат консенсус върху никоя друга. Така Сезер, познат като почтен човек, силно уважаващ правния ред, стана първия турски президент, който застава на поста без да е бил активен политик или висш военен служител.
			Роден на 13 септември 1941 г. в Афион, Сезер е завършил средно образование през 1958 г. в родния си град. Той е получил бакалавърска степен по право във Факултета по право на Анкарския Университет през 1962 г. и магистърска степен по гражданско право през 1978 г. Междувременно е работил като съдия в Анкара, отбил е военната си служба в Академията за пехотни войски и се е върнал към професионалната си кариера като съдия в град Дикле, а по-късно като надзорен съдия във Върховния апелативен съд в Анкара.
			На 7 март 1983 г. Сезер е избран във Върховния апелативен съд и на 27 септември 1988 г. Кенан Еврен, президент по това време, го назначава в Конституционния съд, най-висшия съд на Турция. На 6 януари 1998 г. Сезер е избран за главен съдия на Конституционния съд.
			На 5 май 2000 г., след дълги и безплодни консултации върху президентските кандидатури, лидерите на петте партии в турското Велико народно събрание се споразумяха да предложат Сезер за поста на отиващия си президент Сюлейман Демирел.
			Заклевайки се, Сезер обеща да пази турските граждански институции, социалния мир и териториалната цялост на всяка цена. Твърд поддръжник на господството на закона и демократизацията, той заяви: "Ако не се откажем от елементите на полицейска държава, няма да можем да отговорим на изискванията на съвременното общество". Той обеща също да се бори с корупцията, подчертавайки, че никой не може да стои над закона и призова към по-големи усилия, за да се ускори присъединяването на страната към ЕС.
			"Нашата страна, която не може да остане затворена в себе си, трябва да се интегрира с ценностите на цивилизацията, възприети от Европейския съюз. Нашият успех по отношение на господството на закона и демокрацията ще засили авторитета ни в общността на съвременните нации", каза новият президент.
			Сезер е женен и има три деца.

Турция обеща подкрепа за суверенитета на БиХ
					05/09/2008
					 
						AНКАРА, Турция -- Президентът Абдула Гюл обеща подкрепата на своята страна за суверенитета на Босна и Херцеговина (БиХ), за нейното единство и териториална цялост, съобщиха медиите в четвъртък (4 септември). В сряда Гюл се срещна с председателя на Председателството на БиХ Харис Силайджич, който е в Турция на официално посещение. На съвместна пресконференция след срещата Гюл подчерта, че Турция е влиятелен член на Управителния съвет на Съвета за прилагане на мира, международният орган, натоварен с прилагането на Дейтънското мирно споразумение за БиХ. Той приветства като "много важни събития" споразумението за пратньорство, подписано между БиХ и ЕС през юни и засиления диалог с НАТО след срещата на върха през април в Букурещ. (Анадолска информационна агенция, Mилиет, Ватан, Заман, Хюриет - 04/09/08)

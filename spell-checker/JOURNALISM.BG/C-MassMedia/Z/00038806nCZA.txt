Срещата на високо равнище на ЕС: „Хърватия е готова за присъединяване, а шенгенските правила трябва да бъдат променени”
		27/06/2011
		Хърватия е готова да се присъедини към ЕС, заявиха лидерите на 27-те страни от блока в петък, когато се договориха и за необходимостта от реформиране на правилата за шенгенската зона без вътрешни граници. 
		(Евронюз, БТА - 25/06/11; ЕС, Euobserver, EurActiv, Euinside, Агенция София нюз, АФП, ДПА, Ройтерс, Би Би Си, Блумбърг, Дойче Веле, РСЕ/РС, Dnevnik.bg, Медиапул - 24/06/11)
 
		 
			
(От ляво на дясно) Хърватският министър-председател Ядранка Косор, председателят на Европейския съвет Херман ван Ромпой и председателят на Европейската комисия Жозе Мануел Барозу говорят на пресконференция в Брюксел в петък (24 юни). [Ройтерс]
			 Лидерите на ЕС се договориха миналата седмица, че Хърватия е готова да се присъедини към блока като 28-а страна членка, и заявиха, че до края на този месец трябва да бъдат предприети стъпки за приключване на преговорите за приемането на страната, а след това договорът й за присъединяване трябва да бъде подписан до края на тази година. 
			Решението беше обявено в петък (24 юни) в Брюксел в края на двудневната среща на върха на държавните и правителствени ръководители на страните, членки в блока от 27 държави. То идва след неотдавнашното предложение на Европейската комисия (ЕК) за приключване на процеса на преговори с Хърватия, в което се предлага и определянето на 1 юли 2013 г. като приблизителна дата за приемането на бившата югославска република в Съюза. 
			Лидерите на ЕС не записаха дата за присъединяването на Хърватия, но я призоваха да продължи осъществяването на необходимите реформи „със същата енергичност”, за да „е в състояние да поеме напълно задълженията, произтичащи от членството”, от момента на присъединяването й към блока. 
			Според заключенията на срещата на високо равнище областите, където по-специално са необходими допълнителни усилия, са „съдебната система и основните права и свободи”. 
			 „Мониторингът на тези реформи до момента на присъединяването ще даде необходимите гаранции на Хърватия и на сегашните страни членки”, подчертаха лидерите на ЕС. 
			Те отбелязаха също, че напредъкът на Хърватия „дава нов импулс на европейската перспектива на страните от Западните Балкани, при условие че те продължат по пътя на реформите”, и обещаха да обсъдят въпроса на своята среща на върха през декември. 
			По време на пресконференция на лидерите на ЕС в петък хърватският министър-председател Ядранка Косор заяви, че Загреб ще продължи по пътя на реформите, за да изпълни своите ангажименти. 
			Решението на срещата на високо равнище, което идва в навечерието на 20-ата годишнина от независимостта на Хърватия, „е исторически момент” за страната и „най-големият подарък” за нейните граждани, заяви тя. 
			 „Надяваме се, че всичко ще бъде готово за приемането на Хърватия като 28-ата страна, членка на Европейския съюз, на 1 юли 2013 г.”, заяви след срещата на върха председателят на ЕК Жозе Мануел Барозу.
			Друго решение, взето от лидерите на ЕС в Брюксел, беше да се поиска от Комисията да изготви предложение за промени в правилата, отнасящи се до шенгенската зона, до септември тази година. Очаква се предложенията на ЕК да позволяват временното възстановяване на контрола по вътрешните граници в рамките на зоната за пътувания без паспорти. 
			 „Трябва да бъде въведен механизъм, за да се отговори на изключителните обстоятелства, поставящи под заплаха цялостното функциониране на сътрудничеството в рамките на Шенген, без при това да се засяга принципът за свободното движение на хора”, заявиха лидерите на ЕС след срещата. „Той трябва да се състои от комплекс от мерки, които да бъдат прилагани постепенно, диференцирано и по съгласуван начин, за да се подпомогнат страните членки да посрещнат натиска по външните граници.” 
			 „Като най-крайна мярка в рамките на този механизъм може да бъде въведена предпазна клауза, която да разрешава по изключение възстановяването на контрола по вътрешните граници при наистина критични ситуации, когато дадена страна членка не е в състояние да изпълнява задълженията си съгласно шенгенските правила”, се отбелязва в документа. 
			Шенгенската зона се състои от 25 държави, включително 22 страни, членки на ЕС, плюс нечленуващите в съюза Исландия, Норвегия и Швейцария. 
			Решението за преразглеждането на сегашните правила идва в резултат на неотдавнашния спор между Париж и Рим след увеличаването на наплива от тунизийски имигранти в Италия. За да попречи на имигрантите, бягащи от безредиците в Северна Африка, да достигнат нейнато територия, Франция затвори границата си с със своята южна съседка. 
			Допълнителен тласък на идеята за реформа в правилата на Шенген дойде през май, когато Дания обяви плановете си за възстановяване на контрола по границите си с Германия и Швеция поради нарастването на трансграничната престъпност. 
			България и Румъния, които са изпълнили техническите критерии за присъединяване към зоната, но все още не са приети в нея, заявиха, че планираните промени няма да се отразят на техните кандидатури, и изразиха подкрепата си за тях. 
			„Позицията на Румъния винаги е била на участие и подкрепа за тези нови предложения за укрепване на Шенген от перспективата на държава вътре в зоната, а не извън нея”, заяви румънският президент Траян Бъсеску. 
			Българският министър-председател Бойко Борисов заяви пред репортерите, че очаква датата за влизането на двете страни да бъде обявена в края на срещата на министрите на правосъдието и вътрешните работи от ЕС през септември.

Посредническите усилия на Турция в Ливан буксуват
					10/02/2011
					Преустановявайки усилията си на посредник в Ливан миналия месец, Турция обяви мисията за "почти невъзможна".
					От Алакбар Рауфоглу за Southeast European Times -- 10/02/11
 
					 
						
Преговорите по спора за "Хизбула" не бяха успешни. [Ройтерс]
						По-рано през годината ливанското правителство на националното единство падна на фона на напрежението около разследването на Специалния трибунал за Ливан на покушението срещу бившия премиер Рафик Харири и изгледите за повдигане на обвинения срещу "Хизбула". 
						Турция, която пое ролята на посредник в спора заедно с Катар и други страни, не успя да потуши кризата и да осигури споразумение. 
						Турските представители обаче продължават да са оптимисти. "Винаги ще се опитваме да полагаме усилия за стабилността на Ливан, но е време ливанците да помислят за начини за помирение, вместо ние да полагаме нови усилия," каза миналата седмица външният министър Ахмет Давутоглу. 
						 Някои турски политици обаче казват, че доверието в страната като посредник може да бъде изложено на риск. 
						 "Тази политика бе напълно погрешна," каза Онур Йоймен, бивш посланик, който сега е депутат за опозицията. "Не трябваше да се месим във вътрешните работи на Ливан от самото начало." 
						"Нямаме нито един осезаем пример за посреднически успех," каза той за SETimes. 
						Ливан е в дневния ред на турската външна политика от времето на конфликта с Израел през 2006 г. Турски военни сили са разположени в средиземноморската страна под егидата на ООН. 
						 "Турското правителство вярваше, че има реален залог в решаването на кризата, тъй като Турция подписа редица споразумения за свободна търговия с Ливан през ноември 2010 г., " каза Кадир Юстюн от Фондация СЕТА, турски мозъчен тръст със седалище във Вашингтон. 
						Вейсел Айхан, съветник към Центъра за близкоизточни стратегически проучвания, каза за SETimes, че Турция има определени интереси в Ливан, но още не се е ангажирала напълно като посредник. При преговорите в Бейрут миналия месец, каза той, Турция се занимаваше основно със "запознаване с мнението на съперничещите си политически групи в Ливан". 
						Когато стана ясно, че за Анкара няма място в процеса, турците си отидоха, каза той. 
						 Кемал Кая, старши сътрудник в Института за политика на сигурност и развитие във Вашингтон, смята, че Турция е имала важен принос по време на създаването на правителството на Харири през 2009 г. 
						 "Но все пак, като нов играч в региона, Турция все още има ограничени възможности, противно на широко разпространените твърдения в западните медии и политически кръгове," каза той за SETimes. 
						"Макар че турската управляваща партия ПСР е проислямистка, тя няма достатъчно влияние върху "Хизбула" в Ливан, която следва политика, съзвучна с иранската. В резултат на това Турция не може да играе голяма роля в сформирането на новото правителство," каза Кая. 
						 Усилията на Турция да увеличи присъствието си в Близкия изток представляват скъсване с предишната политика, според Юстюн от СЕТА. 
						"Традиционната мъдрост в турската външна политика бе, че страната ще се държи настрана от "кашата" на близкоизточните работи и ще следва линиите на САЩ и ЕС по повечето външнополитически въпроси в Близкия изток," каза Юстюн. 
						Докато страната търси по-активна роля, тя трябва да внимава да не загуби от поглед дългосрочните си интереси, предупреди той.

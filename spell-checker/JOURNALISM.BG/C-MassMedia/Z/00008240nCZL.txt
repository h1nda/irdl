Делова хроника
05/09/2003
Преглед на деловите и икономическите новини от Балканите след 29 август.
(Различни източници -- 29/08/03 - 05/09/03)
 
 
Преглед на деловите и икономическите новини от Балканите след 29 август:
Японската агенция за кредитни рейтинги повиши на 2 септември перспективата за държавния рейтинг на Турция от отрицателна на стабилна. Тя също така оцени като достижима целта на турското правителство за 5-процентен растеж на БВП през 2003 г.
***
Българските морски туристически курорти отчетоха 20 % повече туристи това лято в сравнение с миналата година. Очаква се увеличението да се отрази в по-високи постъпления от туризма.
***
Мисия на Световната банка пристигна в България за преглед на напредъка в прилагането на реформите в публичната администрация. Структурните реформи са заложени като критерии в тригодишната програма на банката за България.
***
Гръцкото правителство реши да отложи строителството на метро във втория по големина град на страната Солун до 2008 г. Правителството възнамерява да анулира настоящия договор за строителство и да обяви нов конкурс за проекта.
***
Приватизационният орган на Република Сръбска обяви търг за две машиностроителни фирми: "Йелсинград" със седалище Градишка и "Юнис" със седалище Сръпско Горажде.
***
Мисия на МВФ пристигна в Хърватия на 4 септември за разговори относно икономическото развитие на страната по стендбай споразумението с МВФ за 138 млн. евро. Бордът на директорите на МВФ одобри 14-месечното споразумение през февруари.
***
Продължаващата суша в Румъния може да доведе до загуби в размер на 285 млн. евро , както и до спад на БВП с 0,5 % през 2003 г., предупредиха местни икономически експерти. Сушата вече стана причина за криза в националната енергийна система и принудителното спиране на АЕЦ "Черна вода".
***
"Бритиш Америкън Табако" (БАТ) и сръбската "Вране Табако Индъстри" (ДИВ) подписаха приватизационен договор, според който БАТ става собственик на 67,81 % от ДИВ за 50 млн. евро. Междувременно "Филип Морис" и тютюневата компания ДИН подписаха приватизационен договор на стойност 387 млн. евро за придобиване на дял от 66,45 % в ДИН.

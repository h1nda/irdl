Македонските граждани получават биометрични паспорти
					07/05/2007
					Нова технология ще направи личните документи в Македония по-сигурни и по-трудни за фалшифициране. 
					От Марина Стояновска за Southeast European Times от Скопие -- 07/05/07
 
					 
						
"Македония е една от първите страни извън ЕС, която ще въведе документи за самоличност с такова високо ниво на сигурност и качество," каза вътрешният министър Гордана Янкуловска. [Архив]
						Миналия месец македонското министерство на вътрешните работи започна да издава нови биометрични паспорти, в които се използват микрочипове. Паспортите имат няколко защити, които затрудняват фалшифицирането им. Властите посочиха, че с въвеждането им се изпълнява едно от условията за либерализиране на визовия режим на страната с ЕС. 
						"Македония е една от първите страни извън ЕС, която ще въведе документи за самоличност с такова високо ниво на сигурност и качество," каза вътрешният министър Гордана Янкуловска. Новите паспорти не само отговарят на стандартите на ЕС, но и напълно съответстват на изискванията на Международната организация за гражданска авиация, посочиха от вътрешното министерство. 
						Вече не е необходимо гражданите да носят снимки, когато подават заявление за нов паспорт. Снимки ще им се правят в паспортните служби, където ще им се взимат и пръстови отпечатъци и електронни подписи. 
						Снимката, отпечатъците, подписът и друга лична информация ще се съхраняват на микрочип от 72 kb, който ще се поставя в паспорта. По закон гражданите ще получават паспортите си до 15 дни след подаването на заявлението. 
						Новите паспорти са по-скъпи от старите. Лица на възраст над 27 години трябва да платят 33 евро, а под 27 години -- 29 евро. За деца под четири години цената е 25 евро. Всички паспорти трябва да бъдат подменени до 2012 г. 
						За обслужване на гражданите на Скопие вътрешното министерство създаде шест пункта в паспортния отдел, в които може да се извършва тази процедура. Извън столицата са открити 39 пункта в 29 служби на Министерството на вътрешните работи. 
						Паспортите, които ще са червени, а не сини като сегашните, не са единствената промяна в личните документи. По-късно тази година ще бъдат въведени и нови лични карти и шофьорски книжки, също в рамките на нова система за изготвянето им. 
						Немската компания "Гизеке и Девринт" спечели търга да ръководи проекта за системата - договор на стойност 23,5 млн. евро. Тя включва две еднакви линии за документи, които могат да произвеждат по 2000 паспорта, 2400 лични карти и 600 шофьорски книжки на ден. 
						"И от финансова, и от функционална гледна точка има смисъл да се използва комбинирана система за лични документи; решението ще се изплати," каза представителят на немската компания Ханс Волфганг Кунц.

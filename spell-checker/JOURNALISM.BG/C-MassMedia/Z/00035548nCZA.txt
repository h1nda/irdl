Дневниците на Младич и тяхното влияние
					05/08/2010
					Дневници, приписвани на бившия босненски сръбски военен командир Ратко Младич, предлагат подробности за държавни поръчки на оръжия и гориво и за срещи със сръбски военни представители. Документите, казват експерти, ясно доказват участието на Сърбия в конфликта в БиХ. 
					От Биляна Пекушич за Southeast European Times от Белград -- 05/08/10
 
					 
						
Военните дневници на Младич дават безпрецедентни доказателства на прокурорите от МНСБЮ. [Гети Имиджис] 
						Докато прокурорите от Хагския трибунал за военни престъпления изучават откритите неотдавна дневници, за които се предполага, че са писани от обвиняемия във военни престъпления Ратко Младич, историците обсъждат значимостта на находката. 
						 За мнозина те са безспорно доказателство за дълбоката намеса на Сърбия в насилието и зверствата, които разкъсаха Босна и Херцеговина (БиХ). 
						"От дневниците става ясно, че армията [на Република Сръбска] е била създадена на базата на план, замислен от кабинета на тогавашния сръбски президент Слободан Милошевич и изпълнен от Югославската народна армия, която към този етап е започнала да се разпада," каза Душан Янич, ръководител на Форума за етнически отношения. 
						Документите - ако са автентични - показват как Сърбия почти изцяло е финансирала босненските сръбски въоръжени сили. В тях са записани подробности относно държавни поръчки за оръжия и гориво, както и заплатите на офицери и войници, каза той. 
						Историкът Миле Белаяц, който от години изследва военновременни документи в Босна и Хърватия и е проучвал по-ранни дневници, писани от Младич, е съгласен, че новата находка е силно уличаваща. "Парите, военната плячка от Босна почти винаги водят до някое от големите имена в Сърбия, от престъпници до политици," каза той. 
						Дневниците, датиращи от периода юни 1991 г. - ноември 1996 г., бяха открити по време на обиск в дома на съпругата на Младич. Полицията използва специална камера, която улавя предмети, скрити зад стени, дърво и железобетон. 
						Зад една стена следователите са открили над 3 500 страници, звукозаписи и други доказателства. Те бяха предадени на Трибунала на ООН за военни престъпления по-рано през годината, а извадки от тях бяха публикувани миналия месец. 
						Младич старателно е записвал имената на всички, с които се е срещал, и е описвал разговорите си с тях, казват експерти. Записани са негови телефонни разговори със сръбски военни командири и политици. Младич също така е писал с подробности за срещите си с бившия шеф на сръбската сигурност Йовица Станишич, който сега е подсъдим в Хага, както и с други сръбски офицери. 
						Наред с други неща, според съобщенията дневниците свидетелстват за тайно споразумение между сърби и хървати относно това, как да бъде разделена БиХ и да бъдат прогонени мюсюлманите от определени райони. 
						 Забележимо е отсъствието на каквото и да е споменаване на геноцида в Сребреница от 1995 г., който е извършен под командването на Младич. Сърбия бе оправдана от Международния съд през 2007 г. по обвиненията, че е организирала зверствата там. 
						Доказателства от дневниците обаче все пак ще бъдат използвани в процеса срещу Радован Караджич, бившия президент на РС, срещу когото в Хага са повдигнати обвинения в геноцид. 
						Историкът Никола Самарджич смята, че макар и дневниците на Младич да доказват прякото участие на Сърбия във войната в БиХ, тяхното значение е по-скоро историческо отколкото юридическо. 
						"Дневниците съдържат информация, че Младич е бил в постоянна връзка със сръбския президент Слободан Милошевич и с висшето сръбско военно командване. Както е добре известно, той е действал доста своеволно и със сигурност е вземал много решения сам. Но доколкото от неговите дневници можем да видим, че цялостната стратегия е била планирана от сръбската армия и държава, те са много силно доказателство, че Сърбия е водила война в Босна," каза Самарджич. 
						"Мисля, че въпреки това няма да има сериозни последици за Сърбия, защото политически ударението сега пада върху "заравянето на томахавката" и "успокояването на духовете", каза той. 
						 Заместник-прокурорът за военни престъпления Бруно Векарич каза за SETimes, че дневниците на Младич със сигурност съдържат оперативна информация за войната в БиХ. "Аз лично обаче мисля, че в тези дневници няма нищо, което да не е било повече или по-малко известно," добави той. 
						Запитан дали те дават нови основания за уличаване на Сърбия, той каза, че Хагският трибунал може да съди само отделни личности, но не и една цяла страна. 
						"Ако в дневниците има нови доказателства за някои лица и ако съдът в Хага предприеме по-нататъшни действия на база на тази оценка, те може да бъдат съдени за това. Но това зависи от съда в Хага," каза той.

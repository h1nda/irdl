Протест в Прищина прерасна в насилие
					26/08/2009
					Разгневени демонстранти разбиват автомобили на ЮЛЕКС в отговор на предложеното споразумение със Сърбия. 
					От Беса Бечири за Southeast European Times от Прищина -- 26/08/09
 
					 
						
Полицейски служител от ЮЛЕКС гледа към пострадалите автомобили. [Лаура Хасани/SETimes]
						Членове на местната група "Ветевендосе" (Самоопределение), противопоставяща се на администрацията на ООН в страната, нанесе във вторник (25 август) щети на 28 автомобила на ЮЛЕКС в центъра на Прищина в знак на протест срещу подписването на протокол за полицейско сътрудничество между ЮЛЕКС и Сърбия. 
						 Полицията арестува 21 членове на групата, а един албанец и четирима полицейски служители бяха ранени. 
						"След като ЮЛЕКС не признава Косово, няма причина Косово да признава ЮЛЕКС," каза лидерът на протеста Глаук Конюфца. 
						"ЮЛЕКС не се различава ЮНМИК, следователно "Ветевендосе" ще я третира точно както ЮНМИК. Имаме проблем със съдържанието на протокола, както и с мандата на ЮЛЕКС," каза Конюфца. 
						В изявление след инцидента ЮЛЕКС осъди протеста. 
						"ЮЛЕКС подкрепя идеята за мирни протести като важен елемент на всяко демократично общество, [но] нанасянето на щети по престъпен начин не подкрепя нито интересите, нито доводите на такива демонстранти." 
						Специалният представител на ЕС в Косово Питер Фейт осъди насилието. "Нека да припомня, че ЮЛЕКС дойде в Косово, за да работи за благото на всички граждани на Косоово и за европейската перспектива на Косово като част от региона. Надявам се, че властите ще проведат щателно и бързо разследване на днешните инциднети и ще продължат да сътрудничат изцяло на ЮЛЕКС, докато мисията изпълнява своите важни функции." 
						Правителството публикува официално изявление, в което призовава за мир в Косово и подкрепа за ЮЛЕКС, отбелязвайки, че мисията е там по покана на косовските институции. 
						"Нейната главна цел е да подпомага и подкрепя косовските власти в областта на върховенството на закона и по-специално на полицията, правосъдието и митниците. Ето защо всяко насилствено действие срещу членовете и имуществото на тази мисия е неприемливо и излага на риск интеграцията на нашата демократична държава в ЕС и НАТО." 
						Също в четвъртък петима албанци и двама сърби бяха ранени в Северно Косово, където албанците са работели по възстановяването на домовете си въпреки противопоставянето на местните сърби. ЮЛЕКС съобщи, че е била взривена ръчна граната, имало е изстрели и хвърлени камъни. За разпръскването на тълпата е използван сълзотворен газ. 
						"ЮЛЕКС действа в подкрепа на косовската полиция и съгласувано с КФОР за опазването на обществения ред и предотвратяване по-нататъшната ескалация на насилието. Призоваваме за сдържаност и двете общности. От страните зависи да решат този проблем чрез преговори и диалог. ЮЛЕКС има готовност да отговори на всяка заплаха срещу законността и реда," заяви мисията.

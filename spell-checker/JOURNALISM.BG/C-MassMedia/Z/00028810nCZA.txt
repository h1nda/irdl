Сърбия желае да забрани физическото наказание за деца
					26/12/2008
					Според УНИЦЕФ около 70% от децата в Сърбия страдат от физическо или психологическо насилие вкъщи, като най-застрашената категория са децата от бедни ромски семейства. 
					От Бояна Милованович за Southeast European Times в Белград -- 26/12/08
 
					 
						
Сръбските власти твърдят, че планират да предприемат стъпки за прокламиране на по-добри родителски стратегии. [Никола Барбутов]
						След предупреждение от сръбски социални работници за растящото насилие срещу деца в семействата, официални представители на държавата и НПО започнаха дебат за въвеждане на наказания за родители, които бият децата си. 
						Физическото наказание в Сърбия е незаконно в училищата, но не и в семействата. 
						Социалните работници, чиято работа е да реагират на всеки акт за насилие срещу деца, посочват, че проблемът става все по-сериозен през последните няколко години. Най-често срещаната форма на тормоз е пренебрегването на основните потребности на детето, последвано от устни заплахи и тежък физически тормоз. 
						В ромските семейства процентът на физически наказания е висок, както и на риска от тормоз. УНИЦЕФ съобщава, че 80% от ромските родители наказват децата си или физически или психологически, надвишавайки цифрата 70% за сръбските деца като цяло. Повече от една трета - 35% - от ромските майки бият децата си. 
						Боят на деца е забранен от закона в 16 европейски страни, Канада и Нова Зеландия. Що се отнася до бившите югославски републики, Хърватия, Словения и Македония са включили този елемент в семейния кодекс. 
						Група деца първо връчиха копие на инициатива за забрана на физическото наказание на деца на омбудсмана на Сърбия преди около месец, което предизвика широк обществен дебат по въпроса. 
						Омбудсманът Саша Янкович твърди, че въвеждането на законови санкции за родители, които физически наказват децата си, е много деликатна тема, тъй като скептиците ще интерпретират подобни санкции като "намеса в семейните отношения". 
						"Срещу тормоза на деца трябва да се борим не само чрез закони и правила, но и съзнанието на самите родители трябва да се промени," твърди Янкович. 
						Високопоставеният представител на Министерството на социалната политика Лиляна Лукич също съобщи, че Министерството ще предложи поправки в семейния кодекс, за да забрани физическото наказание като мярка за възпитаване на детето. 
						"Трябва да се прокламират позитивни мерки за родителите и боят като форма на възпитание да бъде изкоренен", твърди Лукич. 
						Според нея правителството скоро ще приеме национална стратегия, целяща главно да се упражни контрол върху насилието срещу деца, за да се установи точно мащаба на проблема. Държавата също планира чрез образователни кампании на местно ниво да прокламира позитивни мерки за възпитание вместо физическото наказание. 
						Психологът Зарко Требесанин подчертава, че физическото наказание като начин за възпитаване на детето е дълбоко вкоренен в сръбската традиция. 
						Той добавя, че използването на боя за възпитанието на децата може да даде много по-негативни, отколкото положителни резултати, тъй като децата могат да приемат агресията като модел на поведение.

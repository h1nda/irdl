Въпреки спада безработицата все още е проблем за някои страни
					21/07/2008
					Безработицата в България и Румъния бе по-ниска отколкото средната безработица в ЕС за 2007 г., докато в други балкански страни тя все още нараства и може да принуди повечето млади хода да напуснат страната си, за да потърсят работа другаде.
					От Светла Димитрова за Southeast European Times в София - 02/07/08 
 
					 
						
От близо 1,6 милиона служители с трудови договори в българския частен сектор, повече от 610 000 са в производството. [Гети Имиджис]
						Безработицата в България продължава да спада и достигна 6,2% средно за страната през май в сравнение с 6,5% предишния месец, съобщи в средата на юни Агенцията по заетостта в тази балканска страна. От почти 14 000 нови работни места, повече от 2 000 са за сезонна работа в туризма, земеделския транспорт, горската промишленост и други сектори, докато почти още толкова се осигуряват от специални програми за заетостта. 
						В София, Пловдив, Варна, Бургас и няколко други градове в България, безработицата обикновено бе по-ниска от средната за страната. Но в някои градове тя бе повече от почти два пъти по-висока. Най-висока 13,7% - бе безработицата в Търговище, на 270 км североизточно от София, 11,4% и 11,3% бе съответно безработицата в градовете Монтана и Шумен в северната част на страната. В четири други градове, безработицата бе между 10% и 11% от работната сила там. 
						Според статистическия годишник за 2007 г. на Агенцията по заетостта безработицата по общини варира в много широки граници. Така например в някаи области, главно в Северозападна и Североизточна България, цифрите са по-високи, отколкото средните за страната. В община "Никола Козлево" в район на град Шумен в Североизточна България например средната годишна безработица през 2007 г. бе 55,1%, почти осем пъти по-висока от средната за страната и най-високата в страната. 
						Безработицата достигна върхови стойности в България през 2001 г., когато около 663 000 души бяха без работа или 19,5% от работната сила между 15 и 64-годишна възраст. 
						Оттогава броят на регистрираните безработни постоянно намалява в балканската страна и достигна 286 980 души през 2007 г., или 6,9% от работната сила над 15-годишна възраст, което е под средните за ЕС 7,1 %. От всички регистрирани безработни в България през миналата година, почти 60% са били жени и около 62% с основно или по-ниско образование. 
						По-малко от една-трета от служителите, работещи по трудов договор в България през 2006 г. са били в държавния сектор. Според статистическия институт в страната огромното мнозинство са били в сектора на образованието, държавната администрация, здравеопазването и социалната дейност. От почти 1,6 милиона служители на трудови договори в частния сектор повече от 610 000 са били в производството и повече от 335 000 - в търговията, ремонт на моторни превозни средства и и лични и домакински уреди. 
						
Македония е с най-висока безработица в региона. [Гети Имиджис]
						В Румъния безработицата за 2007 г. е била дори по-ниска от тази в България - около 6,4%. Но тя е била много по-висока от средната годишна безработица в Кипър, която е била едва 3,9 % миналата година. В Гърция броят на безработните е представлявал 8,3% от активното население над 15-годишна възраст, според Евростат. 
						Цифрите за Хърватия и Турция, които започнаха присъединителни преговори с ЕС през октомври 2005 г. са подобни на тези в Гърция - съответно 9,1% и 8,5%. 
						Цитирайки резултатите от проучване на работната сила в Хърватия, Европейската комисия (ЕК) заяви, че съществуват признаци, че безработицата се е понижила до 8,2% през третото тримесечие на 2007 г., до голяма степен поради сезонни фактори като туризма. 
						Що се отнася до Турция ЕК съобщи, че състоянието на пазара на труда в страната отговаря на традиционните сезонни явления през последното тримесечие на 2007 г. "Броят на заетите е намалял с 6,6%, главно в сектора на селското стопанство. В производствения сектор броят на заетите е намалял с 1,7%." 
						Заетостта в Кипър, която възлиза на 71%, е по-висока от средната за ЕС, която бе 65,4% през 2007 г., докато в България (61,7%), Гърция (61,4%) и Румъния (58,8%) тя бе с по-ниски стойности. 
						Македония, която също е официална кандидатка за членство в ЕС, е страна, където безработицата е една от най-високите в региона. През 2007 г. броят на регистрираните безработни в Македония е възлизал на 34,9% от работната сила, което е по-малко в сравнение с 36% миналата година. В Сърбия безработицата е намаляла от 21,6% през 2006 г. до 18,8% през 2007 г. 
						
Базработицата сред младежите е проблем не само в региона, но и другаде в Европа. [Архив]
						Според ЕК условията на пазара на труда в страната остават трудни и заетостта продължава да спада през четвъртото тримесецие с около 1% в годишно изражение. Тази тенденция остава и през първите два месеца на 2008 г., съобщава Комисията. 
						В Черна гора броят на безработните постоянно намалява след 2003 г., когато 26% от активната работна сила на възраст между 15 и 64 години са били регистрирани като базработни. През 2007 г. техният дял е бил 11,9%, което е спад в сравнение с 14,7% предишната година. Според ЕК безработицата в страната е спаднала с още 0,1% през първите три месеца на 2008 г. и е достигнала 11,8%. 
						Що се отнася до Босна и Херцеговина (БиХ) картината не е толкова ясна. Според проучване на работната сила, проведено от статистическите институции в страната през април 2007 г. средната безработица е била 29%, като в Република Сръбска тя е била около 25%, а във Федерация БиХ - около 31 %. Тези цифри обаче са много по-ниски от тези на ЕК, които показват, че безработицата в страната е била 42,9% през 2007 г. в сравнение с 44,2% предишната година. 
						В Косово броят на регистрираните безработни расте от 2004 г. насам, когато те са били почти 40% от работната сила. Безработицата в страната в момента се оценява на около 45% според ЕК. Експертите също смятат, че реконфигурирането на ЮНМИК, включително съществено съкращаване на неговите структури ще усложи още повече и без това трудната ситуация на пазара на труда, особено в Прищина. "Сред младите хора и етническите малцинства съществува по-голяма безработица, отколкото в други групи", отбелязват също те. 
						Безработицата сред младежите, изчислена като процент от работната сила във възрастовата група на 15-24-годишните, регистрирани като безработни, се явява проблем не само в региона, но и другаде в Европа. Средната безработица за ЕС през 2006 г. бе 16,9%, повече от тази в Кипър (10,5%) и Турция (16%). 
						Но в някои други страни от ЮИЕ безработицата сред младежите е много по-висока. В Хърватия тя е била 28,9% през 2006 г., в Гърция е била 25,2%, а в Румъния - 21,4%. 
						Министрите на труда на страните-членки на ЕС заявиха по време на среща в Люксембург на 9 юни, че младите работници в Европа ще трябва да се справят с условията на пазар на труда, който се различава съществено от този за останалата част от населението. Те често са наемани на временни договори и по-рядко на постоянни, и много по-обичайно е да се види млад човек да работи на нередовна работа отколкото представител на която и да е друга група от населението. Министрите призоваха ЕК да предприеме бързи стъпки за нарастване на дела на хората на 24 години и по-млади, които имат постоянна работа.

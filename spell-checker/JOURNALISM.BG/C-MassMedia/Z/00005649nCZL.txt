Представител на председателство на ЕС даде надежда за Балканите
14/01/2003
 
СКОПИЕ, Македония -- Гръцкият външен министър Георгиос Папандреу, чиято страна пое председателството на ЕС, в понеделник (13 януари) заяви пред лидерите на страните от Западните Балкани, че вратите на съюза остават отворени за тях. В понеделник той се срещна с македонския премиер Бранко Цървенковски, президента Борис Трайковски и с лидерите на всички партии, представени в парламента. След срещата, главната опозиционна партия ВМРО-ДПМНЕ съобщи, че ще поднови участието си на срещите на партиите, подписали Охридския договор. От Скопие Папандреу отпътува за Тирана, където ще проведе разговори с премиера Фатос Нано. Той ще посети също Сърбия и Босна и Херцеговина. (Дневник, Утрински весник - 14/01/03; МИА, Макфакс, A1 ТВ - 13/01/03; БиТиВи, БНТ, AФП- 12/01/03)

Спор за религиозни сгради пречи на междуетническите отношения в БиХ
					27/02/2006
					Продължаващ спор за църква, построена на мястото на джамия, разрушена по време на конфликта в БиХ, се превърна в символ на трудностите в процеса на помиряване в източната част на страната.
					От Влатко Вукотич за Southeast European Times от Баня Лука – 27/02/06
 
					 
						
Сръбска православна църква се издига на мястото на разрушената градска джамия. [НАТО]
						В източния босненски град Дивич, близо до Зворник, православна църква се издига на мястото, където преди е имало джамия. Спорът, който местната управа се опитва да реши години наред, пречи на междуетническите отношения и се превърна в символ на трудностите в процеса на помиряване в източната част на Босна и Херцеговина (БиХ). 
						Мюсюлманите, които се завърнаха в Дивич след конфликта в БиХ, настояват църквата да се премести и джамията да се построи на първоначалното й място, докато местните власти предпочитат да намерят друго място за джамията и да оставят църквата на мястото й. 
						Местната управа плати на ислямската общност компенсация от 30000 евро заради разрушаването на джамията, а комисията по човешките права в БиХ като последна съдебна инстанция разпореди на община Зворник да осигури площадка за изграждане на нова джамия. 
						Градоначалникът на Зворник Драган Йефтич каза, че вече са предложени две места, но ислямската общност е отхвърлила и двете. 
						Тази ситуация предизвика протести на мюсюлмани, които доведоха до спиране на службите в църквата. Бехара Ефендич, една от протестиращите, казва, че няма нищо против църквата, но добавя, че е много по-добре да се върне джамията на мюсюлманите. 
						Сръбски бежанци от други части на БиХ дойдоха в Дивич по време на конфликта. Градът бе преименуван на Свети Стефан -- недин от най-тачените сръбски светци. Сега обаче в града живее само един сърбин. Ристо Джуретич е пенсионер и признава, че не се разбира добре със съседите си. Когато той бе нападнат с обидни думи и по къщата му бяха хвърлени пиратки, трябваше да се намеси полицията. 
						Напрежението по въпроса с джамията отчасти се подклажда и от тежкото икономическо положение в района. Само неколцина от членовете на 185-те семейства в Дивич имат постоянна работа, макар че повечето са завършили гимназия. Жителите казват, че преживяват от социални помощи и малки пенсии.

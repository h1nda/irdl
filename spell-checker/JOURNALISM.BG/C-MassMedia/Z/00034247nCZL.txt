Британски съд ще гледа искането за екстрадирането на Ганич 
					21/04/2010
					 
						ЛОНДОН, Великобритания -- Съд в Лондон реши във вторник (20 април), че ще обсъди искането на Сърбия за екстрадирането на бившия член на председателството на БиХ Еюп Ганич на 5 юли. Процедурата започна на 13 април, след като вътрешното министерство прие като основателно искането на Белград за екстрадиране. Във вторник съдът назначи съдия Тимъти Уъркман да гледа делото и даде на екипа на защитата един месец да представи всички документи и аргументи, след което Сърбия ще представи своите аргументи. Ганич беше арестуван на 1 март на лондонското летище "Хийтроу" въз основа на заповед за арест, издадена от Белград. Сърбия го издирва във връзка с нападението през май 1992 г. в Сараево срещу конвой на Югославската народна армия, при което загинаха над 40 войници. Ганич отхвърли обвиненията. (Бета, Данас , РТС, Дневни Аваз - 20/04/10)

Договор за мир между Косово и Сърбия?
					12/10/2011
					Прищина се надява, че диалогът със Сърбия, който урежда техническите въпроси между двете държави, може да отвори пътя за мирен договор. 
					От Мухамет Брайшори за Southeast European Times от Прищина -- 12/10/11
 
					 
						
Властите в Косово целят да подпишат мирен договор със Сърбия. [Лаура Хасани/SETimes]
						Висши представители на властите в Косово изразиха нуждата от мирен договор със Сърбия, който да регулира отношенията между двете държави и да сложи край на продължителния регионален конфликт. Досега диалогът за уреждане на техническите въпроси между страните, като свободното преминаване на хора и доставки на електроенергия, беше в ход, но срещна препятствие поради неотдавнашното напрежение в Северно Косово. 
						"Ще продължим срещите, които определят отношенията между Косово и Сърбия, и от това не можем да избягаме", е заявил зам. министър-председателят на Косово Хайредин Кучи, цитиран от вестник "Косова сот". 
						Той обясни, че сегашните преговори трябва да доведат до мирен договор между Косово и Сърбия. 
						"Договорът за мир ще покаже приключване на всички предварителни въпроси, което ще сложи край на конфликта и ще даде начало на сътрудничеството. Косово може да го стори, но ако запази националната си идентичност, териториална цялост и позицията си", заяви Кучи. 
						Той добави, че не само Косово иска този договор, а също така и Сърбия, регионът и целият демократичен свят. 
						"Работихме упорито за свободата и независимостта на страната и ще продължим да работим за траен мир в региона. За нас приемането на Косово в ЕС би довело до установяването на траен мир в региона", заяви Кучи. 
						Изявленията на Кучи обаче идват в момент, когато диалогът между Прищина и Белград е преустановен и бъдещето му е все още неясно. По време на срещата във Виена за статута на Косово екипът за единство на Прищина предложи договор за приятелство и добросъседство със Сърбия, който официално да сложи край на конфликта и да уреди отношенията между двете държави. Предложението беше отхвърлено от Сърбия. 
						Политологът Гранит Кастрати каза за SETimes, че един мирен договор ще е добре дошъл, тъй като би сложил край на конфликтния манталитет и у двете страни. 
						"Договорите за мир имат винаги положителната цел да сложат край на даден конфликт и да уредят междудържавните отношения; в случая с Косово и Сърбия подобен договор би сложил край на конфликтното отношение, което съществува и у двете страни", каза Кастрати. 
						Кастрати добави, че един такъв договор може да уреди отношенията между Белград и Прищина. 
						"Прищина и международната общност изразиха нуждата от по-добри отношения; никога не сме си и помисляли, че Сърбия ще признае Косово скоро. Поради тази причина мирният договор трябва да уреди сътрудничеството между Прищина и Белград чрез нестандартни модели, както модела "Източна-Западна Германия", заяви Кастрати. 
						Драган Кръстич, журналист от Северно Косово, казва, че страните по един мирен договор може да бъдат само държави, а Косово не е такава. 
						"В исторически план мирните договори са били подписвани от суверенни и признати държави, каквато Косово не е, и ако Белград подпише подобен договор, това би означавало, че Белград признава Косово като държава", каза Кръстич. 
						Той добавя, че "сегашното споразумение за технически преговори е устойчиво за Прищина и Белград и всеки опит за промяна би означавал промяна на статуквото на преговорите." 
						Мнението на обществеността по отношение на уреждането на преговорите между Косово и Сърбия не е единно. 
						Ахмет Бериша, лекар от Прищина, каза за SETimes, че преди Прищина да подпише мирен договор, Сърбия трябва да се извини за престъпленията, извършени в Косово . 
						"Ако се подпише договор без официално извинение от Сърбия, договорът няма стойност, защото мирът не може да бъде постигнат без прошка. Сърбия се извини на Босна и Херцеговина и на Хърватия, но не и на Косово", каза Бериша. 
						Йелена Богданович, студентка от Грачаница, каза, че Сърбия трябва да намери начин да уважава гражданите си в Косово, но не и да признава Косово за държава. 
						Фатлум Садику, политически коментатор, се съмнява, че може да се стигне до подобен договор. 
						"Един мирен договор е добра идея като цяло, но в този случай е лоша. Косово и Сърбия виждат един в друг врагове; това е реалността и диалогът по основните въпроси не се придвижва напред, като не дава никаква надежда за мирен договор. Догодина Косово и Сърбия влизат в година на избори и никой политик няма да говори за подобна идея, а най-вече за патриотизъм и национализъм, за да спечели гласове."

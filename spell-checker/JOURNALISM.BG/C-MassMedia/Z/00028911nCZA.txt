Сърбия планира по-големи инвестиции в образованието
					08/01/2009
					Повечето училища в Сърбия са построени между двете световни войни и оттогава в тях не са правени подобрения. Правителството обещава повече средства за решаване на проблема.
					От Бояна Милованович за Southeast European Times от Белград -- 08/01/09
 
					 
						
Процентът от бюджета, който Сърбия отделя за образование в момента, е един от най-ниските в Европа. [Гети Имиджис]
						Изоставените училища в Сърбия може накрая да бъдат осъвременени, ако властите изпълнят плановете си да вкарат повече пари в образователната система. Министърът на образованието Жарко Обрадович съобщи, че до края на неговия мандат през 2012 г. иска инвестициите в образованието да бъдат увеличени до 6 % от БВП. 
						"Инвестициите в образованието се равняват на инвестиции в бъдещето. Само ако увеличим бюджетните средства за образование, ще успеем да ускорим развитието на Сърбия и да създадем по-добри условия за живот за всички граждани", заяви Обрадович. 
						По данни на канцеларията на президента на Сърбия по-голямата част от всичките 1 851 начални и средни училища в страната са били построени между двете световни войни. Оттогава те не са модернизирани или обновявани. Всяко четвърто училище е на повече от 60 години, а средната възраст на оборудването е около 42 години. В 25 % от училищата няма отопление, а само 30 % имат библиотеки. 
						Според министерството на младежта и спорта повече от половината от всички сръбски училища не отговарят на стандартите за физкултурни салони и оборудване в тях. 
						Процентът от бюджета, който Сърбия отделя за образование в момента, е един от най-ниските в Европа. Бюджетът за 2008 г. предвиждаше разходите за образование да бъдат в размер на около 3,6 % от общия БВП. Тази сума ще спадне до 3 % през 2009 г., тъй като световната икономическа криза наложи съкращения във всички области на бюджета. За сравнение Босна и Херцеговина инвестира 3,8 % от своя БВП в образование, а Хърватия изразходва около 5 %. 
						Но има и добри новини. Преподавателският състав и условията на труд постепенно се подобряват. До средата на 2009 г. всички училища в страната ще имат достъп до интернет благодарение на договор, подписан миналия месец между министерството на образованието и “Телеком Сърбия”. 
						"Високоскоростният интернет ще увеличи и ускори обмена на информация в областта на образованието и ще повиши грамотността в областта на информатиката," заяви Обрадович след подписването. 
						Статистиката показва, че 41 % от сръбските домакинства имат компютър, а 33 % имат достъп до интернет. Около 52 % от населението използва компютър, а два милиона от тях редовно ползват интернет. 
						В края на миналия месец Обрадович подписа също споразумение с френския посланик в Белград Жан-Франсоа Терал за осигуряване на часове по френски език в сръбските училища. Френският език в момента се преподава като първи чужд език в 50 основни училища и като втори чужд език в 600 училища.

Лайчак призова ЕС отново да насочи вниманието си към БиХ
					04/11/2008
					 
						САРАЕВО, Босна и Херцеговина (БиХ) -- Върховният представител Мирослав Лайчак каза в понеделник (3 ноември), че ЕС трябва отново да насочи вниманието си към БиХ, за да се поправят вредите, нанесени от безотговорните изказвания на политиците на двете автономни области в страната в периода на възстановяване след войната и на перспективите й за интегриране в ЕС. Лайчак се срещна в Лондон с британския министър за Европа Каролайн Флинт и я информира за напредъка, постигнат в осъществяването на петте цели и двете условия, поставени през февруари от Международната направляваща група на Съвета за прилагане на мира. Той посочи, че местните партии не са успели да се договорят по две ключови условия: справедливото и правилно разпределение на държавната собственост и решаването на проблема с конституционния статут на Бръчко. В интервю за "Ройтерс" в понеделник Лайчак отново повтори, че ЕС трябва да предприеме решителни стъпки за предотвратяване на дестабилизация в БиХ.
						Други новини -- Над 12 000 служители от държавни институции в БиХ започнаха в понеделник стачка с искания за по-високо заплащане и по-добри условия на работа. Сред протестиращите е персоналът на различни институции, включително на министерството на отбраната и на босненската Държавна агенция за разследване и охрана (ДАРО). 
						Също в понеделник лидерът на Хърватския демократичен съюз 1990 (ХДС 1990) Божо Любич потвърди, че възнамерява да напусне поста на министър на транспорта и съобщенията. Любич каза, че за това негово решение има и лични, и политически причини, но не навлезе в подробности. (Ройтерс, СВП, Дневни Аваз, Независне Новине, Фена, РТРС, НТВ Хаят - 03/11/08)

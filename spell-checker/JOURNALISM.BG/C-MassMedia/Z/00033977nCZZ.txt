Наука и технологии: Албанските потребители на “Фейсбук” съобщават за нарушения на неприкосновеността на личния живот
					29/03/2010
					Албанска комисия се опитва да защити неприкосновеността на личния живот на потребителите на „Фейсбук”. Още новини от областта на науката и технологиите: в Гърция беше открита стена, която може да се окаже най-старата в света; Румъния получи съмнително отличие.
					 
						
Потребители на “Фейсбук” в Албания се оплакват от нарушаване на неприкосновеността на личния живот. [Гети Имиджис]
						Според Флора Чабей, член на парламентарната комисия за защита на личните данни, албанците се оплакват от нарушаване на неприкосновеността на личния живот в мрежата за социални контакти “Фейсбук”. Чабей посочи на 23 март, че правителството не разполага с достатъчен технологичен капацитет, за да контролира атаките в киберпространството. Въпреки обещаните мерки срещу интернет нарушителите размерът на глобите остава нисък. 
						*** 
						
						Гръцкото министерство на културата съобщи на 23 март, че археолози са открили част от стена, за която се смята, че е на около 23 000 години. Откритието беше направено повече от 25 години след започването на разкопките в пещерата „Теопетра” в Централна Тесалия. Това е най-старото изградено от хора жилище в Гърция и учените смятат, че е възможно да е и най-старото в света. Стената е построена през най-студения период от последния ледников период, което предполага, че е била построена, за да предпазва жителите на пещерата от студа. 
						*** 
						
						Румъния се нарежда на седмо място в публикувания неотдавна списък на най-големите източници на нежелана електронна поща (т.нар. спам) в света според доклад, публикуван в сряда (24 март) от „ПандаЛабс”, компания за изследване на вирусите в интернет. Преди нея са Бразилия, Индия, Виетнам, Южна Корея, САЩ и Русия. Според изследването повечето нежелани имейли се използват за сплашване на получателите или за предлагане на незаконни продукти. 
						*** 
						Мисията на ОССЕ в Прищина обучава косовската полиция да се бори срещу компютърните престъпления, съобщи мисията на 22 март. Обучението ще помогне за справяне с различни престъпления, включително кражби на самоличност, подправяне на кредитни карти и пране на пари. Планира се до края на тази година да се проведат курсове по компютърни престъпления за по-напреднали, както и за съдебни експерти по информационни технологии. 
						*** 
						
						Сръбският парламент прие на 23 март пакет от закони в областта на научното развитие и интелектуалната собственост, които имат за цел да мотивират учените да останат в страната и да намалят изтичането на мозъци. Сред приетото законодателство е и закон за Сръбската академия за изкуствата и науките и нейните активи. 
						*** 
						Американска агенция за международно развитие (USAID) започна в сряда (24 март) програма, която има за цел да подобри електронния достъп за ученици с увреждания в 20 македонски начални училища. Около 200 учители ще бъдат обучени да използват технологията и да работят с деца със специални потребности. През следващите две години американската агенция ще инвестира 150 000 евро в подкрепа на програмата. 
						
						(Различни източници - 22/03/10-29/03/10)

Крачка напред за съдебната независимост в Македония
					21/11/2006
					Македонският Съдебен съвет поема функциите по избирането и отстраняването на съдии -- нещо, което по-рано се вършеше от депутатите в парламента.
					От Марина Стояновска за Southeast European Times от Скопие -- 21/11/06
 
					 
						
"Надявам се, че съдиите, които първи ще упражнят правото да избират членове на съвета, ще изберат най-добрите кандидати," каза министърът на правосъдието Михайло Маневски. [Томислав Георгиев]
						Над 600 съдии в Македония са гласували в сряда (15 ноември) тайно за избора на осем члена на новия Съдебен съвет. Съветът поема функциите по избирането и отстраняването на съдии -- нещо, което по-рано бе под контрола на депутатите. Той ще има също така правомощия да отнема имунитета на съдии и да проверява тяхната работа. 
						С тези промени започна важна част от съдебната реформа в Македония. Двама съдии от държавния Върховен съд -- Васил Гърчев и Бекри Исени -- станаха членове на съвета. Избрани бяха и Боян Ефтимов (Втори първоинстанционен съд в Скопие), Любин Алексиевски (Охридски съд) и Александра Зафировска (Тетовски съд), плюс други трима съдии от апелативни съдилища -- Рушка Папарова (Щипска област) и Мируша Еленовска и Вели Ведат (Скопска област). 
						"Основите на новата съдебна система в Македония се полагат днес," каза министърът на правосъдието Михайло Маневски. "Надявам се, че съдиите, които първи ще упражнят правото да избират членове на съвета, ще изберат най-добрите кандидати." 
						Подготовката за конституирането на съвета се очаква в средата на декември, каза той. 
						"Съдиите, избрани в Съдебния съвет, имат огромна отговорност, тъй като са членове на орган, който трябва да осигурява и гарантира независимостта и суверенитета на съдебната система," каза Рахилка Стойковска, председател на комисията, отговаряща за избора. Тя потвърди, че гласуването за членове на съвета е станало без инциденти и нередности. 
						Трима допълнителни членове на съвета ще бъдат избрани от парламента в открит конкурс, а двама членове, предложени от президента, ще бъдат избрани от депутатите. Министърът на правосъдието и председателят на Върховния съд също са членове на съвета, с което общият им брой става 15. 
						Системата за избор представлява коренна промяна в сравнение с практиката в миналото. По-рано членовете на съдебния съвет се избираха от парламента, което водеше до непрекъснати обвинения в политически пристрастия.

Надпреварата за конкурентноспособност
					03/04/2006
					Сега, когато лидерите на САЩ изразяват тревогата си за това дали страната им ще може да запази конкурентноспособността си, данните сочат, че ЕС изостава в сравнение със САЩ. Като цяло, блокът не е инвестирал необходимите средства за научноизследователска и развойна дейност, а и ръстът на производителността се забавя. Въпреки амбициозните цели на Лисабонския дневен ред, конкретните стъпки към осъществяването им се осуетяват от безкрайни дебати и по-голямата отговорност остава в ръцете на европейските национални правителства. Междувременно и САЩ и ЕС са изправени пред все по-голямото предизвикателство на азиатските икономики; ако перспективите са достатъчно тревожни за американския президент Джордж Буш, то със сигурност е време и Брюксел да се "събуди".
					От Даниел Даяну за Southeast European Times в Букурещ – 03/04/06
 
					 
						
Научноизследователската и развойна дейност представляваше едва 1,93 процента от БВП в страните-членки на ЕС през 2003 г. [Гети Имиджис]
						В обръщението си към нацията напоследък, американският президент Джордж Буш засегна предизвикателствата към конкуретноспособността и изрази загриженост ,че Съединените щати рискуват да изостанат в областта на науката и технологиите. За гражданите на страните от ЕС този тревожен сигнал може да изглежда изненадващ, защото от европейска гледна точка, Съединените щати са доста напред в тази област. Докладът на известния американски научен институт "Конферънс Борд" за 2005 г. показа, че ръстът на производителността в 15-те страни членки на "стария ЕС" е 0,5 на сто в сравнение с 1,8 на сто в Съединените щати (и 1,9 на сто в Япония). За периода 1995-2005 г. годишният ръст на националното производство за всеки работен час в ЕС на 15-те е бил средно 1,4 на сто в сравнение с 2,4 на сто в Съединените щати. 
						 По подобен начин, данните събрани от Европейската комисия (ЕК) в Брюксел също показват, че ЕС изостава от Съединените щати в ключови области. Научноизследователската и развойна дейност (Research and Development- R&amp;D), например, представляваше едва 1,93 на сто от БВП през 2003 г. в сравнение с 2,58 на сто в Съединените щати и 3,15 на сто в Япония. В действителност в страните в ЕС съществува голямо разнообразие по отношение на икономическите резултати, като скандинавските страни изпреварват Съединените щати по отношение на средствата, инвестирани в научноизследователска и развойна дейност. За Швеция, Финландия и Дания тези цифри са над 3 процента. Истината обаче е, че "големите" в ЕС не изразходват толкова, колкото ЕС смята, че би било подходящо, а именно 3 процента от БВП. 
						
Американският президент Джордж Буш изрази тревогата си, че САЩ рискуват да изостанат в областта на науката и технологиите. [Гети Имиджис]
						Амбициозният проект, известен като Лисабонски дневен ред, бе разработен с оглед на резултатите на американски компании и отличния начин, по който американците съчетават академичните изследвания с високите технологии и индустриалните цели. Така например, Европейската комисия предложи да се създаде Европейски институт по технологии, по модел на МИТ в щата Масачусетс. Идеята бе разкритикувана като подход "от върха надолу", извличащ пари и ресурси от алтернативната възможност да се подкрепи научноизследователска дейност на високо ниво чрез Европейски научноизследователски съвет. Всъщност често са възниквали противоречия по отношение на специфичните мерки, целящи осъществяването на Лисабонския дневен ред и голяма част от отговорностите остават в ръцете на националните правителства. Ясно е обаче, че Съединените щати представляват своеобразен стандарт за стратезите и също така е ясно, че ЕС изостава в постигане на целите си, свързани с конкурентноспособността. Равносметката е, че блокът е изправен пред едно растящо предизвикателство. 
						Успехът на скандинавските страни се дължи не само на усилията за научноизследователска и развойна дейност, предприети и от правителствата и от частните компании, но е също така резултат и от гъвкавостта на пазара на стоки и на труд, както и на разумното актуализиране на системата за социални помощи. По-новите страни-членки на ЕС изглежда се справят добре по отношение на ръста на производителността; докладът за 2005 г. на "Конферънс Борд" посочва увеличение с повече от 6 на сто на производителността в тези страни, които разчитат на възможностите си да настигнат останалите. Но, това, разбира се, не е достатъчно. В дългосрочен план демографията и очакваното рязко повишаване на заплатите (според ефекта "Баласа-Самюелсън") рязко ще намалят разликата в растежа, освен ако не се приложат подходящи стратегии. 
						 Ако сравняваме ЕС и Съединените щати, то тогава загрижеността на Буш може да се стори на някои неоправдана. Съществува обаче и един друг фактор, с който трябва да се съобразим: Азия, Китай, Индия и други азиатски икономики все повече се превръщат в източник на конкурентен натиск в глобалната икономика. Тези икономики възприемат бързо модерни технологии и постигат отлични резултати в нововъведенията - забележителните инженерни институти на Индия като тези в Бангалоре, могат да съперничат на най-добрите в западния свят. Учени от Азия все по-често публикуват свои материали в най-известните научни списания, илюстрирайки потенциала на региона да формира дневния ред на изследванията на бъдещето. 
						
Азия, Китай, Индия и други азиатски икономики все повече стават източник на конкурентен натиск в глобалната икономика. [Гети Имиджис]
						Когато включим в общата картина и Азия, ще видим, че Съединените щати и ЕС са изправени през предизвикателства, свързани с конкурентноспособността, макар че естеството на тези предизвикателства е някак различно. За Съединените щати, те изглежда основно са свързани с глобалните стратегически интереси, които на свой ред се влияят от появата на нови глобални сили. За ЕС, те включват влошаваща се демография и кризи в благосъстоянието, както и недостатъчно ресурси за научноизследователска и развойна дейност и трудности в комплексното управление. Има обаче и общ признак: и САЩ и ЕС ще се изправят пред голяма конкуренция от страна на азиатските икономики. 
						Преди двайсет години, глобалната конкуренция бе определена като триъгълник: САЩ-ЕС-Япония. Днес картината не може да се разглежда толково опростено. Развиващата се глобална икономика носи със себе си нови основни конкуренти и промяна в конкурентните йерархии. Ако правителствата и компаниите не проявят прозорливост и не се приспособят към тенденциите да инвестират повече в научноизследователска и развойна дейност и в образованието, вероятно ги очакват болезнени промени. 
						За онези, които смятат, че в световната икономика са важни само "спечелените мачове", не е необходимо "събуждане", за да осъзнаят реалността. Драматичните промени, които се извършват, откриват възможност за взаимоотношения на сътрудничество, но също и за възникване на напрежение. Да вземем например растящата потребност от енергия и основни стоки в Азия, като Китай и Индия са главните потребители, нерешените геополитически кризи в различни части на света (особено в Близкия изток), разпространяването на ядрените оръжия, както и видимите и скрити аспекти на борбата срещу тероризма. Разнообразието на възникващи тенденции сочи пътя към един твърде несигурен свят в бъдеще.

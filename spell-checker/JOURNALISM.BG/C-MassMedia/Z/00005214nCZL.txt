Щайнер посети Македония
28/11/2002
Регионалното сътрудничество е ключов фактор за ефикасната борба срещу организираната престъпност, каза ръководителят на ЮНМИК Михаел Щайнер по време на визитата си в Скопие в сряда (27 ноември). Той изрази повторно подкрепата на ООН за граничното споразумение между Македония и Югославия.
(МИА, Макфакс - 27/11/02)
 
 
Регионалното сътрудничество е ключов фактор за ефикасната борба срещу организираната престъпност, каза ръководителят на ЮНМИК Михаел Щайнер по време на визитата си в Скопие в сряда (27 ноември). Той заяви, че главната цел на неговото посещение е да се потвърдят добрите съседски взаимоотношения с новите власти в Скопие, както и да се активизират общите усилия в борбата с престъпността в региона.
Изразявайки повторно подкрепата на ООН за граничното споразумение между Скопие и Белград, Щайнер подчерта необходимостта от свободно придвижване на хората и приветства решението на македонското правителство да открие два нови гранични пункта с Косово.
По време на визитата, представители на ЮНМИК и македонското министерство на вътрешните работи подписаха двустранно споразумение за сътрудничество между полициите, което ще допринесе за по-ефикасни общи усилия в борбата с организираната престъпност и тероризма. Щайнер уведоми накратко президента Борис Трайковски за усилията на ЮНМИК към по-нататъшна стабилизация на Косово и обсъди възможностите за сътрудничество между неговата администрация и македонските институции.
В Скопие Щайнер се срещна също и с министър-председателя Бранко Цървенковски, неговия заместник Муса Джафери и външния министър Илинка Митрева. Щайнер и Цървенковски обсъдиха търговското сътрудничество и сигурността в региона.
Междувременно, на пресконференция в сряда, представители на НАТО, ЕС и ОССЕ изтъкнаха подкрепата на международната общност в процеса на определяне на границите.
Ирена Гюзелова, говорител на представителя на ЕС в Скопие, каза че споразумението за границата между Югославия и Македония е международно признато и процесът на демаркиране трябва да приключи с физическото й отбелязване.
"Отбелязването на границата трябва да се извърши в стабилна и спокойна атмосфера", каза тя и добави, че ЕС е отпуснал 1 милион евро за финансиране на процеса, въпреки че тези средства още не са преведени.
Говорителят на мисията на НАТО в Скопие Крейг Ратклиф каза, че алиансът и международната общност не виждат отбелязването на границата като "тема, която предизвиква безпокойство".
Според други новини от сряда, областният съд в Скопие отмени гаранцията срещу бившия лидер на Армията за национално освобождение Али Ахмети и 34 други лица, обвинени във връзка с миналогодишния бунт. Представител на съда обяви, че в резултат на решението на правителството да предаде пет от случаите за обвинения в жестокост на Трибунала на ООН за военни престъпления в Хага, местните власти вече нямат пълномощия върху разследването.

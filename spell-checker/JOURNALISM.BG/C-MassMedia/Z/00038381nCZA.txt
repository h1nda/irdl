Според „Фридъм Хаус” свободата на медиите по света непрекъснато се влошава
					03/05/2011
					Миналата година Турция е била сред осемте страни със "значителен спад в свободата на медиите".
					(Balkans.com - 03/05/11; Уебсайт на Фридъм Хаус, РСЕ/РС, Гласът на Америка, Albeu.com, Dnevnik.bg - 02/05/11)
 
					 
						
Турция е регистрирала "значителен спад", според ново проучване. [Ройтерс]
						Достъпът до свободни и независими медии е продължил да се влошава в целия свят през 2010 г. и е достигнал най-ниската си точка за повече от десетилетие, се казва в доклад на американската правозащитна организация "Фридъм Хаус", публикуван в понеделник (2 май), в навечерието на Световния ден на свободата на медиите. 
						Една от основните констатации на проучването е, че "само 15 % от световното население - или един от всеки шест души - живее в страни, където отразяването на политическите новини е развито, сигурността на журналистите е гарантирана, намесата на държавата в работите на медиите е минимална и медиите не са подложени на потискащ, правен или икономически натиск." 
						Докато Гвинея, Нигер и Молдова са посочени като страни, показали "впечатляващи първи крачки" през 2010 г., налице е "значителен спад в свободата на медиите" в други осем, между които Египет, Хондурас, Унгария, Мексико, Южна Корея, Тайланд, Турция и Украйна. 
						В доклада се отбелязва и нарастване на насилието и физическия тормоз срещу пресата. 
						"В страна, в която журналистите не могат да отразяват свободно, без страх от намеса на правителството или други фактори, има малка надежда да се постигне или поддържа истинска демокрация," каза изпълнителният директор на "Фридъм Хаус" Дейвид Дж. Креймър. 
						Докладът дава оценка на равнището на медийна свобода в 196 страни и територии по света въз основа на 23 методологични въпроса. На базата на оценките им - от 0 (най-висока) до 100 (най-ниска) - страните са класирани като "свободни" (1-30 точки), "частично свободни" (31-60 точки) или "несвободни" (61-100 точки). 
						Шестдесет и осем страни, или 35 % от всички включени в изследването миналата година, са класифицирани като "свободни". С най-добра оценка от десет точки Финландия оглавява индекса на правозащитната организация за свобода на медиите за 2011 г. Норвегия и Швеция си поделят второто място с по 11 точки. Само две страни от Югоизточна Европа (ЮИЕ) са класирани в тази група. 
						Въз основа на своите 22 точки Кипър е класиран на 36 място заедно с Литва, Малта и Словакия. Гърция, Гаяна, Унгария и Самоа, с по 30 точки, си поделят 65-ото място в индекса за 2011 г. 
						Всички останали 11 страни от ЮИЕ са класирани между 65 "частично свободни" страни, или 33 % от всичките 196 изследвани миналата година държави. 
						Сърбия се е представила най-добре сред страните от региона. С оценка от 33 точки, по-добра в сравнение с миналогодишните 35, тя си поделя 72-рото място с Бенин и ЮАР. 
						България, Източен Тимор и Индия си поделят 77-ото място, следвани от Черна гора на 80-о. Хърватия е на 85-о заедно с Буркина Фасо. Румъния я следва на 87-о място заедно с Ел Салвадор. Босна и Херцеговина (БиХ) и Македония са класирани на 96-о място заедно с Коморите, Лесото и Танзания, а Албания си поделя 102-рото място с Малдивите. Косово е наравно с Аржентина на 104-то, а Турция е поставена на 112-о място с Бангладеш, Конго, Кения, Сенегал и Уганда. Молдова се е представила най-зле сред страните от ЮИЕ. Тя е класирана на 118-о място в света заедно с Грузия и Малави. 
						Албания, БиХ, България и Черна гора са получили същите оценки като миналата година, докато Хърватия, Македония и Турция са получили оценки, с една до три точки по-ниски от тези за 2010 г. Румъния и Косово са подобрили оценките си съответно с една и две точки, а новата оценка от 55 точки на Молдова е с десет точки по-добра от миналогодишната.

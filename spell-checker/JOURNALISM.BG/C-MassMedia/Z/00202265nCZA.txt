Сърби и македонци пресичат масово границите
					19/01/2012
					Заради началото на Европейското първенство по хандбал сърби и македонци пресичат границите само с биометрични лични карти.
					От Биляна Пекушич и Клаудия Лутовска за Southeast European Times от Белград и Скопие -- 19/01/12 
 
					 
						
Сърби и македонци вече могат да пресичат общата граница без паспорти. [Архив]
						Продължаващото две седмици Европейско първенство по хандбал започна в неделя (15 януари) в Сърбия със специални облаги за македонците - те можеха да влизат в Сърбия без паспорти. 
						Прилагането на споразумението, постигнато между вътрешните министри Ивица Дачич и Гордана Янкулоска през октомври, означава, че сръбско-македонската граница може да бъде преминавана от граждани, които покажат своята биометрична лична карта. 
						Въпреки че договорът не е ратифициран от парламентите на двете държави, "ние решихме да ускорим прилагането му, за да е по-лесно за гражданите на Македония да идват на мачовете", заяви сръбският вътрешен министър Ивица Дачич за SETimes. 
						"През първите два дни [на облекчените изисквания] повече от 300 000 македонци са влезли [в Сърбия] без паспорт", заяви Янкулоска за SETimes. 
						Представители на македонската гранична полиция ще бъдат на разположение, за да помагат на сръбските си колеги. 
						Три допълнителни ленти на граничните пунктове са отворени за напускане на Македония и една допълнителна лента за влизане в Сърбия през тези седмици, каза пред репортери Янкулоска. 
						През 2011 г. 3,5 млн. сръбски граждани са преминали общата граница с Македония. Очаква се през тази година броят им да се увеличи заради облекчените изисквания. 
						"Веднага щом прочетохме новината, с жена ми решихме тази година да отидем на почивка в Македония, на красивото им Охридско езеро", каза за SETimes пенсионерът от Белград Борислав Тахирович. 
						Опростената процедура по границите се очаква също така да улесни съвместните инфраструктурни проекти между двете държави, като Коридор 10 и изграждането на петролопровода Ниш-Скопие. 
						За Драгиша Симонович, сърбин, който живее в Битоля, Македония, възможността за преминаване на границата без паспорт е страхотна новина. 
						"Нямах възможност да сменя паспорта си с биометричен, но сега [дори и без него] мога да отида на гости на брат ми в Сърбия", каза Симонович за SETimes. 
						Все пак тези, които преминават границата, трябва да платят, за да влязат - македонците плащат между 60 и 90 евро, в зависимост от размерите на автомобила си, докато сърбите плащат 20 евро. 
						Дачич посочи освен това стремежа на Хърватия и Албания да подпишат договор, позволяващ реципрочно движение на гражданите от региона без паспорти, което да направи Западните Балкани нещо като "мини Шенген". 
						Сърбия от години има договор с Босна и Херцеговина за "преминаване без паспорт" и подписа през декември 2011 г. такъв и с Косово. 
						Нарастващата тенденция беше подчертана на заседанието на Адриатическата харта през декември 2011 г. в Тирана, където Албания, Македония и Черна гора подписаха споразумение, позволяващо на техните граждани да пътуват от една държава в друга с биометрични лични карти. Договорът все още очаква ратифициране.

Украйна се опитва да спре течовете в Чернобил
					19/04/2011
					Радиацията, която изтича през пукнатини в сегашната обвивка, трябва да бъде спряна, казват експерти.
					(Европа, Euobserver, EurActiv, Информационна агенция ФОКУС, Nature.com, Би Би Си, Ей Би Си Нюз, ТВНЗ, ИТАР-ТАСС - 19/04/11; РСЕ/РС, Гласът на Америка, Дойче Веле - 18/04/11) 
 
					 
						
Украйна търси международни средства за ремонт на изпускащия радиация реактор в Чернобил. [Ройтерс]
						Във вторник (9 април), по време на донорска конференция в Киев, Украйна набра стотици милиони евро за изграждане на нова защитна обвивка над останките от избухналия реактор в АЕЦ "Чернобил". 
						Въпреки че обещаните средства, възлизащи общо на 550 млн. евро, не достигнаха сумата от 740 млн. евро, която е нужна на страната за защитната обвивка и други свързани проекти, председателят на Европейската комисия (ЕК) Жозе Мануел Барозу определи срещата като успешна. 
						Експертите казват, че за да се спре изтичането на радиация през пукнатините и дупките в железобетонния саркофаг, изграден набързо след експлозията и стопяването на реактор 4 в атомната централа на 26 април 1986 г., трябва да се построи нова защитна обвивка. 
						Гигантската куполообразна конструкция, която ще бъде спусната върху повредения реактор на 110 км северно от Киев, ще бъде с височина над 100 м, широчина 250 м и дължина 160 м и ще запечата останките от съоръжението поне до края на века. Този и всички останали по-важни проекти в Чернобил се очаква да бъдат завършени до 2015 г. 
						Конференцията от вторник беляза началото на седмицата на възпоминания в Украйна на 25-ата годишнина от най-голямата ядрена катастрофа в историята, виновна за смъртта на хиляди хора, макар че истинският брой на жертвите остава неясен и предмет на горещи дебати. 
						В речта си по повод откриването на срещата, на която присъстваха официални представители на повече от 40 страни и международни организации, украинският президент Виктор Янукович каза, че десетилетия ще изминат, докато страната му се справи с наследството от катастрофата през 1986 г. 
						"Нещастието в АЕЦ "Чернобил" нанесе на Украйна дълбока рана, с която тя ще трябва да се справя много години напред," е казал той, цитиран от медиите. "Нито Украйна, нито световната общност имат правото да се отказват от търсенето на отговори на въпросите, които "Чернобил" ни постави," добави той. 
						Янукович каза, че правителството на Украйна ще предостави 29 млн. евро, освен предложените от донорите 550 млн. евро, включително около 110 млн. евро от ЕС. 
						В изказване за медиите след срещата Барозу каза, че 27-членният блок е най-големият донор в усилията за почистване на Чернобил, като досега е допринесъл с четвърт от средствата, които са били необходими непосредствено след катастрофата, както и с 470 млн. евро за проекти по безопасност и социални проекти. 
						"Днес имам честта да обявя допълнително обещани от Комисията около 110 млн. евро," каза той. 
						Председателят на ЕК каза, че когато става дума за ядрена безопасност, трябва да бъдат извлечени "допълнителни поуки", но не спомена неотдавнашните инциденти в АЕЦ "Фукушима" в Япония. 
						"Тъй както "Чернобил" е ярък пример, че ядрените рискове не спират пред нашите граници, така и нашата отговорност и солидарност също не трябва да спират пред нашите граници," подчерта Барозу. 
						Григор Стоичков, бивш висш функционер на управляващата по онова време в България комунистическа партия, каза по-рано тази година, че научил за експлозията в Чернобил на 2 май, ден след масова манифестация по случай Деня на труда в София. 
						"Министърът на здравеопазването ме повика да ми каже, че сме получили информация от [Международната агенция по атомна енергия във] Виена за катастрофата в Чернобил," каза Стоичков в интервю през януари. Информацията, твърди той, внушавала, че "радиацията е незначителна" и че било безопасно да се консумират плодове и зеленчуци, след като бъдат добре измити. 
						Това бе и основният съвет, който българите получиха тогава.

Наука и технологии: В Сърбия отпразнуваха годишнината от рождението на Никола Тесла
					16/07/2007
					Празненства в Белград в чест на изобретателя, физика и инженера Никола Тесла. Още в новините от областта на науката и технологиите от седмицата: международна конференция на учени, занимаващи се с въпросите на геноцида, се проведе в Илиджа, Босна и Херцеговина; ЕС ще предостави 3,6 млн. евро на България за проекти в областта на информационните и комуникационните технологии. 
					 
						
Сърбите честват 150-ата годишнина от рождението на изобретателя, физика и инженера Никола Тесла. [Гети Имиджис]
						Фонтан във формата на оригинална помпа, патентована от Никола Тесла през 1913 г., бе открит в Белград в петък (13 юли) в рамките на тържествата по случай 150-ата годишнина от рождението на изобретателя, физика и инженера, роден в Сърбия. Радомир Наумов, председател на организационния комитет, изтъкна многостранния принос на Тесла за развитието на науката. 
						*** 
						Международна конференция "Нанонауки и нанотехнологии 07" ще се проведе в Аристотелевия университет в Солун, Гърция, от понеделник (16 юли) до сряда. Водещи гръцки и чуждестранни учени и експерти ще обсъдят редица въпроси, свързани с нанонауките, нанотехнологиите и резултатите от изследванията. 
						*** 
						Седмата среща на Международната асоциация на учените, занимаващи се с въпросите на геноцида, се проведе в Илиджа, Босна и Херцеговина, на 9 юли. Конференцията се съсредоточи върху ранните предупредителни сигнали за геноцид, изследването и предотвратяването на геноцида. Домакин на срещата бе Изследователският институт за престъпления срещу човечеството и международното право към Университета в Сараево. 
						 *** 
						
Хърватската академия на науките и изкуствата (ХАНИ) ще отдели тази година над 151 000 евро за 72 различни проекта, се казва в официално съобщение на ХАНИ от 11 юли. Повечето проекти са свързани с организирането на научни форуми и изследователска работа. 
						*** 
						ЕС ще предостави 3,6 млн. евро за насърчаване на използването на информационни и комуникационни технологии (ИКТ) в България, каза миналата седмица председателят на българската Държавна агенция за информационни технологии и съобщения Димитър Станчев. Средствата ще бъдат предоставени по Рамковата програма на ЕС за конкурентоспособност и иновации през периода до 2013 г. 
						*** 
						
Tурският министър на културата и туризма Атила Коч съобщи на 9 юли, че около 88 % от 192 552 оригинални отомански турски ръкописи са архивирани и могат да се видят на интернетсайтовете на турското правителство и Националната библиотека. Това стана възможно благодарение на проекта "Онлайн достъп до ръкописите". 
						
 (Различни източници – 09/07/07-16/07/07)

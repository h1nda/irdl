Процесът срещу Милошевич е отложен до 12 октомври
					16/09/2004
					 
						ХАГА, Холандия -- Трибуналът на ООН за военни престъпления взе решение в сряда (15 септември) да отложи процеса срещу Слободан Милошевич до 12 октомври, за да даде време на адвокатите да се подготвят. Британският служебен защитник Стивън Кей заяви пред съда, че не получава никакво съдействие от страна на ответника и че е необходимо да установи връзка със свидетели, за да уреди явяването им пред съдебния състав. Той заяви също така, че 20 от общо 23 свидетели, към които се е обърнал, са отказали да дават показания. Милошевич, който отказва да признае легитимността както на съда, така и на собствените си адвокати, отрече да е повлиял на решението на свидетелите.
						Други новини: В сряда Хърватия протестира срещу отказа на трибунала на ООН да освободи под гаранция двама хърватски генерали. Премиерът Иво Санадер заяви в парламента, че кабинетът му ще продължи опитите за освобождаване под гаранция на Иван Чермак и Младен Маркач. Президентът Стипе Месич заяви по-късно, че му било обяснено, че отказът на съда се дължал на факта, че другият основен заподозрян, генерал Анте Готовина, е все още на свобода. (Б92 - 16/09/04; Ройтерс, АП, АФП, Уеб-сайт на ООН, Танюг - 15/09/04)

Заподозрените от „Ергенекон” ще бъдат съдени в Турция
					29/07/2008
					Шокиращите обвинения в подкрепяното от правителството разследване означават, че групата от армейски офицери в оставка, мафиотски фигури, учени, политици и журналисти може да бъде обвинена в планиране на многобройни убийства и бомбени атентати. Истанбулски съд ще гледа делото през октомври. 
					От Айхан Шимшек за Southeast European Times -- 29/07/08
 
					 
						
О.р. бригаден генерал Вели Кючюк може да бъде обвинен в даване на заповеди за няколко убийства. [AФП]
						След продължило 13 месеца разследване прокуратурата издаде в петък (25 юли) обвинителния акт срещу „Ергенекон”, дълъг 2 455 страници. 13-и състав на Истанбулския съд за тежки престъпления се съгласи да гледа делото. Поради големия обем на обвиненията процесът ще започне през октомври. Според наблюдатели той ще продължи месеци.
						В обвинителния акт са изброени обвинения срещу 86 заподозрени, включително армейски офицери в оставка, мафиоти, учени и политици. Обвинения са повдигнати и срещу писатели и журналисти, включително отявлени критици на управляващата проислямистка Партия на справедливостта и развитието (ПСР). В обвинителния акт накратко се споменава за други 20 заподозрени, задържани в началото на юли, включително генералите с четири звезди от резерва Хуршит Толон и Сенер Еруйгур. Според наблюдатели срещу генералите ще бъде издаден друг обвинителен акт за предполагаем заговор за сваляне на правителството на ПСР. 
						Според твърденията заподозрените са основали „терористична организация”, чиято основна цел е била да се превърне в „сенчеста паралелна държава” в Турция. Прокурорите не посочват техния предполагаем ръководител, но подозираният като номер две в групата, о.р. бригаден генерал Вели Кючюк, може да бъде обвинен в даване на заповеди за много убийства и нападения – включително миналогодишната престрелка в Държавния съвет и нападението с ръчна граната срещу централата на светския всекидневник „Джумхуриет” в Истанбул. 
						Според прокурорите някои неразкрити убийства от миналото десетилетие са свързани с Кючюк и „Ергенекон”. Съгласно обвинителния акт между тях са убийствата на някои прокюрдски активисти, на писателя Неджип Хаблемитоглу през 2002 г., на бизнесмена Йоздемир Сабанджъ през 1995 г. и на бившия генерал от жандармерията Ешреф Билтис през 1993 г. 
						Според обвиненията членовете на групата са обсъждали убийството на премиера Реджеп Тайип Ердоган, началника на генералния щаб Яшар Буюканът и турския романист и лауреат на Нобелова награда за мир Орхан Памук, се казва в обвинителния акт. Предполагаемата цел е била да се предизвика хаос и военен преврат за сваляне на правителството на ПСР. 
						Групата „Ергенекон” според обвиненията е имала връзки с други терористични групи като марксистко-ленинистката ПКК и ислямистката турска „Хизбула”. 
						Прокурорите твърдят, че освен оперативно звено за ветерани от армията групата е имала и други звена, които са имали за цел да контролират НПО, медиите и бюрокрацията. 
						Постоянният сътрудник на всекидневника „Милиет” Хасан Джемал заяви, че съдебният процес би бил повратна точка за демокрацията и върховенството на закона. „Не знам какъв ще бъде краят на този процес. Но завеждането на това съдебно дело само по себе си е важна повратна точка," писа той в своята рубрика. 
						Халук Шахин от в. „Радикал” обаче разкритикува заблуждаващата информация в медиите. Той каза, че макар че обвинителният акт съдържа сериозни доказателства за престъпни дейности, той включва и обвинения, които са неясни и несъстоятелни.
						"Сега съдът ще трябва да направи разграничение между членовете на терористична организация, ако такава съществува, и онези писатели и мислители, които са в опозиция,” каза Шахин.

В Хага започна процесът срещу обвиняемите по случая в Сребреница
15/05/2003
Трима души са изправени пред съда във връзка с най-жестоките масови екзекуции след Втората световна война. Показанията на четвъртия обвиняем -- Момир Николич, който миналата седмица се призна за виновен по един пункт за престъпления срещу човечеството -- могат да се окажат решаващи.
(АП, AФП, Би Би Си, Ройтерс, Гласът на Америка, Бюлетин на ООН - 14/05/03; Международен трибунал за военните престъпления в бивша Югославия)
 
 
В сряда (14 май) в Трибунала на ООН за военните престъпления в Хага започна процесът срещу трима бивши офицери от босненско-сръбската армия, обвинени за участие в избиването на хиляди босненски мюсюлмани в Сребреница през юли 1995 г. Срещу Видое Благоевич, Драган Обренович и Драган Йокич са повдигнати обвинения за престъпления срещу човечеството и нарушаване на законите и обичаите на войната.
Двама от тях -- Благоевич и Обренович -- заемаха висши командни постове във военните бригади в Братунац и Зворник, които участваха в завземането на града, който бе убежище за безопасност на ООН, и в последвалите екзекуции. Очаква се да им бъдат предявени допълнителни обвинения за участие в извършване на геноцид.
Тримата се обявиха за невинни по отношение на всички обвинения, повдигнати от прокурорите на ООН, и обвиниха за зверствата техните началници и подчинените им. Ако бъдат осъдени, тях ги очаква доживотен затвор
"Обвиняемите и командваните от тях войници имат абсолютна вина за провеждането на унищожителната операция и нито един от тях не прояви сила на характера или кураж, за да каже "не" и да се откаже да участва", заяви във встъпителната си реч прокурорът Питър Макклоски.
Разстрелите в Сребреница се считат за най-големите зверства в европейската история след Втората световна война. Макклоски ги нарече "Босненския геноцид".
Под ръководството на ген. Ратко Младич босненско-сръбската армия проведе в началото на юли 1955г.атака срещу анклава Сребреница, който по това време бе убежище за безопасност на ООН под защитата на леко въоръжени холандски умиротворителни части. След завладяването на града войските на Младич екзекутираха общо над 7000 мъже и момчета мюсюлмани на възраст между 16 и 60 години и заровиха телата им в масови гробове.
"Мъжете бяха отделени от техните жени и деца, от техните семейства. Документите им за самоличност и личните им вещи бяха струпани накуп. Беше ясно, че тези хора не ги очаква нищо друго освен убийство", заяви Макклоски в обвинителната си реч, като показа веществени доказателства и записи на засечени комуникации.
Първоначално общото обвинение включваше четвърти офицер от бившата босненско-сръбска армия - Момир Николич. В неочакван ход миналата седмица той се призна за виновен по един пункт за престъпления срещу човечеството и се съгласи да свидетелства срещу останалите обвиняеми. В замяна на това съдът оттегли другите обвинения, в т. ч. за геноцид.
Николич даде показания, че разстрелите са били част от планирана операция, в която той е играел координираща и контролираща роля. Той също така потвърди, че са били убити над 7000 мъже и момчета.
Неговите показания могат да подсилят делата и срещу останалите обвиняеми по случая Сребреница, включително Младич, Радован Караджич и бившия президент на Югославия Слободан Милошевич.

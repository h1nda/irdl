Победата вероятно пак ще се усмихне на Джуканович
					26/03/2009
					След изборите в неделя Черна гора може да се окаже страната с най-дълго управлявалата партия в региона.
					От Неделко Рудович за Southeast European Times от Подгорица -- 26/03/09
 
					 
						
Социологически проучвания сочат, че управляващата Демократична партия на социалистите (ДПС) вероятно ще спечели изборите в края на седмицата. [Гети Имиджис] 
						Според социологически проучвания Демократичната партия на социалистите (ДПС) на премиера Мило Джуканович, която е на власт от зората на демокрацията през 1991 г., ще спечели нов четиригодишен мандат. Неспособността на опозицията да сформира коалиция вероятно ще опрости задачата на ДПС. 
						Заедно с по-малкия си коалиционен партньор – Социалдемократическата партия (СДП) на Ранко Кривокапич – и с подкрепата на партиите на националните малцинства – Партията на бошнаците и Хърватска гражданска инициатива – ДПС е уверена в убедителната си победа. Тя обещава на избирателите бърза евроинтеграция, големи инвестиции в инфраструктурата и по-висок жизнен стандарт.
						Според данните на Центъра за демокрация и човешки права, публикувани миналата седмица, коалицията на Джуканович има 51,5 % от гласовете. От 15-те опозиционни партии най-близко до ДПС е Социалистическата народна партия (СНП) на Сърджан Милич, но само със 17 %. 
						Козът на ДПС е нейният харизматичен знаменосец, Джуканович. 
						"ДПС ще ... отправи ясно послание към своите опоненти,” каза той на предизборен митинг, „че ние ... имаме волята да поемем отговорност за сигурността и просперитета на Черна гора и за политика, която ще ни отведе безопасно до нашата европейска дестинация.” 
						ДПС и нейният лидер набраха сила едва след референдума за независимост през май 2006 г. Управляващата партия твърди, че само тя може да спаси Черна гора от глобалната икономическа криза.
						Според медийни репортажи от миналия месец правителството обмисля дали да закрие 30 000 работни места от публичния сектор. В репортажи от събота (21 март) се казва, че заводът за алуминий КАП, най-големият износител на страната, е застрашен от закриване след резкия спад на цените на алуминия.
						ДПС обещава да се бори с икономическата криза с амбициозни инфраструктурни проекти, като строителството на магистрала Север-Юг, и чрез щедро инвестиране в областта на туризма и енергетиката. 
						Опозицията обаче предупреждава за опасността от окопаване на ДПС като управляваща партия и излагането на Черна гора на риска от корупция и организирана престъпност. Миналият октомври италиански прокурори обвиниха седем приближени на Джуканович и седем италианци в контрабанда на цигари. 
						Такива предупреждения отправят партията на Андрия Мандич „Нова сръбска демокрация” (подкрепяна според проучванията от 12 %) и Движението за промени на Небойша Медоевич (с 6,3 % според проучванията). Мандич и Медоевич уверяват също обществеността, че имат свои собствени целебни средства за болежките на Черна гора, зависима от вноса икономика, докато СНП на Милич настоява за социални грижи за най-уязвимите граждани на страната. 
						Всички други опозиционни партии са в дъното на социологическите рейтинги и нямат възможността да съберат необходимия брой гласове, за да спечелят места в парламента, или са прекалено малки, за да хранят подобна надежда. Партиите трябва да имат между 10 000 и 13 000 гласа, за да спечелят места в парламента на страна, където регистрираните избиратели са около 500 000.

Русия и Гърция засилват енергийните си връзки 
					19/12/2007
					 
						МОСКВА, Русия -- Във вторник (18 декември) президентът Владимир Путин и гостуващият в страната гръцки министър-председател Костас Караманлис похвалиха настоящото ниво на двустранните отношения и обещаха да задълбочат връзките в областта на енергетиката. Путин подчерта своята положителна оценка за приноса на Гърция в укрепването на връзките между Русия и ЕС и по-късно обяви, че Гърция е заинтересована от удвояване на своя внос на руски природен газ. "За да се увеличат обемите, има необходимост от допълнителни транспортни възможности", каза той, имайки предвид новия тръбопровод за доставка на газ под Черно море, наречен "Южен поток". По време на визитата на Караманлис бе подписан и отделен протокол за проекта за нефтопровод Бургас-Александруполис. 
						Междувременно в Гърция адвокатите, медицинският персонал, фармацевтите, инженерите и журналистите започнаха във вторник 24-часова предупредителна стачка, продължение на протестите от миналата седмица срещу плановете на правителството за реформа на пенсионната система. Профсъюзите планират друга предупредителна стачка в четвъртък. (Катимерини - 19/12/07; АНА-МПА, МИА, A1, Нафтемпорики, ИТАР-ТАСС, Синхуа, РИА Новости, Москоу Таймс, Прайм-ТАСС, ДПА - 18/12/07)

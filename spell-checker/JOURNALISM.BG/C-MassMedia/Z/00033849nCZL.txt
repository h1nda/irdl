Гърция призова ЕС да приеме механизъм за помощ
					19/03/2010
					 
						БРЮКСЕЛ, Белгия -- Гръцкият премиер Георгиос Папандреу призовава лидерите на ЕС да приемат финансов механизъм за неговата страна, когато се срещнат следващата седмица. Срещата на върха на ЕС започва в Брюксел в четвъртък, като първа точка от дневния ред ще бъде кризата с дълга на Гърция. "Не търся финансови средства, но искам да видя инструмент на масата - заем, който ще бъде достатъчен, за да гарантира, че спредовете и спекулантите ще се оттеглят", заяви Папандреу пред комисия на Европарламента в четвъртък (18 март). В сряда той не изключи възможността за търсене на помощ от МВФ, ако е необходимо.
						В Гърция шофьорите на таксита и собствениците на бензиностанции започнаха 24-часова стачка в четвъртък срещу планираните реформи, които ще ги задължат да издават квитанции за ДДС за клиенти. Данните за безработицата, публикувани в четвъртък, показаха, че безработицата през четвъртото тримесечие на 2009 г. е достигнала 10,3% в сравнение със 7,9 % преди една година. (AФП, Блумбърг, AП, Файненшъл Таймс - 18/03/10)

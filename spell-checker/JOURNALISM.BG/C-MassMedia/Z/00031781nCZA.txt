Ученици в Черна гора протестират срещу решение на местен съвет
					28/09/2009
					За първи път от 1968 г. гимназистите в Черна гора масово отказват да посещават учебните занятия.
					От Марина Роганович за Southeast European Times от Подгорица - 28/09/09
 
					 
						
Ученици протестират пред гимназията в Цетине. [Марина Роганович/SETimes]
						Учениците от гимназията в Цетине не са стъпвали в училището, откакто то отвори врати за новата учебна година на 1 септември. Те протестират срещу решението на местния съвет по образование да отмени назначаването Миомир Джуришич за директор за пета поредна година. 
						В основата на спора е процесът на назначаване, който бе опорочен от бюрократични разправии с политически и вероятно дори религиозни оттенъци. 
						Според Джуришич до тази ситуация се е стигнало след поредица от събития, които са започнали веднага след края на последния му едногодишен мандат. "На 26 юни един от членовете, който възнамеряваше да гласува за мен, напусна съвета. Той беше заменен, но така или иначе на 1 юли бях избран с четири срещу три гласа", обяснява той. 
						Опонентът на Джуришич за директорския пост, който е преподавател в училището, подава жалба в министерството на образованието и науката, което все още не е одобрило назначението. 
						Дни по-късно член на съвета, който е гласувал за Джуришич, е заменен от министерството. Уволненият член на съвета подава жалба в административния съд, в която твърди, че отстраняването й е незаконно. Според нея подобно действие може да бъде извършено със съдебна заповед. 
						На следващото заседание на съвета участват както членът на съвета, така и назначеното на нейно място лице. Председателят на съвета и друг член предпочитат да подадат оставка, вместо да допуснат назначеният от министерството заместник да гласува за назначаването на Джуришич. 
						Оттогава министерството е назначило двама души на освободените позиции в съвета. Не е проведен нов избор, но е назначен временен директор. 
						На 17 септември министърът на образованието и науката Сретен Шкулетич заяви пред медиите: "Не мисля, че [учениците] имат някаква причина да протестират. Те съвсем скоро ще имат директор след провеждането на съответната процедура." Джуришич помоли учениците да прекратят протеста и да посещават учебните занятия, но протестиращите упорито настояват, че няма да ходят на училище, докато Джуришич не бъде върнат на директорския пост. 
						"Гордея се с това, което правим", казва Мина Новалич, ученичка в престижното училище. "Няма да допуснем тези манипулации. Ще се борим за правата си и ще победим." 
						В отворено писмо, публикувано в броя от 19 септември на най-големия всекидневник в Черна гора, "Виести", кметът на Цетине Милован Янкович посочва, че са замесени и други фактори. 
						Той твърди, че Марко Йокич, заместник-министър на образованието и науката, му казал в телефонен разговор, че Джуришич не може да заема директорския пост заради "предполагаемите му срещи с Амфилохие Радович [главата на Сръбската православна църква в Черна гора]." 
						Янкович е член на управляващата в страната Демократична партия на социалистите. Йокич отрече твърдението. 
						На 20 септември родители на ученици публикуваха във „Виести” отворено писмо до министъра. "Господин министър, ние имаме глас и чуваме и виждаме. Политиката няма място на училищната скамейка", се казва в писмото. 
						Учениците от гимназиите в Подгорица напуснаха училищата на 21 септември и проведоха улично шествие в подкрепа на учениците от Цетине. "Ние ги подкрепяме, защото не става въпрос само за техните права, а за правата на всички нас, и това може да се случи навсякъде", казва Анджа Йоветич, една от протестиращите ученички. Учениците от Подгорица се върнаха в учебните стаи след демонстрацията.

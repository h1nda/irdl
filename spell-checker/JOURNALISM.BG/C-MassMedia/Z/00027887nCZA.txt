Губещата петролна индустрия на БиХ зависи от чуждестранни фирми
					29/09/2008
					Последните събития в петролния сектор на Босна и Херцеговина подчертават продължаващата зависимост на страната от чуждестранни производители, преследващи собствени цели.
					От Юсуф Рамаданович за Southeast European Times от Сараево – 29/09/08
 
					 
						
Босненските петролни рафинерии работят на загуба. [ЕС]
						Въпреки привидно благоприятното положение на Босна и Херцеговина (БиХ), що се отнася до петрола, страната се оказва уязвима от ценови удари и прищевки на чуждестранни производители. 
						Въпреки увеличаващите се цени на енергията петролното дружество на БиХ “Енергопетрол” все пак загуби 1,75 млн. евро през първите шест месеца на 2008 г. Освен това хърватският петролен гигант ИНА от две години е мажоритарен собственик на "Енергопетрол”, което свидетелства за чуждестранното влияние върху петролната индустрия на БиХ. 
						Въпреки че капацитетът на рафинериите в страната е значителен, като рафинерията “Босански Брод” има капацитет да преработва 4 млн. тона годишно, държавата е напълно зависима от вноса на петрол и колебанията в доставките и цените. Немалките местни залежи от 876-те кладенеца за изпомпване на нефт от земята не успяха да предпазят шофьорите и заводите в страната от някои от най-високите цени за енергия в Европа. 
						Протакането на Русия да увеличи производството на “Босански Брод” допълнително допринесе за несигурността и нерентабилността на тази индустрия, която би трябвало да бъде много печеливша. Повече от година и половина, след като през февруари 2007 г. Република Сръбска (РС) финализира продажбата на двете рафинерии и на дистрибуторската компания на БиХ на руската фирма "Зарубежнефт", и трите дружества работят на загуба. По-голямата от двете рафинерии, пострадалата от войната “Босански Брод”, работи на непълен режим с едва 1 500 работници вместо с редовния щат от 8 000. Само нейните загубите за 2007 г. са 32 млн. евро, а до момента за 2008 г. те са 7 млн. евро. 
						Бездействието на Москва унижи премиера на Република Сръбска Милорад Додик, който цени сътрудничеството с поддържащата приятелски отношения със Сърбия Русия. Той посети руската столица два пъти през август, за да иска от “Зарубежнефт” да съживи “Босански Брод”. Според пресата и министъра на икономиката на РС Слободан Пухалач пълният производствен капацитет там ще бъде възстановен в началото на октомври. 
						Икономистът Мишо Бъркич обяснява мудността на "Зарубежнефт". "Руснаците купуват компании в Югоизточна Европа не за да започнат да ги експлоатират, а просто за да ги измъкнат от ръцете на западните им конкуренти," казва той.

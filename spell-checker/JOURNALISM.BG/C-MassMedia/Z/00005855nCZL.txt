Полицейската мисия на ЕС продължава внезапните си проверки из нощните клубове в БиХ
14/02/2003
Полицейската мисия на ЕС продължава работата си по програмата на ООН за разбиване на бордеи, надявайки се тези акции да направят по-успешни полицейските разследвания и да подобрят сътрудничеството между отделните полицейски служби в Босна и Херцеговина.
Бет Кампшрор за Southeast European Times от Сараево - 13/02/03
 
 
През последния месец босненската полиция извърши 47 внезапни проверки на нощни клубове под наблюдението на Полицейската мисия на ЕС в Босна и Херцеговина (ПМЕС), с което отправи предупреждение към всички престъпници, участващи в бизнеса с нощни клубове в Босна и Херцеговина (БиХ), че трябва да останат нащрек, дори и след приключването на програмата срещу нелегалния трафик в края на декември, когато изтече и мандата на мисията на ООН,.
Организаторите, планирали мисията на ЕС, по никакъв начин не са показали дали Програмата на ООН против нелегалния трафик (СТОП) ще бъде продължена. Тази програма беше първия опит на международната общност да спре трафика на жени и принудителното им въвличане в проституция. Според някои оценки престъпните групировки са прехвърлили незаконно в БиХ между 6 000 и 10 000 чужденки, много от които сега са принудени насила да работят в нощните клубове.
Говорителят на ПМЕС Йон Оскар Солнс заяви, че разбиването на незаконната търговия е свързано и с предотвратяването на други международни престъпления - като незаконното преминаване през границата и контрабанда, както и с по-успешни полицейски разследвания и подобряване на сътрудничеството между отделните 14 полицейски служби в БиХ. Поради това работата срещу незаконния трафик е добре да продължи в рамките на една нова програма.
"FIGHT [Борба и интервенция срещу трафика на хора] е допълнение към дългосрочната стратегия за събиране на информация за престъпниците, занимаващи се с такива дейности и това се прави чрез увеличаване на възможностите на полицията", заяви Солнс. Той добави, че подобряването на техниките за наблюдение и отношенията със съдилищата са само две от основните цели на ПМЕС.
След като замени на 1 януари 1600-членната мисия на ООН, ПМЕС изпълнява предимно ролята на наблюдател. Около 500 висококвалифицирани ръководители на ПМЕС са разпръснати в 43 района из страната, за да наблюдават управлението на полицейските сили. Според Солнс това се е отразило положително върху методите на местната полиция за извършване на внезапни проверки из бордеите.
"Това са консултанти, а не хора, които ще разбиват врати и ще прескачат през прозорците", каза той. "Те стоят зад гърба на полицията в БиХ".
По време на акция на 17 януари, в която участваха 200 полицаи, беше затворен един нощен клуб в Тузла, една жертва на незаконен трафик бе отведена в Биелина в дом за подслоняване и бяха заловени три жени, незаконно пребиваващи в Травник. Солнс подчерта, че дори акциите да получат цялото внимание на медиите, основната задача на ПМЕС е ежедневната работа за подобряване работата на полицията. Представянето на доказателствата в съда от полицията например е един от проблемите, върху които трябва да се работи.
"Трябва да се изгради мост между [полицията и съдилищата], така че да не се протакат делата и да не остаряват доказателствата", заяви той.
ПМЕС има за цел подобряването на работата на Държавната служба за гранична защита и съдействие при създаването на държавна агенция за класифициране и обмен на информация между полицията на БиХ и международните полицейски агенции като Интерпол.
Според Солнс, наблюдението и консултациите са най-добрия начин за създаването на стабилни полицейски сили в БиХ. "Най-добрият резултат ще бъде, ако никой не забележи нашето отсъствие, когато си тръгнем оттук", каза той.

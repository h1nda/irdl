Албанци и сърби са на различни мнения относно ролята на Турция в Косово
					02/08/2011
					В разделени градове като Митровица ролята на Турция поражда недоверие и негодувание.
					От Мухамет Брайшори за Southeast European Times от Прищина -- 02/08/11
 
					 
						
Активността на Турция в Косово се посреща с дълбоко недоверие от косовските етнически сърби. [Ройтерс]
						Засилващата се активност на Турция в Косово повишава напрежението между албанското и сръбското етническо население в страната, което има различни гледни точки относно турското присъствие. 
						Откакто Косово обяви независимостта си от Сърбия през 2008 г., Турция развива по-активна външна политика към страната. Турция бе сред първите, признали суверенитета на Косово, и лобира за признаването му от други мюсюлмански страни. 
						Още от времето на Османската империя албанците имат силни културни връзки с Турция. Сърбите обаче виждат именно в тези връзки причината Турция да не се намесва в балканската политика. 
						Според Драган Кръстич, журналист от Северна Митровица, където преобладава сръбското население, "Турция понастоящем е враг [на Сърбия] и е такъв от векове. Тя подкрепи разделянето [на Сърбия], а сега иска да подпомага корумпираните политици в Прищина посредством изграждането на магистрали и летища." 
						Байрампаша, квартал на Истанбул, е обединил сили с град Митровица за построяването на най-голямата джамия в Косово - инициатива, подкрепяна от албанците, но на която сърбите се противопоставят. 
						"Старата джамия бе разрушена през войната и новата ще бъде посрещната топло," казва Байрам Спахиу, етнически албанец от Южна Митровица. 
						Идеята за новата джамия обаче не допада на всички жители на Митровица. 
						Саша Наделкович от северната част казва, че "османците са дошли тук преди векове, като са строили джамии, и сега искат да построят нова, за да премахнат сърбите от Косово и Митровица." 
						Напрежението нарасна силно в етнически разделения град Митровица. Миналата година се разразиха сблъсъци между сърби и албанци след загубата на Турция от сръбския национален отбор по баскетбол на полуфиналите на Световното първенство. 
						Експертите смятат, че активността на Турция в Косово произлиза от желанието й да действа като защитник на Косово - подобна роля на тази, която изигра и в Босна и Херцеговина (БиХ). 
						"Ангажиментът в Митровица е стратегически за Турция. Рано или късно Турция ще се опита да подпомогне сътрудничеството между Косово и Сърбия, но ще играе ролята на защитник на Косово, както е правила в други случаи," каза Хюсни Гаши, докторант, изучаващ турската външна политика спрямо Косово. 
						Кръстич обаче смята, че турският ангажимент в Митровица ще доведе до бъдещи сблъсъци между албанците и сърбите. 
						"Ако вместо това Турция поеме активна роля в Прищина, Митровица никога няма да намери мир и ще имаме нови сблъсъци," каза той. 
						Кръстич настоява, че турските и албанските инвестиции в Косово често са политически мотивирани и не служат на интересите на сърбите. 
						"Интересът на Сърбия в Митровица е да направи живота [на сърбите] там по-лек. Турция, Албания и други групи, които подкрепят албанците, не обслужват този интерес, инвестирайки в града без разрешението на Белград," казва Кръстич. 
						Сега, когато Белград и Анкара обаче са подобрили отношенията си, Гаши смята, че съпротивата на Сърбия срещу турската политика в Косово и региона ще бъде кратка. Най-вече сърбите в Косово и БиХ се страхуват за съществуването си в случай на турска намеса. 
						Преди всичко Гаши се тревожи, че всяко строителство в Митровица - разглеждано като пристрастно или към албанците, или към сърбите - би могло да доведе до конфликт, особено ако е на религиозна сграда. 
						"За северните сърби изграждането на джамия би се изтълкувало като финансова помощ от Турция за албанците с цел отнемане на домовете [на сърбите]," казва той.

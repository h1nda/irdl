ЕС и ОССЕ осъждат изпълнените с насилие протести в Албания
10/02/2004
 
БРЮКСЕЛ, Белгия -- В отделни изявление в понеделник (9 февруари) Европейската комисия и мисията на ОССЕ в Албания осъдиха съпътстваната с насилие демонстрация в края на седмицата в Тирана, предупреждавайки, че протестиращите подкопават собствената си кауза. Участниците в съботния митинг, организиран от опозиционния лидер Сали Бериша, замерваха с камъни сградата на правителството и се сбиха с полицията, която се опита да предотврати тяхното нахлуване в сградата. Демонстрантите настояваха за оставката на премиера Фатос Нано. Онези, които искат смяна на правителството трябва "да използват демократични методи", заяви говорителка на Крис Патън, европейски комисар за външните отношения. Ръководителят на мисията на ОССЕ в Албания Осмо Липонен посочи, че макар правото на протест да е гарантирано, то води със себе си и някои задължения, вкл. избягването на насилие.
Други новини: албанският президент Алфред Моисиу започва официално посещение в Ирак и Кувейт във вторник. Очаква се той да инспектира албанската военна част в Мосул и да разговаря, наред с другите си срещи, с командващия на коалиционните сили генерал-лейтенант Рикардо Санчез. (АФП, АТА, прес-съобщение на ОССЕ - 09/02/04)

Кампанията по разчистването на мини в БиХ продължава въпреки смъртните случаи
					31/03/2008
					Неотдавна шестима сапьори загинаха за една седмица, като инцидентите подчертават значението на новата кампания за разчистване на мини в страната. Държавата обаче трябва да продължи операцията в името на обществената безопасност и бъдещето на туризма.
					От Юсуф Рамаданович за Southeast European Times от Сараево – 31/03/08
 
					 
						
Стотици хора, много от които деца, бяха убити или осакатени от противопехотни мини, останали от конфликта в БиХ. [Гети Имиджис]
						Повече от 12 години след края на вътрешноетнически конфликт в страната почти 4 % от територията на Босна и Херцеговина (БиХ) продължават да бъдат осеяни с противопехотни мини, които застрашават живота на 900 000 души, живеещи наблизо, каза премиерът Никола Спирич при откриването на новата кампания за разчистване на мини по-рано този месец. 
						Той заяви, че 480 душа са били убити, а почти 1 140 са били ранени от противопехотни мини след края на войната. Една пета от загиналите са под 18-годишна възраст, а 39 са били или обучени експерти, или сапьори. Освен това 50 сапьори са били ранени.
						За една седмица през март шестима сапьори загубиха своя живот. Първият загина на 17 март близо до Добой. На следващия ден двама бяха убити и един бе ранен в поле близо до Спречани.
						Няколко дни по-късно трима други – двама полицаи и един цивилен охранител – бяха убити близо до Горажде.
						Въпреки че общата заплаха от противопехотни мини бе намалена значително, ще мине доста време, преди БиХ да може да каже, че в страната няма мини. По-оптимистично настроените експерти твърдят, че за да бъдат изчистени мините, ще бъдат необходими най-малко десет години и около 40,9 млн. евро годишно за финансиране на операциите. Други предупреждават, че може да изминат десетилетия.
						Необозначените минни полета представляват сериозен проблем. Освен това природни явления, като свлачища и ерозия на почвата, може да доведат до изместване на мините, създавайки така “вървящи мини”, както ги наричат хората. 
						БиХ се гордее със своята красива природа и с потенциала да стане притегателна точка за туристите. Но проблемът с противопехотните мини е пречка за това. Опасността намалява възможностите за дейности на открито, като например лагеруване и пеши туризъм.
						Бившата Югославска народна армия (ЮНА) бе четвъртата по своята мощ военна сила в Европа. Тя произвеждаше няколко вида противопехотни и противотанкови мини.
						По време на конфликтите на територията на бивша Югославия всички страни се сдобиваха с тези опасни оръжия, като ограбваха военни складове на ЮНА. С развитието на конфликта бе осъществен и контрабанден внос на различни видове мини от различни производители.
						Вече е извършена много работа по разчистване на мините. Участваха няколко фирми, подкрепени с големи дарения от пари и оборудване от няколко държави. Въпреки това БиХ остава високорискова държава.
						Много от жертвите са деца. Други са дървосекачи, земеделски производители и ловци. Животните също се натъкват на мини край пътищата и сдруженията на ловците често съобщават за ранен от противопехотни мини дивеч.
						Преди смъртните случаи през март изпратените в района край Добой сапьори откриха и отстраниха 122 противопехотни мини. След това усилията бяха прекратени.
						По преценка на Европейската комисия 67 000 мини и около 650 000 неексплодирали устройства все още създават риск за 10 000 населени места. За 2009 г. е приет нов План за действие срещу мините, но неговото изпълнение ще изисква постоянното участие на международната общност.

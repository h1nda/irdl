Живкович: Сърбия е готова да отговори на заплахите спрямо Южна Сърбия
24/08/2003
 
БЕЛГРАД, Сърбия-Черна Гора -- След заседанието на Съвета за сигурност на ООН в петък (22 август) премиерът Зоран Живкович заяви, че Сърбия има готовност "да отговори на всяка операция на екстремистите в Южна Сърбия". Живкович съобщи, че специалните служби вече разследват връзките между екстремистките групи в региона и организираната престъпност. Той каза, че пълната картина на ситуацията със сигурността ще бъде готова до десетина дни. Политическите лидери на етническите албанци отговориха, че не е необходимо засилване на мерките за сигурност и подобни изявления само увеличават напрежението.
В петък военен патрул бе обстрелван в Южна Сърбия. Министерството на отбраната идентифицира нападателите като "етнически албански бойци", които са се представяли като дървосекачи, опитвайки се да шпионират разположението на армейските части. Няма данни за жертви в последната серия от нападения. (Б92, Танюг, Бета - 23/08/03; АФП - 22/08/03)

Представители на централни избирателни комисии се срещат в Тирана 
					16/09/2004
					С напредване на подготовката на Албания за парламентарните избори догодина все повече внимание се отделя на насърчаването на хората да гласуват и на разрешаване на проблемите с избирателните списъци. Представители на централните избирателни комисии от цяла Централна и Източна Европа се срещнаха неотдавна в Тирана, за да обсъдят възможни решения. 
					От Арди Пулай за South Eastern European Times от Тирана - 16/09/04 
 
					 
						
Събитието събра делегации от 21 страни членки на Асоциацията на избирателните комисии от Централна и Източна Европа. [АИКЦИЕ] 
						На годишната конференция в Тирана представители на централните избирателни комисии (ЦИК) от страни от Централна и Източна Европа обещаха финансова помощ за организиране на парламентарните избори в Албания, които трябва да се проведат през 2005 г. 
						Конференцията, която се проведе от 9 до 11 септември, събра делегации от 21 страни членки на Асоциацията на избирателните комисии от Централна и Източна Европа (АИКЦИЕ). Бяха представени близо 140 централни избирателни комисии, както и институции, специализирани в провеждането на избори, и компании, произвеждащи изборна инфраструктура. 
						Основната тема беше необходимостта да се увеличи броят на гласуващите -- проблем, който според участниците не е само албански, а регионален и европейски. Председателят на АИКЦИЕ Илириан Целибаши, първият албанец на този пост, призова да се направи анализ на причините за спада в избирателната активност и да се предприемат мерки за намиране на най-ефективните начини за прекратяване на тази тенденция. 
						С напредване на подготовката на Албания за парламентарните избори международната общественост прикани правителството и политическите партии да оказват съдействие в предварителния процес. На 10 септември посланикът на Европейската комисия в Тирана Луц Залцман и посланикът на ОССЕ Осмо Липонен, които присъстваха на откриването на конференцията на АИКЦИЕ, подчертаха отново, че свободните и честни избори са важни за интеграцията на Албания в европейските структури. 
						Като посочиха избирателните списъци за основен проблем, Залцман и Липонен призоваха политиците да спазят препоръките на двупартийната парламентарна комисия за избирателна реформа. ЕС е обещал да предостави 800 000 евро на мисията на ОССЕ в Албания за разрешаване на проблемите с избирателните списъци. 
						АИКЦИЕ, основана през 1991 г., с централа в Будапеща, е независима организация, която не е свързана с партии и правителства. Тя има 21 институционални члена и статут на участник към Съвета на Европа. Тази година АИКЦИЕ стана асоцииран член на департамента за обществена информация на ООН. Основната цел на организацията е да подпомага провеждането на свободни, демократични и честни избори и да осигурява форум за обмен на информация за изборни и политически процеси сред служители в избирателните органи и научни експерти.

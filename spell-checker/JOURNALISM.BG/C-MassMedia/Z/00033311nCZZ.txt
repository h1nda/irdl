Бизнес: Албанците се отдават на ваканционни пътувания
					05/02/2010
					През 2009 г. албанците са похарчили два пъти повече средства за пътувания спрямо предходната година. Още в деловите новини: словенската компания „Горение” премества производство на електроуреди в Сърбия; Централната банка на Румъния понижи основния лихвен процент.
					 
						
През миналата година албанците са изхарчили за почивки много повече средства, отколкото през 2008 г. [Гети Имиджис]
						
						Албанците са изхарчили 453 млн. евро за туризъм от юли до септември миналата година, или с 54 % повече в сравнение с 2008 г., съобщи във вторник (2 февруари) Централната банка на Албания. Тези данни се дължат на увеличаването на броя на туристите, пътуващи в чужбина. 
						*** 
						В края на месец март словенският производител на домакински уреди „Горение” ще започне производство на хладилници и фризери в завода си във Валево, Сърбия, според съобщения в медиите от вторник (2 февруари). Заводът в Сърбия беше открит през 2006 г. 
						*** 
						
						Хърватското правителство ще публикува на 15 февруари покана за търг за приватизацията на пет корабостроителници. Държавата ще предложи мажоритарни дялове в „Бродотрогир” (95,24 %), „Кралевица” (99,54 %), „3-ти май” (83,82 %) и „Бродоградевна Индустрия Сплит” (99,78 %) при начална цена от 1 куна. 
						 *** 
						Ирландската компания за недвижими имоти „Уест Инкорпорейтид” е купила сградата на Телефонната палата в София за 22,5 млн. евро, съобщиха местните медии в понеделник (1 февруари). Сградата беше собственост на „Виваком”, бившата държавна телекомуникационна компания. През 2009 г. „Виваком” предложи за продажба повече от 100 свои имота, за да покрие задълженията си. 
						*** 
						Централната банка на Румъния (БНР) понижи в сряда (3 февруари) основния лихвен процент с 0,5 % до 7 %, според официално изявление. Понижението се очакваше, като то е второто за тази година. БНР намали лихвения процент с 0,5 % в началото на януари. 
						*** 
						Ветеринарните власти в Русия отмениха наложената пред пет години забрана за внос на птиче месо от Турция, считано от понеделник (1 февруари). Решението се дължи на "стабилизирането на ситуацията с птичия грип в Турция". Забраната за внос на живи пилета, яйца и фуражи за пилета остава. 
						*** 
						Около 10 млн. евро от бюджета на Македония за 2010 г. ще бъдат инвестирани в програмата на страната за развитие на селските райони, съобщи в събота (30 януари) министерството на земеделието, горите и водното стопанство. Средствата ще бъдат използвани за подобряване на конкурентоспособността, модернизиране на малките стопанства, укрепване на инфраструктурата в селските райони и насърчаване на селския туризъм. Заявления за финансиране на дейности по програмата ще се приемат до края на февруари. 
						
						(Различни източници - 29/01/10 - 05/02/10)

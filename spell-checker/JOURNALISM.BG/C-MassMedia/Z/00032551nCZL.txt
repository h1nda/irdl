Румънският апелативен съд отмени уволнението на Ника
					30/11/2009
					 
						БУКУРЕЩ, Румъния -- Апелативният съд постанови в петък (27 ноември), че уволнението на Дан Ника като министър на вътрешните работи е било незаконно, с което отново остави министерството в неустановено положение. Съдът отхвърли указа за уволнението на Ника, член на Социалдемократическата партия (СДП), издаден преди два месеца от президента Траян Бъсеску, което предизвика политическа криза. Ника бе уволнен за изказвания, намекващи, че на президентските избори през ноември е възможно да има измами. Неговата СДП се оттегли от кабинета и сформира нов съюз със Националлибералната партия, отстранявайки кабинета на бившия премиер Емил Бок чрез вот на недоверие. 
						Решението на съда подлежи на обжалване, но изборът на подходящ момент е деликатен въпрос, тъй като министерството на вътрешните работи е институцията, която организира румънските избори. Бъсеску ще се изправи срещу Мирча Джоана на президентския балотаж в неделя. Настоящият вътрешен министър Василе Блага казва, че ще спази съдебното решение и ще се оттегли, оставяйки министерството в ръцете на двамата държавни секретари. Техническа комисия ще контролира изборите, координирани от държавния секретар Михай Капра. (Найн О'клок, Евениментул Зилеи, Котидианул - 30/11/09)

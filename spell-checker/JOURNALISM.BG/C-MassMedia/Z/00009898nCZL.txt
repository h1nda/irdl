Делова хроника
20/02/2004
Преглед на деловите и икономическите новини от Балканите след 13 февруари.
(Различни източници -- 13/02/04 - 20/02/04)
 
 
Преглед на деловите и икономическите новини от Балканите след 13 февруари:
Мисията на МВФ може да пристигне в Турция преди местните избори на 28 март, съобщи финансовият министър Кемал Унакитан. Мисията, която ще проведе втория етап от 7-ия преглед на стендбай споразумението на Турция с фонда, първоначално трябваше по план да посети страната през февруари, но реши да отложи пътуването докато правителството не завърши изисквания от МВФ пакет за увеличаване на постъпленията.
***
Гръцката икономика отчете най-висок растеж на БВП от всички 15 страни членки на ЕС през третото тримесечие на 2003 г., според цифрите, публикувани от статистическата служба на ЕС Евростат на 13 февруари. БВП на Гърция се е увеличил с 5 процента през тримесечието, в сравнение със средно 0,6 процента за всички страни членки на ЕС.
***
След края на втория преглед по стендбай споразумението за 28 млн. долара с Македония МВФ даде обща положителна оценка на икономическата ситуация в страната. Правителството беше призовано обаче да ускори планираното съкращаване на държавната администрация.
***
Македонската електрическа компания подготвя нов търг за внос на 1,5 милиарда киловатчаса електроенергия на стойност около 45 млн. евро, за да може да се справи с вътрешния енергиен дефицит. Компанията очаква тази година вътрешното потребление на електричество да достигне рекордно равнище.
***
Директорът на енергийния бизнес на ЕБВР, Петер Райнигер, се срещна с албанския министър на енергетиката Виктор Дода на 18 февруари и обеща да продължи предоставянето на финансова помощ за албански енергийни проекти. Той спомена по-конкретно построяването на далекопровод по маршрута на Европейски коридор No. 8.
***
МВФ публикува доклада си със заключенията от четвъртия и последен преглед на изпълнението по тригодишното стендбай споразумение с България. Оценката му за фискалната политика на правителството е в общи линии положителна, а външнотърговският баланс се смята за устойчив в средносрочен план.
***
Германската "Сименс Фау Де О Аутомотив" обяви плановете си да удвои броя на своите софтуерни специалисти, наети в Румъния, до 1000. Ниските разходи за работна ръка там ще помогнат на компанията да намали разходите си.
***
Хърватската "Загребачка банка" получи кредитна линия за 50 млн. евро от ЕБВР с опция за допълнително финансиране за 100 милиона евро. "Загребачка банка" ще използва средствата за строителство и закупуване на жилища. Тя ще върне заема за 12 години.
***
Търговската камара на Босна и Херцеговина призова правителството да повиши акциза върху вносните цигари, за да защити вътрешните производители. Местните производители на цигари също поискаха уеднаквяване на данъчните и митнически системи в двете области на федерацията.
***
Инвеститори в Ключ, Босна и Херцеговина завършиха проект за 6 млн. евро за откриване на завод за бутилиране на сок и мляко. Ръководителите на проекта планират да разширят бизнеса и да започнат производство на масло, кисело мляко и сметана.
***
Германската компания "Хенкел" миналата година инвестира 30 млн. евро в компанията "Хенкел-Мерима" в Крушевац, Централна Сърбия. Това е с 23 млн. евро повече от предвиденото в договора за закупуване. Компанията със седалище в Крушевац миналата година продаде изделия на нетна стойност 36,9 млн. евро.

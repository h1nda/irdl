Доклад на ЕК хвали напредъка на Хърватия 
					11/11/2010
					Членството е на хоризонта, но готово ли е за него хърватското общество?
					От Наташа Радич за Southeast European Times от Загреб -- /11/11/2010
 
					 
						
Хърватия се надява да завърши процеса на преговори с ЕС до края на годината. [Ройтерс]
						Хърватия изпълнява политическите критерии за членство в ЕС и е осъществила напредък в много области, но все още има нужда да засили борбата си с организираната престъпност и корупцията, да ускори съдебната и административната реформа, да подобри защитата на малцинствата и да облекчи процеса на завръщане на бежанците. 
						Това са заключенията в последния доклад на Европейската комисия за напредъка на страната. Хърватските лидери приветстваха неговия общо взето положителен тон. 
						"Това е най-добрият доклад досега и е много обещаващ. В него ясно се признават промените и положените усилия," каза във вторник (9 ноември) премиерът Ядранка Косор след публикуването на доклада. 
						"Брюксел явно е забелязал, че самите ние сме свършили много работа и сме поели тежко бреме на плещите си. Но това е нещо, което ние преди всичко сме направили за себе си и за собственото си бъдеще," каза тя пред местните медии. 
						Хърватският президент Иво Йосипович споделя нейния оптимизъм. Той се срещна с ръководителя на делегацията на ЕК в Загреб в деня на публикуването на доклада. 
						"Основните предизвикателства пред нас, свързани с бъдещето ни в ЕС, са борбата с икономическата криза и укрепването на върховенството на закона, свободата на изразяване, правата на националните малцинства, помирението и регионалното сътрудничество. В много от тези области Хърватия е осъществила значителни крачки напред," каза Йосипович. 
						В доклада на ЕК се казва, че Хърватия е напреднала значително в много области, включително налагането на върховенството на закона, но и че остава още доста работа. 
						 "Капацитетът на парламента да контролира законодателния процес трябва да се усъвършенства. Съдебната реформа продължава, но пред нея остават сериозни предизвикателства, особено във връзка с ефективността на правосъдието, независимостта и отчетността," посочва докладът. 
						ЕК установи, че публичната администрация все още страда от недостатъци, включително сложни административни процедури и слабо управление на човешките ресурси. 
						Осезаемите резултати изискват по-силен политически ангажимент и подобрено сътрудничество между основните фигури на централно, регионално и местно ниво, се казва в него. 
						Освен изпълнението на критериите, едно от предизвикателствата, които Хърватия трябва да преодолее, е да убеди собствения си народ в ползите от членството. Ентусиазмът продължава да бъде слаб, като последното социологическо проучване на "Промоция Плюс" показва, че по-малко от половината хървати подкрепят присъединяването към ЕС. 
						С цел засилване на обществената подкрепа с наближаването на края на присъединителния процес държавните институции планират да започнат голяма кампания. 
						Хърватия се надява да приключи процеса на преговори до края на 2010 г. или най-късно в началото на 2011 г. Този доклад се очаква да бъде последният за Хърватия като страна кандидатка.

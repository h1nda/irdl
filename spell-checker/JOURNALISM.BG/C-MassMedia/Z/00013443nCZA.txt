Ашдаун обявява решение по структурата на полицията в БиХ
					01/02/2005
					Върховният представител на международната общност в Босна и Херцеговина Пади Ашдаун избра план за преструктуриране на полицията, който ще оформи девет полицейски района, както и полицейски окръг на метрополитена Голямо Сараево. 
					От Антонио Пръленда за Southeast European Times в Сараево – 01/02/05
 
					 
						
"Това е истинска революция. Чрез местните полицейски съвети ние най-сетне ще поставим полицията в БиХ под контрола на гражданите, а не на политическите кръгове," посочи Върховният представител Пади Ашдаун. 
						Върховният представител на международната общност в Босна и Херцеговина (БиХ) Пади Ашдаун обяви решението си в понеделник (31 януари) по план за преструктуриране на полицията в страната. Ашдаун избра сценарий, при който ще се оформят девет полицейски района, както и полицейски окръг на метрополитена Голямо Сараево. 
						Заедно с Доклада на комисията за преструктуриране на полицията (ПРС) планът ще представлява основа за бъдещи дискусии сред местните полицейски и политически институции, които трябва да постигнат финален консенсус в рамките на следващите два-три месеца. Единна полицейска структура под контрол на държавно равнище е изискване, съдържащо се в изследването за подготвеността за интеграция, което БиХ трябва да изпълни, ако иска да отбележи напредък към сключване на Споразумение за стабилизиране и асоцииране с ЕС. 
						Миналия ноември председателят на ПРС Вилфред Мартенс обяви, че комисията, основана от Ашдаун през юли същата година, е постигнала първично ниво на съгласие. Членовете й обаче запазват своите различия по броя на възможните местни полицейски райони. Докладът на ПРС приключи с предложение за три географски карти, всяка от които илюстрира възможна опция. Първата предвижда създаване на осем местни полицейски района, втората - девет местни полицейски района и полицейски окръг на метрополитена Голямо Сараево, а третата - десет района и полицейски окръг за метрополитена Голямо Сараево. 
						От Ашдаун бе поискано да направи преглед на трите плана и да реши кой от тях по най-добър начин ще подхожда на изискванията за полицейска дейност в БиХ. 
						По схемата "9+1", чийто привърженик е Ашдаун, местни полицейски райони ще се създадат в Бихач, Баня Лука, Ливно, Добой, Тузла, Зеница, Травник, Мостар и Фока, в допълнение към Голямо Сараево. Всеки район ще има местен полицейски съвет, съставен от избрани представители на съдебната власт и лидери на общности. Съветът ще има правомощия за осъществяване на обществен контрол и отчетност върху полицейската дейност. 
						"Това е истинска революция. Чрез местните полицейски съвети ние най-сетне ще поставим полицията в БиХ под контрола на гражданите, а не на политическите кръгове," посочи Ашдаун.
						Босненско-сръбските възражения обаче срещу някои аспекти на предложението могат да останат като "препъни-камък". По силата на реформите двете автономни области на БиХ - Федерацията Босна и Херцеговина и Република Сръбска (РС), ще изгубят своя контрол върху полицейската дейност. Но представителите на РС настояват министерствата на ниво автономна област да останат. Без реформи обаче пътят на БиХ към НАТО и ЕС е блокиран - факт, върх който Ашдаун вероятно ще акцентира през следващите седмици. 
						Други новини от понеделник: Комисията за реформа на отбранителния сектор в БиХ проведе първото си заседание за годината за обсъждане на финансови въпроси и влиянието на въвеждането на единен ДДС в отбранителния сектор в страната. След заседанието командващият щаба на НАТО бригаден-генерал Стивън Шук отново подчерта, че основната задача на този орган е да прилага реформите, които в крайна сметка ще доведат до приемане на БиХ в НАТО.

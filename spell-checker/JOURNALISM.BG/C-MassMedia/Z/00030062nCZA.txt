МВФ: Растежът на БВП на Албания през 2009 г. ще бъде минимален
					27/04/2009
					Албания понася първите удари от световната криза, отбелязвайки спад в паричните преводи, обменния курс на албанския лек, външната търговия и банковата дейност.
					От Йонилда Кочи за Southeast European Times от Тирана – 27/04/09
 
					 
						
"Правителството трябва да отложи дискреционните разходи ... които все още не са договорени или извършени", заяви управителят на Централната банка Ардиан Фулани. [Гети Имиджис]
						С разрастването на международната криза през 2009 г. Албания е изправена пред трудна икономическа ситуация. МВФ прогнозира нулев или минимален икономически растеж през тази година. "В момента очакваме [растеж] между 0 и 1 %", заяви на 7 април по време на пресконференция в Тирана Геруин Бел, бивш ръководител на мисията на МВФ в Албания. 
						МВФ наблюдава внимателно икономиката на Албания, въпреки че споразумението за помощ между страната и Фонда приключи миналия януари. 
						Правителството обаче поддържа своята прогноза за 6 % растеж на БВП през 2009 г. С наближаването на изборите на 28 юни то насърчава предложения за привличане на гласоподаватели, като увеличаване на заплатите в публичната администрация, здравеопазването и образованието с 15 % и увеличаване на пенсиите с 10 до 20 %. 
						Правителството планира да приеме тези мерки на 1 май, пренебрегвайки предупрежденията на МВФ и централната банка срещу прекомерното разходване на средства. 
						Според МВФ държавата не може да си позволи този план. Организацията препоръча на правителството да не увеличава заплатите и пенсиите. 
						Нещо повече, централната банка на Албания предупреди, че икономиката е в застой и това създава рискове за събираемостта на приходите. В неотдавнашен доклад централната банка призова за вземането на предпазни мерки. "Правителството трябва да отложи дискреционните разходи ... които все още не са договорени или извършени", заяви управителят на Централната банка Ардиан Фулани. 
						Тирана настоява, че разполага с необходимите средства. Финансовият министър Ридван Боде заяви, че в бюджета са заложени големи фондове за непредвидени разходи и през миналата година правителството е натрупало 260 млн. евро от приватизация. То също така търси възможности да получи заем от 250 до 350 млн. евро от чуждестранни банки. Според министъра правителството иска да "стимулира потреблението", за да се справи с причинените от световната криза проблеми. 
						Експертите отбелязват тревожни икономически симптоми. През 2008 г. преводите от албанската диаспора са намалели с 27 % спрямо предходната година. Повечето албански емигранти живеят в Италия и Гърция, където рецесията също се усеща. 
						Освен това според Албанския статистически институт албанският лек се е обезценил спрямо основните валути, а през февруари износът е спаднал с 15 % спрямо предходната година. 
						Банковият сектор също е засегнат, като през 2008 г. депозитите са нараснали само с 2 % спрямо предходната година, а през 2007 г. е бил отчетен ръст от 20 %. 
						Според чуждестранни икономисти и политиците от опозицията правителството трябва да признае съществуването на кризата и да предприеме нови мерки. Някои критици намекват, че правителството заблуждава гласоподавателите преди изборите през юни. Късната реакция ще се отрази най-сериозно на "икономиката и благосъстоянието на хората", заяви Шкелчим Цани, бивш управител на централната банка на Албания.

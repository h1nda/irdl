Разделеният пазар на БиХ влошава перспективите за растеж
					01/02/2012
					Липсата на единен пазар създава трудности в търговията между двете автономни области в БиХ. 
					От Анес Алич за Southeast European Times от Сараево – 01/02/12
 
					 
						
Сараевската фирма за търговия с обувки „Планика-Флекс“ осигурява стотици работни места и има 50 магазина в двете автономни области, но често се налага да чака с месеци за разрешения заради административния хаос от правила. [Анес Алич/SETimes]
						Според експертите и търговците Федерация Босна и Херцеговина (ФБиХ) и Република Сръбска (РС) трябва да обединят своите пазари и да опростят правилата, за да дадат възможност на фирмите да инвестират в двете автономни области и да подобрят състоянието на местните икономики. 
						Фирмите, които искат да извършват дейност във ФБиХ и в РС, трябва да се регистрират отделно в двете автономни области, а това увеличава административните разходи. Автономните области имат освен това различна нормативна уредба и това затруднява извършването на стопанска дейност на двете места повече от необходимото, казват някои търговци. Обикновено получаването на разрешения отнема месеци. 
						„Основният проблем е липсата на комуникация между автономните области и десетте кантона във ФБиХ. Може да се окаже, че за един и същи продукт имаме 12 различни регламента, а това затруднява стопанската дейност“, каза за SETimes Анел Мусич, директор на сараевската фирма за търговия с обувки „Планика-Флекс“. 
						Създаването на единно икономическо пространство остава основен приоритет за международната общност и е необходимо условие за интеграцията на БиХ в ЕС. Въпреки постигането на известен напредък под международен натиск, като например въвеждането на ДДС през 2006 г., развитието не е последователно. 
						Когато БиХ подписа Споразумението за стабилизация и асоцииране през 2008 г., държавата се задължи да се подготви за присъединяване към единния пазар на ЕС. 
						„Без единно икономическо пространство страната не може да очаква да привлече чуждестранни инвестиции и да създаде благоприятна икономическа среда. Само ако политиците премахнат пречките могат да се очакват икономически растеж, нови чуждестранни инвестиции и създаване на нови работни места“, заяви за SETimes Санела Джевлан, завеждаща връзките с обществеността на Сараевската агенция за икономическо и регионално развитие (САИРР). 
						Според Джевлан чрез своите проекти в двете автономни области САИРР е получила непосредствен опит за това, как сложните процедури и липсата на регулаторно единство забавят икономическото развитие. Докато пазарът на БиХ остава фрагментиран, казва Джевлан, свободното движение на капитали в рамките на нейните граници не може да се осъществи. 
						„Една държава без свой пазар не може да очаква да се интегрира в пазара на ЕС“, добавя тя. 
						В своето проучване “Босна и Херцеговина: стопанска дейност за заздравяване на мира“, публикувано от неправителствената организация „Интернешънъл Алърт“ със седалище в Обединеното кралство, Борис Дивяк, основател на клона на „Трансперънси Интернешънъл“ в БиХ и понастоящем консултант на Световната банка, посочва, че банките, които се опитват да работят в двете автономни области, срещат сериозни препятствия, особено в областта на регламентирането на трудовите отношения. 
						„По-лесно е да се наеме чужденец в РС, отколкото служител от ФБиХ. Почти невъзможно е да се намери аналог на регламентите за трудовата заетост, пенсионното и здравното осигуряване на работниците от ФБиХ съгласно законодателството на РС, както и обратното“, пише Дивяк. 
						Енеса Ходжич, съсобственик на стоматологична лаборатория в Сараево, посочва, че търговията с РС е от жизнено важно значение за нейния бизнес. 
						„Купуваме голяма част от нашите материали от РС, където цените като цяло са с около 10 % по-ниски, отколкото във ФБиХ. Всичко в РС е по-евтино“, каза Ходжич за SETimes. 
						Според Ходжич фирмите в РС активно търсят клиенти във ФБиХ, защото във федерацията има повече потенциални клиенти, които разполагат с финансови средства.

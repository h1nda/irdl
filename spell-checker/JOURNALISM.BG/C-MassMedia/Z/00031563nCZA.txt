Македонски гранични служители бяха арестувани
					08/09/2009
					Десетки полицейски служители са искали подкупи по граничните контролно-пропускателни пунктове, бавейки с часове пътниците, ако не плащали.
					От Зоран Николовски за Southeast European Times от Скопие -- 08/09/09
 
					 
						
Над 60 гранични полицаи и митнически служители са били арестувани за вземане на подкупи. [Архив]
						Македонското вътрешно министерство осъществи през изминалите две седмици тайна полицейска операция под кодовото наименование "Бумеранг" на ГКПП Табановци и ГКПП Кафасан. 
						В три отделни акции бяха арестувани 58 гранични полицаи и трима митничари. Наказателни обвинения бяха повдигнати срещу служители за искане и получаване на подкупи и за организирана престъпност. 
						"Бумеранг" е операция, която провеждаме от началото на 2009 г. ... в резултат на редица сигнали, които получавахме по един или друг начин," обясни вътрешният министър Гордана Янкуловска. 
						"На практика тази операция показва, че борбата срещу корупцията и престъпността не е лесна, трябва да постоянстваме и тази борба не трябва да бъде избирателна," каза тя. "За целта ние сме твърдо решени да постоянстваме в тази борба." 
						В първата акция 22-ма полицейски служители бяха арестувани на ГКПП Табановци на границата със Сърбия на 25 август. Служителите бяха заподозрени в искане на подкупи в размер между 5 и 50 евро в замяна за ускоряване на процеса на граничен контрол. Най-чести техни цели са били чуждестранни граждани и особено туристически автобуси. 
						Служителите работели в група и си поделяли дневната печалба в края на всяка смяна, средно по около 100 евро на човек. Янкуловска потвърди, че началниците на смени са били организатори на незаконните схеми. Полицията е доказала с документи, че след смяната служителите са разпределяли дневните "приходи" въз основа на "заслугите". 
						 Полицейски сътрудници на отдела за борба с организираната престъпност към министерството са следили корумпираните служители близо осем месеца, докато съберат достатъчно доказателства за извършването на арести. Те открили големи суми в чужда валута,каквато на граничните служители е забранено да носят, докато са на работа.
						 Втората акция е била проведена на 1 септември на същия ГКПП, където са били арестувани 20 полицейски служители. Тяхната схема е била същата като в първия случай - пътници, които са искали да прекосят границата навреме, е трябвало да си плащат, а онези, които отказвали да го правят, били оставяни да чакат с часове. 
						В края на акцията 16 полицейски служители и трима митничари са били арестувани на ГКПП Кафасан на границата с Албания. Според обвиненията те са приемали подкупи, за да позволяват на албански граждани, търсещи работа в Гърция, да прекосяват границата, без да имат валидни паспорти. "Таксите" варирали между 400 и 600 евро на автомобил. 
						Служителите също така таксували между 50 и 100 евро, за да си затварят очите за автомобили без пътническа застраховка, таксита без лиценз за таксиметров превоз и камиони с товари, надвишаващи позволеното от закона тегло, или за да пропускат по няколко товарни автомобила с едно разрешително. 
						Подкупи се искали и приемали за "ускоряване" на митническите процедури или за да се разрешава на товарни автомобили да избягнат заплащането на митнически налози за стоки, превозвани между България и Албания, или чрез таксуване на по-високи мита от предписаното в закона. 
						Лидерът на третата група също е бил началник-смяна. Всеки от участниците заработвал между 50 и 150 евро на ден. 
						Операция "Бумеранг" е била проведена по искане на главната прокуратура и със съдебна заповед от съдия-следовател от Скопски съд № 1.

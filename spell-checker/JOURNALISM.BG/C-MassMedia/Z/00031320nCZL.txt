Германия отложи екстрадирането на Христофоракос в Гърция
					18/08/2009
					 
						АТИНА, Гърция -- Върховният съд на Германия отложи екстрадирането на бивш високопоставен директор на "Сименс", който е заподозрян в участие в корупционна афера в Гърция, съобщи министерството на правосъдието в понеделник (17 август). Съдът поиска допълнително време, за да разгледа аргументите в полза на екстрадирането на Михалис Христофоракос, който е ръководел дейността на "Сименс" в Гърция между 1996 и 2007 г. Очакваше се той да бъде екстрадиран в неделя. Гърция го обвинява в предлагане на подкупи на местни политици и директори на държавни фирми с цел да осигури изгодни договори за компанията си. Христофоракос избяга от Гърция преди три месеца и бе арестуван в Мюнхен. (Катимерини - 18/08/09; РИА Новости, ДПА, AНA-MПA - 17/08/09)

Сърбия унищожи ракети "Стрела 2"
26/02/2004
Унищожаването на противовъздушни ракети отбелязва началото на нова ера на военно сътрудничество в борбата срещу тероризма.
От Давор Коникушич за Southeast European Times от Белград - 26/02/04
 
 
"Оръжията, които бяха унищожени днес по силата на решение на армията на Сърбия и Черна гора, са ненужни и от тях днес няма полза", каза посланикът на САЩ в Сърбия и Черна гора Уилям Монтгомъри. [АФП]
По-рано този месец във военната база в Никинци, малко село близо до Белград, бяха унищожени 1 200 противовъздушни ракети "Стрела". Споразумението за унищожаване на тези ракети, което бе финансово подкрепено от посолството на САЩ в Белград, показва готовността на армията на Сърбия и Черна гора да засили връзките си с Вашингтон и с американската армия.
Правителството на САЩ плати 800 000 долара за унищожаване на контингент от малки и леки оръжия, боеприпаси и ракети "Стрела". Съединените щати заявиха, че ракетата "Стрела 2" е оръжие, което лесно може да се използва от терористи. Някои военни аналитици смятат, че тези ракети са били използвани в терористичните нападения срещу военните хеликоптери на САЩ в Ирак.
Посланикът на САЩ в Сърбия и Черна гора Уилям Монтгомъри присъства на церемонията по унищожаването на ракетите. "Оръжията, които бяха унищожени днес по силата на решение на армията на Сърбия и Черна гора, са ненужни и от тях днес няма полза. В същото време тези оръжия са много полезни за терористите и затова е в интерес и на двете страни тези оръжия да се унищожат или обезвредят, за да сме сигурни, че няма да попаднат в ръцете на терористи", каза той.
Заместник-министърът на отбраната Вукашин Мараш също присъства на церемонията, като отбеляза, че страната не е била задължена по силата на международни конвенции да унищожи тези оръжия. Той нарече това жест в общата борба срещу тероризма.
"Направихме това, защото този тип ракети са опасни заради тероризма. Поради тази причина искахме да направим жест на добра воля, един мирен жест, жест на борба срещу тероризма, за да покажем, че сме готови да се борим срещу тероризма навсякъде, по всякакъв начин, в сътрудничество с международните институции и организации най-вече със Съединените щати и Европа", каза Мараш.
Тази година армията на Сърбия и Черна гора трябва да покаже своята готовност да сътрудничи със западните държави и да изпълни задълженията си. Според международната конвенция за забрана на противопехотните мини - споразумение, подписано от Сърбия и Черна гора - армията е задължена да унищожи 1,3 милиона мини, съхранявани в складове. Що се отнася до излишното въоръжение, част от него ще бъде продадена, докато друга част, например корабите, ще бъде използвана за различни цели. След като изпълни своите задължения, военната промишленост на съюза ще спести 320 000 евро.

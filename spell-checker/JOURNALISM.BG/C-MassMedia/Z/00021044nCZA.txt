Предизвикателствата за хранителната индустрия на Хърватия
					21/12/2006
					Независимо от богатите си природни ресурси Хърватия остава един от най-големите вносители на хранителни продукти в света. 
					От Кристина Чук за Southeast European Times от Загреб – 21/12/06
 
					 
						
За хърватските фермери често е скъпо и нерентабилно да отглеждат културите, необходими за производството на храни. [Гети Имиджис]
						В страните от ЕС повечето хранителни продукти, купувани от потребителите, произхождат от вътрешните пазари. Страните обикновено внасят само храни, които се произвеждат трудно на местна почва. 
						Хърватия, напротив, внася повечето от хранителните си продукти от съседните страни - Босна и Херцеговина, Унгария и Словения. Макар че Хърватия разполага с богати ресурси, с които би могла да задоволи пазара си с местна продукция, сравнително високата цена на производството на храни, комбинирана с високите данъчни ставки, правят по-изгодно внасянето на хранителни изделия от чужбина. 
						Изкупните цени на земеделската продукция в Хърватия са ниски и гарантирани, но държавните субсидии са нищожни или изобщо липсват. В резултат на това е скъпо и често неизгодно за фермерите да отглеждат култури за производство на храни. 
						Това важи с особена сила за суровините, използвани за производството на олио и захар. Хърватия има капацитета да задоволи не само вътрешния си пазар, но и да изнася на чужди пазари. Местните земеделци обаче отказват да отглеждат захарно цвекло и слънчоглед - и то по основателни причини. Изкупните цени, определяни от фабриките, не покриват разходите на земеделските производители и това води до големи загуби за тях. 
						Макар че държавата обещава субсидии за някои култури, обещаната финансова помощ често не се материализира. Все по-често задлъжнели фермери изоставят селското стопанство изобщо. 
						През последните три години са закрити 21 000 работни места, главно в селските райони. Липсата на работа по селата накара повече от един милион селскостопански работници да търсят по-добра работа в градовете, изоставяйки селата и земеделските земи. Необработваната земеделска земя не може да остане още дълго плодородна за целите на земеделието. Изчезването на дребните семейни ферми, основа на живота на хърватите, има както социални, така и икономически последици. 
						Хърватското правителство е наясно с проблема, но усилията за неговото решаване остават без резултат. Властите са идентифицирали два сектора - хранителната индустрия и туризма - като жизненоважни за развитието на страната. До момента обаче Хърватия има много повече успехи в развиването на туризма. Ако проблемите с производството на храни бъдат решени, една силна хранително-вкусова промишленост би била мощен източник на доходи, които да допълват тези от туризма.

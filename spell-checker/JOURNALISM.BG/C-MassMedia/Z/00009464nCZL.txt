Планове за нова структура на СФОР в БиХ
		12/01/2004
		Планира се значително намаляване на числеността на ръководените от НАТО сили за поддържане на мира през 2004 г. поради подобрената сигурност в Босна и Херцеговина.
		От Антонио Пърленда за Southeast European Times от Сараево - 12/01/04
 
		 
			В съответствие с решението на министрите на отбраната на страните в НАТО за намаляване на присъствието на алианса в Босна и Херцеговина (БиХ), от СФОР потвърдиха, че поради подобрената сигурност в страната ще бъде съкратена числеността на военния контингент на 7000 войника до юни 2004 г.
			Всяка от трите бригади на СФОР ще бъде преименувана на Многонационални специални сили (МНСС) и ще се състои от около 1800 войници. Много от тежките въоръжения ще бъдат изтеглени от БиХ. Промените ще позволят на СФОР да се превърне от мисия за стабилизиране на мира в сила за възпиране на конфликти. Тя ще поддържа осезаемо присъствие и ще използва леко въоръжение за конкретни задачи.
			"Войските ще бъдат по-леки, но забележими, подвижни и достатъчно ефективни", заяви говорителят на СФОР, капитанът от канадската армия Дейв Съливън. "В същото време страните, участващи със свои подразделения, трябва сами да определят размера на своя принос в новата армия. Те ще съобщят цифрите, веднага щом бъдат взети решения от техните правителства. Повечето решения се очаква да бъдат съобщени през януари 2004 г."
			Според последните съобщения от СФОР преструктурирането ще се възползва от планираните ротации на военните контингенти. Първите съкращения вероятно ще станат в многонационалната бригада "Север-Запад" и ще бъдат съобщени в скоро време. Представители на ръководената от САЩ многонационална бригада "Север" казаха, че в момента се планира новата структура на бъдещето подразделение, която ще започне да се прилага от април. Тогава американската 34-та пехотна дивизия ще предаде своите пълномощия на 38-а пехотна дивизия.
			Американският контингент се очаква да съставлява 15% от СФОР - цифра, която съответства на сегашната политика на САЩ в оперативната зона на БиХ.
			"Главната задача на СФОР е да съдействат за поддържане на безопасна и сигурна обстановка, позволяваща на международната общност и властите в БиХ да осигуряват отговорни правителства, които укрепват мира, стабилността и уважението към човешките права, както и успешното икономическо развитие и обезпеченост на страната. СФОР също така са поели ангажимента да поддържат върховенството на закона в БиХ и да съдействат на Международния трибунал за военните престъпления в бивша Югославия за залавяне на обвинените военнопрестъпници и предаването им на съответните власти", каза Съливън.
			В момента СФОР се състоят от около 12000 войници от почти 30 страни. В Многонационалната бригада "Юг-Изток", с щаб в Мостар, участват около 4100 войници; в многонационалната бригада "Север-Запад, с щаб в Баня Лука - 3500, а многонационалната бригада "Север" в Тузла е с численост около 3000 войници.
			Както е била досегашната практиката, СФОР се възглавяват от американски генерал. Според данните, предоставени от говорителя на СФОР, американският военен контингент съставлява 20% от цялата армия на СФОР. Другите най-големи контингенти са на Италия, възлизащ на 1400 войници, и Германия и Канада, с по 1300 войници.
			Ръководените от НАТО многонационални въоръжени сили, които наброяваха 60000 души, когато пристигнаха за първи път в БиХ в края на 1995 г., вече преминаха през един процес на съкращения в края на 2002 г. В момента те са 13000. В рамките на предишните съкращения три многонационални дивизии намалиха числеността си до нивото на бригади. Многонационалните контингенти бяха преструктурирани в 10 бойни групи, всяка с по 750 войници.
			От октомври 2002 г. командващият СФОР вече не е генерал с четири звезди. Една година по-късно американският генерал-лейтенант Уилям Уорд, генерал с три звезди, предаде своите пълномощия на командващ СФОР на американския генерал-майор Върджил Пакет - генерал с две звезди. Промяната съответства на намалената численост на армията.
			Според Съливън, "нашата обща цел продължава да бъде постепенното предаване на отговорностите за прилагането на мира на местното население и неговите институции".
			Съкращенията са оправдани, не само защото общата ситуация ги позволява, но и тъй като в случай на извънредни ситуации командването на СФОР може да разчита на оперативните резервни сили. Те са многонационални професионални подразделения, които вече са действали в балканската оперативна зона. Те са създадени да бъдат мобилни и гъвкави "сили за действие отвъд хоризонта", способни да действат като подкрепление на армейските части в БиХ, Косово и Македония.
			Войските се координират от главнокомандващия съюзническите сили в Югоизточна Европа, който е командващият обединените сили в щаб-квартирата на НАТО, отговарящ за балканските операции. Адмиралът от американската флота Грегъри Г. Джонсън заема в момента този пост. Ако възникне въоръжен конфликт в региона, Джонсън и командващите НАТО в БиХ, Косово и Македония могат да разчитат на стратегическите резервни сили в редица страни от НАТО или партньорите, готови да пристигнат по море, въздух и суша. От 1998 г. стратегическите резервни сили провеждат годишни учения "Динамичен отговор", които обикновено са през септември.
			Според неотдавнашен бюлетин за печата на многонационалната бригада "Север", в СФОР обмислят по-нататъшно намаляване на числеността на контингента до 7000 души, както и възможността за прекратяване на мисията му до края на 2004 г.
			"Промените ще позволят да се премине към нова мисия на НАТО (с командване в Сараево), която ще оказва помощ и ще играе посредническа роля, а така също към нова мисия на ЕС", се казва в бюлетина.
			В прощалната си визита в Сараево преди няколко седмици генералният секретар на НАТО лорд Джорд Робъртсън заяви, че ще бъде внимателно анализиран въпросът до колко е подходяща евентуална военна мисия на ЕС в БиХ. Той каза, че окончателното решение ще бъде взето след официални консултации с местните власти в БиХ.

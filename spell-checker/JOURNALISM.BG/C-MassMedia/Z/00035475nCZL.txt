Сомалийските пирати освободиха турски кораб 
					29/07/2010
					 
						АНКАРА, Турция -- Рано сутринта в четвъртък (29 юли) сомалийските пирати освободиха турски товарен кораб, след като го бяха държали в плен четири месеца. „Фригия” е собственост на истанбулската компания „Кайра” и според съобщенията екипажът му, състоящ се от 19 турци и двама украинци, е добре въпреки преживяното. Корабът, плаващ под малтийски флаг, беше пленен на 23 март в Индийския океан на път за Тайланд. 
						Междувременно турско туристическо корабче се запали и потъна в Средиземно море късно вечерта в сряда, при което е изчезнал един испански турист. Властите съобщиха, че 18 туристи и петима членове на екипажа са скочили от корабчето, за да избягат от пламъците. Корабчето е пътувало от курорта Мармарис за Фетхие. Причината за пожара все още не е изяснена. (Заман, Анадолска информационна агенция, АФП, АП, Ройтерс - 29/07/10; АП, Анадолска информационна агенция, Синхуа - 28/07/10)

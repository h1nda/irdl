В Хърватия се води разследване за липсващи ракети
					06/02/2006
					Местен производител на военно оборудване е "взел назаем" 5100 ракети от хърватската армия и ги е продал на Македония по време на междуетническия конфликт през 2001 г. Четири години по-късно случаят излиза наяве.
					От Кристина Чук за Southeast European Times от Загреб -- 06/02/06
 
					 
						
Потвърждавайки, че е имало сделка за даване на ракетите назаем на фирмата на Джуро Дякович Алатница, тогавашният министър на отбраната Йозо Радош (вдясно) заяви, че не знае какво се е случило след това. [AФП]
						Хърватското правителство провежда разследване за продажбата на близо 5100 ракети на Македония през 2001 г. Сделката, в резултат на която хърватското министерство на отбраната е загубило над 2 млн. евро, стана обществено достояние повече от четири години след сключването й. 
						Джуро Дякович Алатница, хърватски производител на военно оборудване, сключил сделката за продажба на ракетите на Македония. Фирмата обаче нямала нужното количество ракети на склад и затова ги взела "назаем" от хърватската армия. Изглежда след това петгодишните ракети са били излъскани и доставени на Македония, представени за чисто нови. 
						Постъпленията от продажбата така и не отишли в хърватското министерство на отбраната, нито пък ракетите били върнати на Хърватия. Офицер от армията докладвал за липсващите ракети на военната полиция, но не били предприети никакви действия. 
						Бившият министър на отбраната Йозо Радош признава, че ракетите са били дадени назаем на Джуро Дякович Алатница, но отрича да има каквато и да било информация какво се е случило с тях след това. 
						По това време Македония е в разгара на междуетнически конфликт. Продажбата е била извършена в нарушение на ембаргото върху продажбата на оръжие, наложено не само на Македония, но и на всички бивши югославски републики. 
						Министърът на отбраната Берислав Рончевич е докалдвал за случая на държавната прокуратура, която започна разследване. "Разследването се води от окръжната прокуратура в Загреб, гражданската и военната полиция," цитира ежедневникът Вечерни Лист говорителката на държавната прокуратура Мартина Михордин.
						"Това е престъпление и институциите трябва да открият виновниците за него," заяви хърватският президент Стипе Месич. 
						Скандалът разтревожи хърватите не само заради очевидната кражба, но и поради видимото неведение на въоръжените сили на страната за изчезването на хиляди смъртоносни ракети.

Една нощ в музея – в Белград
					04/06/2010
					Галерии и музеи в Сърбия отварят вратите си за различни нощни приключения.
					От Бояна Милованович за Southeast European Times от Белград – 04/06/10
 
					 
						
Младите участници получиха урок по превръщане на цветя във вкаменелости. [Никола Барбутов/SETimes]
						На 15 май почти половин милион души в Сърбия опитаха различен аспект на нощния живот. Вместо да се отправят към кафенетата и клубовете, те отидоха в музея. 
						Повече от 100 музея и галерии в цялата страна бяха отворени през нощта, като представиха необичайни изложби, магически представления и други прояви. 
						„Нощта на музеите” се провежда ежегодно от пет години. Само в Белград посетителите могат да посетят 68 културни институции срещу билет от 2,5 евро. 
						„Привличайки общо 450 000 посетители, „Нощта на музеите” се превърна в много важно културно събитие”, заяви пред журналисти по време на пресконференция говорителката Мария Ранджелович. 
						 „През изминалите пет години винаги се страхувахме, че хората може да не проявят интерес към разходка в музеи или галерии, но за щастие всяка година сме приятно изненадани, че посетителите са все повече и повече.” 
						Интересът постоянно нараства от провеждането на първата подобна проява. През 2005 г. то привлече 20 000 души в Белград. 
						„Нощта на музеите” е идея на експертите по история на изкуството Младен Петрович и Ана Йованович. Те са вдъхновени от подобни прояви, провеждани в други държави. 
						
 „Идеята се ражда в Берлин през 1997 г. с първата нощ на музеите и вече се провежда в 125 града по цял свят”, казва Петрович. 
						На опашките за най-популярните изложби се чакаше с часове. Различните програми и разстоянията между тях изискваха добра организация. 
						 „Мога да включа тази нощ в автобиографията си”, отбеляза Йована, студентка по медицина в Белград. „Открих своите мениджърски умения по време на нощта на музеите.” 
						 Изложба, наречена „Между магия и химия”, привлече няколко хиляди посетители. Науката беше забавна, а не мъчителна. 
						Посетителите откриха, че химичните експерименти могат да създават невероятни цветове, като насън. Дори и най-сложните експерименти изглеждаха лесни за най-младите посетители. Домакин на изложбата беше факултетът по химия на Белградския университет. 
						 „Втечненият азот може да вкамени цвете и да го превърне в минерал”, обясни за SETimes Милош, който догодина ще бъде първи клас. „Цветето става крехко и може да бъде разбито на малки парченца.” 
						Любопитството на обществеността беше допълнителен стимул за студентите от факултета по химия, които за една нощ бяха „магьосници” с големи шапки и вълшебни пръчици. 
						„Радвам се, че хората се интересуват от наука. Не ми е трудно да обяснявам едно нещо 100 пъти”, каза за SETimes студентката по химия Милица. 
						Новооткритият музей на науката също привлече много посетители. „Машина на времето” връщаше участниците в епохата на първите грамофони, а след това отново в днешно време през историята на технологиите. 
						Голям интерес привлече изложба на фотографска техника, в която бяха включени фотоапарати от 19-и век, както и представянето на компютърните технологии. Свикналите с днешните компютри посетители – някои от които се побират в дланта на ръката – бяха изненадани от машините, за някои от които беше необходима цяла стая. 
						Интерес привлече и експозицията на Белградския етнографски музей „Кажи ми как играеш и ще ти кажа кой си.” Тя дава възможност на посетителите отново да се насладят на любимите игри от своето детство. 
						„Приятно ми беше да се почувствам отново дете”, каза белградският адвокат Петър, на 55 г.

България търси помощта на Германия за идентифицирането на лица, укривали данъци
					15/02/2010
					 
						СОФИЯ, България -- Директорът на Националната агенция по приходите Красимир Стефанов съобщи в неделя (14 февруари), че София е запитала Германия дали са се появили някакви български имена на откраднатия диск, съдържащ банкова информация от Швейцария и предложен на властите в Берлин. Германия съобщи по-рано този месец, че обмисля закупуването на информацията от бивш служител на банка в Женева, който я е откраднал през 2006 или 2007 г. Германският канцлер Ангела Меркел заяви, че ако тази информация е автентична, германските власти трябва да я придобият. Стефанов каза в неделя, че е написал писмо до германското министерство на финансите с искане за предоставяне на информацията, ако Германия реши да я закупи. „Крайно време е да покажем, че България е част от ЕС и никой не може да избягва плащането на данъци”, каза Стефанов. (Дневник, АФП, Стандарт - 14/02/10)

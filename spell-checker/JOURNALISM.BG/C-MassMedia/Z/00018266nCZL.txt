Според Тихич Дел Понте смята, че властите в БиХ знаят местонахождението на Караджич
					17/04/2006
					 
						САРАЕВО, Босна и Херцеговина (БиХ) -- Председателят на Председателството Сюлейман Тихич заяви в интервю за пресата в края на миналата седмица, че главният прокурор на ООН Карла дел Понте подозира, че властите в БиХ знаят местонахождението на укриващия се Радован Караджич. Тихич говори пред сараевския ежедневник "Дневни Аваз" след завръщането си от тридневно посещение в Холандия, където се срещна с Дел Понте. Той каза, че тя не вярва на уверенията, че Караджич не се намира на територията на БиХ и че властите в БиХ и Република Сръбска не знаят приблизителното му местонахождение. 
						В същото интервю Тихич заяви, че холандски официални представители са обещали подкрепа в процеса на завръщане на бежанците в Сребреница под формата на нова помощ от 5 млн. евро. Той добави, че ще настоява парите да бъдат насочени към проекти за устойчиво завръщане и нови работни места. (Дневни Аваз, РТРС - 16/04/06)

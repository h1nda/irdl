Командващият ЕЮФОР заяви, че членството на БиХ в НАТО ще сложи край на риска от война
		21/07/2005
		 
			САРАЕВО, Босна и Херцеговина (БиХ) -- Командващият ЕЮФОР генерал Дейвид Лийки заяви в интервю в сряда(20 юли), че евентуалното приемане на БиХ в НАТО ще сложи край на риска от конфликт или война не само в БиХ, но и в целия регион. В интервю за всекидневника "Дневни аваз" Лийки спомена неотдавнашното споразумение за закони за реформи в отбраната, подчертавайки, че прилагането на новото законодателство е от съществено значение за осъществяване на стремежите на БиХ за членство в НАТО. Той призова парламентите на БиХ да приемат законнопроектите колкото се може по-скоро. 
			Също в сряда, представители на правителствата на БиХ и на Канада подписаха двустранно споразумение за сътрудничество в областта на отбраната. Документът осигурява обучението на военнослужащи на БиХ в Канада. (Дневни аваз, РТРС, Фена - 21/07/05)

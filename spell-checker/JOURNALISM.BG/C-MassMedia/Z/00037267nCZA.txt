Кипърските турци протестират срещу мерките за строги икономии
		02/02/2011
		Изключени от членството в ЕС, на много хора в управлявания от турците Северен Кипър им е дотегнало от икономическите проблеми и изолацията.
		От Джъстин Вела и Алина Лехтинен за Southeast European Times от Истанбул – 02/02/11
 
		 
			
Кипърски турци участват в митинг в Никозия срещу икономическите мерки за строги икономии. [Ройтерс]
			Недоволството от мерките за строги икономии, за които се смята, че са наложени от Анкара, доведе до масови протести в северната част на Кипър в петък (28 януари). „Анкара, остави ни на мира; това е нашата родина и ние ще я управляваме”, скандираха 10 000 протестиращи, събрали се на централния площад „Иньоню”, като надуваха вувузели, биеха барабани и скандираха лозунги против мерките. 
			 „Икономиката е в лошо състояние и всички са разгневени. Става все по-зле”, каза за "Канейдиън Прес“ Тугрул Атакан, на 18 г. 
			Според протестиращите мерките за строги икономии са наложени на Северен Кипър от турското правителство в Анкара и са довели до повишаване на издръжката на живота и по-малко работни места, принуждавайки младите хора да напускат острова. 
			Заради мерките заплатите на държавните служители бяха понижени с до 40 %. Регионът е с население от 265 000 души, като повече от 12 000 от тях работят в публичния сектор. Още хиляди хора получават средства от държавния сектор чрез пенсии и участие в политически партии. 
			Очаква се държавните доставчици на електроенергия и телекомуникационни услуги, както и Източносредиземноморският университет, да бъдат приватизирани чрез продажба на фирми от континенталната част на Турция. 
			Според „Сайпръс Мейл“ Турция предоставя 500 000 щ.д. годишно за управлението на Северен Кипър, но иска да увеличи икономическата независимост на територията чрез преминаване към финансиране на частния сектор. Вестникът съобщава, че доходът на глава от населението се е понижил до 13 500 щ.д. от 15 000 щ.д. през 2007 г. 
			„Заповедите дава този, който плаща сметките”, казва Ерол Каймак, преподавател по международна политика в Източносредиземноморския университет. 
			 „Тук няма МВФ, защото турската част на Кипър не е призната от международната общност”, посочва той. 
			Въпреки че официално това е политика на администрацията на президента Дервиш Ероглу, кипърските турци винят Анкара за суровите мерки. 
			 „Понякога това, което има значение, е как хората виждат ситуацията”, твърди гъркът д-р Йоргос Кентас от Университета в Никозия. „Мисля, че кипърските турци трябва да бъдат по-загрижени за своето бъдеще. Те виждат, че отиват към задънена улица, и това не им харесва.” 
			 „Кипърският спор” е един от ключовите въпроси, който пречи на Турция да се присъедини към ЕС. 
			Изразявайки съпричастността си към кипърските турци, Кентас заяви: „Мисля, че кипърските турци трябва да научат някои уроци от начина, по който кипърските гърци сами намериха своя път след 1974 г. Те трябва да се освободят от Турция, както кипърските гърци се освободиха от Гърция”, каза Кентас. 
			 
			Готови ли са кипърските турци да направят толкова смела стъпка? 
			Кентас не е убеден. „Реалната ситуация може да се окаже не толкова оптимистична, колкото демонстрантите биха искали”, заяви той.

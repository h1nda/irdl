Трайковски ще бъде погребан с държавни почести; разследването на катастрофата продължава
01/03/2004
Тленните останки на македонския президент Борис Трайковски ще бъдат погребани в Алеята на Великите в гробищата "Бутел" край Скопие. Поради лошото време, потенциално минирания терен и възможни проблеми с координацията изминаха почти 24 часа, преди спасително-издирвателните екипи да достигнат до мястото на катастрофата.
От Антонио Пръленда в Сараево и Мария Лазарова в Скопие за Southeast European Times - 01/03/04
 
 
Македонският премиер Бранко Цървенковски (в средата) полага венец на мястото на самолетната катастрофа, в която загина македонският президент Борис Трайковски на 26 февруари. [АФП]
През последните три дни македонските граждани се редяха на опашка, за да впишат последните си послания в книгата за съболезнования, която бе открита в парламента в петък (27 февруари) в памет на покойния президент Борис Трайковски. Мнозина бяха запалили свещи и полагаха цветя пред сградата на македонския парламент.
Затваряйки книгата за съболезнования в неделя в полунощ, правителството отбеляза края на тридневната церемония. Комисията по погребението на Трайковски препоръча в деня на погребението също да се обяви траур. Все още датата за това не е обявена.
По искане на семейството на покойния президент останките на Трайковски ще бъдат положени в Алеята на Великите в гробището "Бутел". Ковчегът ще бъде посрещнат на летището в Скопие с всички държавни и военни почести.
Тленните останки на президента ще бъдат изложени за поклонение в преддверието на парламента, където гражданите ще отдадат почит, като представители на държавни и обществени институции ще застанат на почетна стража. Чуждестранни делегации ще отдадат почит и положат венци върху катафалката в деня на погребението по реда на своето пристигане в страната.
Представители на партията ВМРО-ДПМНЕ и на чужди държави, както и премиерът Бранко Цървенковски и представител на Методистката евангелистка църква, към която Трайковски принадлежеше, ще изнесат слова по време на погребалната церемония.
Първоначалното разследване на катастрофата, причинила смъртта на Трайковски и осем негови сътрудници на 20 км от Мостар на 26 февруари, насочва към възможен проблем с координацията между местните власти в Босна и Херцеговина (БиХ) и СФОР, които управляват трафика във въздушното пространство на БиХ.
Цървенковски, който посети мястото на катастрофата в неделя, каза, че висши представители на СФОР са потвърдили пред него, че "е имало грешки и противоречива информация за обществеността по време на началната спасително-издирвателна операция."
Говорителят на СФОР Дейв Съливан обаче изрично отрече в неделя твърденията, че силите на СФОР са допуснали грешки в комуникацията. "Това е напълно невярно," каза Съливан. "Не СФОР, а федералното МВР е основната институция, която отговаря за комуникациите." Съливан допълни, че след инцидента сили на СФОР са присъствали на мястото на събитието само за да окажат поддръжка на хеликоптерите и на самите умиротворители.
Според Управлението на гражданската авиация (УГА) на БиХ мястото на катастрофата е било открито от спасители близо до село Ротимле. Поради лошото време, терен и възможна лоша комуникация между спасително-издирвателните екипи, обектът е бил достигнат 24 часа след произшествието.
"Двете 'черни кутии' със записи на гласовете и данни на измервателните уреди по време на полета са открити и нашият международен разследващ екип ги анализира," каза Дземал Хашечич от УГА на БиХ. "Всички тела са открити и транспортирани до Мостар за идентификация и преглед. Останките на самолета се прехвърлят за оглед към военен хангар в Мостар."
Редица чуждестранни държавници изпратиха своите съболезнования на семейството на Трайковски. Според македонското МВнР 20 лидери са изразили желание да присъстват на погребението.

Според СФОР задържаният шпионин е свързан с Ал Кайда
04/12/2002
Арестуваният в края на октомври по подозрения в шпионаж на американска база в североизточна Босна и Херцеговина (БиХ) е свързан с терористичната мрежа Ал Кайда на Осама Бен Ладен, съобщиха от СФОР във вторник (3 декември).
(АП, Ройтерс, Блумберг, Радио Б92 - 03/12/02; СиЕнЕсНюз - 21/11/02; АФП - 31/10/02)
 
 
Арестуваният в края на октомври по подозрения в шпионаж на американска база в североизточна Босна и Херцеговина (БиХ) е свързан с терористичната мрежа Ал Кайда на Осама Бен Ладен, съобщиха от СФОР във вторник (3 декември). Говорителят на СФОР, лейтенант Ив Вание, каза че заподозреният Сабахудин Фиджулджанин ще остане в ареста до приключване на разследването. Правителството на Федерация БиХ беше помолено да окаже съдействие по случая.
Мироопазващите сили на САЩ, базирани в североизточния град Тузла, задържаха Фиджулджанин на 26 октомври по подозрение в шпионаж на съоръженията и частите на СФОР. Беше установено, че той притежава паспорти, издадени от БиХ и други страни и също, че притежава гранатомет.
Вание съобщи, че Фиджулджанин ще може да се срещне с адвоката си и че СФОР ще разреши представителите на Междунродния Червен кръст да го посетят, докато е в ареста.
Според Асошиейтед прес, Фиджулджанин е дошъл от региона на Санджак, Югославия, но от доста години живее в БиХ със съпругата и четирите си деца. Преди две седмици на него му бе позволено да се свърже със семейството си, съобщи СФОР.
Никола Славулица, представител на полицията в Тузла, заяви пред АФП в края на октомври, че по време на войната през 1992 - 1995 г., Фиджулджанин е живял в село Бочиня в северната част на страната, населявано по това време от бойци от ислямските страни. Според Дейтънското мирно споразумение, сложило край на войната, всички чужди граждани, независимо от тяхната национална принадлежност, е трябвало да напуснат БиХ. Но много от тях са останали и са придобили гражданство, някои чрез сключване на брак с местни жени.
''Главният проблем е в това, че местното правителство не успя да накара всички чужди бойци да напуснат страната", каза Милан Ловрич, ръководител на антитерористичния отряд в БиХ, създаден след атаките на 11 септември.
В изявление, издадено от Министерството на вътрешните работи на БиХ, се казва, че СФОР са представили на полицията доказателства срещу Фиджулджанин и че представителството на Интерпол в БиХ понастоящем работи с местните власти по случая.
Ловрич оцени високо сътрудничеството със силите на СФОР. "Изобщо, благодарение на международната общност и международните организации тук, ние успяхме да запазим Босна свободна от атаки и други възможни терористични актове".
Във връзка с терористичните атаки през миналата година, за разпит бяха задържани няколко души, заподозрени във връзки с международните терористични организации. Сред тях бяха няколко алжирци, впоследствие предадени на американското правителство и прехвърлени през януари във военната база в залива Гуантанамо в Куба.

Косовски сръбски полицаи са обект на разследване
					10/06/2011
					Няколко полицаи бяха временно отстранени от служба заради неподчинение и неуважение към официален орган.
					От Линда Карадаку и Мухарем Нитай за Southeast European Times от Прищина – 10/06/11
 
					 
						
Въпреки продължаващите административни проблеми с косовски полицаи престъпността в страната намалява. [Ройтерс]
						В края на миналия месец генералният директор на косовската полиция Решат Маличи издаде заповед за ротация и впоследствие за временно отстраняване от служба на шестима началници на косовски сръбски полицейски участъци. 
						Говорителят на косовската полиция Арбер Бека каза за SETimes, че решението на Маличи е законно и е в съответствие с процедурите, като добави, че косовската полиция е готова „за действия във всички ситуации, в които действията на полицията ще бъдат координирани с полицейските подразделения на ЮЛЕКС и КФОР”. 
						 Бесим Хоти, говорител на косовската полиция в Митровица, каза за Радио „Свободна Европа”, че отстраняването от служба продължава, тъй като шестимата служители са отказали да се подчинят на заповед на Маличи. 
						 „Директорът на косовската полиция трябва да реши дали да продължи спирането на заплатата на шестимата косовски полицейски служители за неопределен период от време”, каза Хоти, като добави, че шестимата сега са обект на разследване за предполагаемо нарушаване на косовския закон за полицията. 
						От шестимата началници, четирима от северни полицейски участъци и двама от гранични пропускателни пунктове, е било поискано да се преместят на ротационен принцип в други участъци. Те обаче не са се подчинили на заповедта. 
						Според Маличи, цитиран от косовския всекидневник „Зъри”, ротацията на началниците на полицейски участъци в Косово, включително в северната част на страната, се извършва в сътрудничество с ЮЛЕКС. Той обясни, че ротацията е свързана с по-доброто функциониране на полицията и че ротацията в северната част на страната няма политически оттенък. 
						 Рамадан Чехая, анализатор по въпросите на сигурността в Косово и директор на косовския Център за изследване на сигурността, каза за SETimes , че „полицията в Северно Косово не работи за интересите на Косово, а за интересите на сръбското министерство на вътрешните работи.” 
						 „Йерархията, която трябва да характеризира полицейските сили, е прекъсната [на север]. Полицията там не е под командването на Прищина. В косовската полиция в северната част на страната има хора, които искат да бъдат част от косовската полиция като цяло, но командният състав изпълнява по-скоро заповедите на Белград”, каза Чехая. 
						Северно Косово не беше споменато като отделна единица в последния доклад на министерството на вътрешните работи, което се оглавява от Байрам Реджепи. Цитирано бе негово изказване, че министерството работи „за предотвратяване и борба с всички видове престъпления и организираната престъпност”, наред с друго, без да споменава за административни проблеми в тази част на страната. 
						В последния доклад на министерството, който бе публикуван в края на май и обхваща периода от февруари до май, се посочва: „Важно е да се подчертае значението на реформите, които се извършват в косовската полиция чрез вътрешна реорганизация, като се поставя специален акцент върху централизацията на регионалните звена за разследване и борба с престъпността в рамките на основните принципи за борба с престъпленията.” 
						Министерството заяви, че след арестуването на престъпни групи, свързани с трафика на наркотици и оръжие, трафика на хора и други видове организирана престъпност, се отбелязва напредък в разследванията. 
						 „Новите концепции, които сa на първия етап на прилагане в косовската полиция - концепцията за полицейска дейност, водена от разузнаването, и присъствие на полицията в местните общности - започнаха да дават видими резултати при предотвратяването на ежедневни престъпления и разкриването и борбата с всички форми на организирана престъпност”, съобщава министерството на вътрешните работи, като допълва, че това е довело до намаляване на тежките престъпления с 23 % в сравнение със същия период на миналата година.

Турските политици и обществеността са разделени по въпроса за смъртното наказание
					18/04/2011
					Бруталното убийство на три деца в Централен Анадол предизвика дебат за възстановяването на смъртното наказание
					От Алина Лехтинен за Southeast European Times от Истанбул – 18/04/11
 
					 
						
Привърженик на смъртното наказание държи въже за бесене, докато активисти организираха петиция то да бъде възстановено. [Ройтерс]
						За да продължи процесът на присъединяване към ЕС, през 2002 г. Турция премахна смъртното наказание, освен по време на война. Две години по-късно страната обяви смъртното наказание за незаконно при всички обстоятелства с подписването на Европейската конвенция за защита на правата на човека. 
						 Днес според експерти има много малка вероятност смъртното наказание в Турция да бъде възстановено. Управляващата Партия на справедливостта и развитието (ПСР), която се очаква да спечели изборите на 12 юни, е против смъртното наказание. 
						„[Това] не в дневния ред на правителството”, заяви премиерът Реджеп Тайип Ердоган. 
						„Не очаквам смъртното наказание да бъде възстановено”, каза за SETimes преподавателят от Босфорския университет Кемал Киришджи. „Министър-председателят изненадващо възприе подобна позиция.” 
						Ако възстанови смъртното наказание, Турция може да загуби шансовете си някога да се присъедини към ЕС, тъй като блокът забранява смъртното наказание. Въпреки че Турция критикува ЕС, че проточва процеса на присъединяване, ПСР официално подкрепя членството на Турция в ЕС. 
						 „През последните няколко години в Турция намаляват натискът и доверието към исканията на ЕС”, посочва преподавателят Али Чаркоглу от Университета „Коч”. „В крайна сметка обаче целта е Турция да получи пълноправно членство.” 
						Според преподавателя от Близкоизточния технически университет Кайхан Мутлу ЕС не трябва да влияе върху процеса на вземане на решения в Турция по отношение на промяната в наказателните закони. „Всяка държава има своя собствена социална, икономическа и политическа структура”, обяснява той. „Ето защо наказателното право трябва да бъде независимо, стига да не се пренебрегват основни човешки права и демократични принципи.” 
						В момента смъртното наказание няма достатъчно подкрепа сред турските политици, за да бъде възстановено. Чаркоглу отбелязва, че понастоящем всички основни партии в Турция са против него. 
						„Само маргиналните националистически партии искат то да бъде поставено на дневен ред”, заяви той. 
						През 2004 г. Киришджи и Чаркоглу проведоха проучване на общественото мнение по въпроса за смъртното наказание. „Като цяло обществеността беше против отмяната на смъртното наказание, но въпреки това правителството предприе тази стъпка, за да изпълни критериите от Копенхаген”, каза Киришджи. 
						 Много турци изглежда все още искат правителството да възстанови смъртното наказание. В края на март Партията на великото единство започна кампания в подкрепа на смъртното наказание и много турци подписаха петицията. 
						Други турци, които се обявяват срещу възстановяването му, посочват, че в миналото страната е злоупотребявала със смъртното наказание. 
						В много случаи смъртното наказание е било използвано, за да се заглушат политически разногласия. Последният екзекутиран човек в Турция е 28-годишният Хъдър Аслан, член на нелегалната левичарска организация „Девримджи Йол”. Той е осъден за държавна измяна и обесен през 1984 г.

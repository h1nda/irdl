Талят очаква обединението на Кипър да стане до месеци
					01/06/2009
					 
						НИКОЗИЯ, Кипър -- Турският кипърски лидер Мехмет Али Талят каза в петък (29 май), че шансовете за уреждане на кипърския въпрос до края на тази или началото на следващата година са „доста големи”. В интервю за „Ройтерс” обаче той предупреди, че сегашният процес може да бъде последен шанс за обединяване на разделения остров. „Ако пропуснем тази възможност, може и повече да не намерим друга,” подчерта той. Талят добави, че Турция активно подкрепя процеса на острова, тъй като кипърският въпрос е пряко свързан със собствената й кандидатура за членство в ЕС. Атина и Никозия многократно обвиняват Турция, че пречи на обединителния процес, като отказва да изтегли частите си от Северен Кипър и налага „неприемливи искания”. 
						Други новини -- В петък Турция реагира остро на обявлението на Кипър, че възнамерява да наеме американска компания, която да започне сондажи за петрол в нейната изключителна икономическа зона в Средиземно море. „Подобни действия носят потенциал за създаване на напрежение и нарушават правата на кипърските турци върху природните ресурси на острова,” заяви турското външно министерство в изявление, призоваващо за намеса на ЕС. Кипърското правителство отхвърли възраженията на Турция. (Сайпръс Мейл - 30/05/09; Си Ей Ен, Файненшъл Мирър, Хюриет, Синхуа, Ройтерс, Анадолска информационна агенция - 29/05/09)

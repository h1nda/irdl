Надпреварата за кмет на Букурещ наближава финала 
					30/03/2005
					Няколко дни преди изборите надпреварата за това, кой ще бъде следващият кмет на Букурещ, се разгорещява. Проучванията сочат, че основните съперници са Адриан Видеану от управляващия Алианс за справедливост и истина и Мариан Вангелие от бившата управляваща партия на социалдемократите. Победителят ще наследи Траян Басеску, който се оттегли от заемания пост през декември, за да стане президент. 
					От Разван Амарией за Southeast European Times в Букурещ – 30/03/05
 
					 
						
Траян Басеску напусна кметския пост на Букурещ през декември след като бе избран за президент. [AФП]
						Букурещ ще има в скоро време четвъртия си кмет за по-малко от девет години. Виктор Чорбя, избран пре лятото на 1996 г., подаде оставка няколко месеца след избирането си, за да стане премиер. Временният кмет Виорел Лис остана на власт след изборите през 1998 г., но загуби от Траян Басеску през 2000 г. Той на свой ред бе преизбран през 2004 г., но се оттегли от поста през декември след избирането му за президент. 
						Според проучвания на общественото мнение вотът в неделя (3 април) ще бъде преди всичко двубой между Адриан Видеану, кандидат на управляващия Алианс за справедливост и истина, съставен от Национал-либералната партия (НЛП) и Демократическата партия (ДП), и Мариан Вангелие, представител на бившата управляваща Социалдемократическа партия (СДП) и кмет на 5-ти район в Букурещ. 
						Видеану, който е проспериращ бизнесмен и член на ДП, се подкрепя от 35 % от гласоподавателите. "Надявам се да спечеля на първия тур, за да реша проблемите на Букурещ," заяви той неотдавна пред журналисти. 
						Опонентът му, който го следва с подкрепа от около 25 %, изразява увереност, че ще дръпне напред. "Кметството на целия град не е твърде голямо за мен, независимо какво казват моите опоненти," подчертава Вангелие. 
						Третият кандидат, бившият член на СДП Кристиян "Пиедоне" Попеску, също така се състезава за поста. Той представлява политическа организация, образувана от един от двата най-големи синдиката в Румъния - партия Национал-демократичен блок - и събира около 10 % ог гласовете. Като главен инспектор на 6-то районно кметство той стана известен с обиколките си на букурещките пазари, издирвайки храни с изтекла годност или търговци, които удрят в кантара. 
						Ралу Филип, президент на Националния аудио-визуален съвет, се кандидатира като независим и се очаква да вземе между 4 и 5 % от гласовете. Анка Петреску, представител на националистическата партия Велика Румъния, се очаква да получи приблизително същия резултат. Петреску бе главен архитект на Народния дворец на Николае Чаушеску, втората по големина сграда в света, която струваше милиарди долари и бе издигната на мястото на голяма част от историческия център на града. 
						Малцина очакват изненадващ резултат. "Видеану най-вероятно ще победи, използвайки симпатиите на хората към ДП," казва политическият анализатор Стелян Танасе. "Но битката ще бъде интересна. Това е битка за контрол върху най-важния икономически център на страната, както и борба за имидж."
						Сред най-важните проекти, които градът е наследил от Басеску, са модернизацията на пътната и трамвайна инфрастурктура, както и възстановяването на историческия център. Проучванията сочат, че повечето жители отдават приоритетно значение на състоянието на улиците и на чистотата в града.

Новата роля на КСС предизвика полемика
		27/06/2011
		Проект за меморандум предвижда КСС да бъдат натоварени с някои полицейски задължения. Според критиците това е недемократично.
		От Мухамет Брайшори за Southeast European Times от Прищина – 27/06/11
 
		 
			
Допълнителните отговорности на Косовските силите за сигурност трябва да засилят сигурността. [Ройтерс]
			План, който предвижда Косовските сили за сигурност (КСС) да бъдат натоварени с някои полицейски задължения, попадна под ударите на политическата опозиция и граждански организации. Правителството обаче настоява, че планът не противоречи на конституцията. 
			 „Това е проект, който ще направи КСС по-полезни за страната. Той ще засили сътрудничеството и координацията в сектора на сигурността по отношение на задачите на КСС”, заяви министърът за силите за сигурност на Косово Агим Чеку, чието министерство е предложило проекта за меморандум на тази тема заедно с министерството на вътрешните работи. 
			„Проектът няма да пречи на полицията или на политиките на КСС, нито дори на промените, задачите, статута или характера на КСС. Той ще бъде в помощ на полицията, след като бъде одобрен от правителството и военното присъствие (КФОР)”, заяви той. 
			Парламентарната комисия по сигурност съобщи, че подкрепя всяка инициатива за сътрудничество между заинтересованите лица в сектора на сигурността, ако тя е в съответствие с конституцията и законите на Косово. 
			Опозиционната Демократична лига на Косово (ДЛК) обаче твърди, че планът е безотговорен и вреден. 
			„Меморандумът създава предпоставки за опасна тенденция, която съществува само в държави с недемократично управление, и като такъв дори няма подкрепата на партньорите на Косово, като например НАТО”, заяви членът на ДЛК Газменд Мухаджери. 
			Същевременно говорителят на Международната гражданска служба Анди Макгъфи каза за SETimes, че всяко споразумение относно КСС следва да бъде в съответствие с подробното предложение за статута на Косово. 
			 „Разбираме, че въпросът все още се обсъжда от министерството на вътрешните работи и КСС. Международната гражданска служба, както обикновено, е готова да даде консултации”, заяви той. 
			 „Подробното предложение за статута (или предложението „Ахтисаари”) предвижда, че КСС ще отговарят основно за реагиране при кризи, унищожаване на взривни боеприпаси и гражданската защита. Всички сключени от КСС споразумения трябва да бъдат в съответствие с тази разпоредба”, добави Макгъфи. 
			 Рамадан Чехая, изпълнителен директор на косовския Център за изследване на сигурността, каза за SETimes, че полицейската работа е извън сферата на дейност на КСС. Меморандумът, заяви той, заплашва да подкопае отношенията с КФОР. 
			„КСС може да изпълняват полицейски задължения само в изключителни случаи, когато е налице опасна ситуация и когато сигурността не е под контрол”, заяви той. „Би било по-добре да имаме меморандум, което ще означава символично поемане на някои от задълженията от оттеглящите се сили на КФОР. Меморандумът между министерството на Косовските сили за сигурност и министерството на вътрешните работи, разбира се, навреди на отношенията между КСС и присъствието на НАТО в Косово”, заяви той. 
			 Той добави, че КСС все още не функционират и трябва да се съсредоточат върху посочените в конституцията задължения. 
			„Въпреки че авторите на меморандума не са имали намерението да нанесат вреда, те също така не са направили предварителна оценка на цялата ситуация. Разбираемо е, че меморандумът беше използван дори за медийна атака от някои вестници и че той се отрази отрицателно и върху имиджа на КСС”, каза той. 
			Както планът на Ахтисаари, така и конституцията на Косово предвиждат, че КСС ще бъдат професионални и многоетнически сили с не повече от 2 500 активни членове и 800 резервисти, които не притежават тежки оръжия.

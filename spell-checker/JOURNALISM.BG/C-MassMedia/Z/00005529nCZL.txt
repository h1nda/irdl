Прогрес на образователната реформа в БиХ
06/01/2003
Образователната реформа в Босна и Херцеговина се превърна в общо усилие, с повече от 200 организации, работещи заедно под контрола на ОССЕ.
Бет Кампшрор за Southeast European Times от Сараево - 06/01/03
 
 
Шест пилотни училища в Република Сръбска участват в проект за използването на интерактивни методи на обучение. Началното училище в Тузла внедрява програма, в която учителите заедно съставят плановете за уроците. В друго такова училище в Мостар, родителите създават Училищен и домашен съвет, за да се осигури комуникацията между тях и училището.
Това е началото на общите усилия за реформа на образованието в Босна и Херцеговина (БиХ). Образователните проблеми на страната - които варират от фрагментирана система с 13 различни министерства на образованието до остарели методи на обучение и невъзможност за достъп до образованието на децата на завърналите се - сега се уреждат от повече от 200 организации, с подкрепата на ОССЕ. През ноември ОССЕ и местни представители на образованието представиха обширен план за реформа на образованието пред Съвета за поддържане на мира в Брюксел.
Съветникът на ОССЕ по въпросите на дискриминацията и достъпа до образование Джо-Ан Бишъп, заяви: "Много е вълнуващо, че стратегията за БиХ е одобрена от всички министерства и участници в процеса на образованието" и добави, че 80 процента от членовете на работните групи са босненци.
Една от организациите, ангажирани с образованието в БиХ, е Европейската комисия (ЕК), която от 1996 г. досега е отпуснала 19,3 млн евро за образователния сектор. Групата на ЕК за техническа помощ към Проекта за образователна реформа в началното и средното образование, започна поредица от семинари с учители, администратори и министри на образованието. Препоръките, които те направиха, намериха място в плана на ОССЕ.
Ядранка Рувич, мениджър на проекта от страна на ЕК, изброи някои от тези препоръки: общото образование да продължава девет години, вместо осем, както беше досега; учителите да използват по-модерни методи на обучение, а не само преподаване; училищният мениджмънт да бъде подобрен чрез сформирането на училищни съвети с по-голямо влияние в управлението; децата със специални нужди да бъдат включени в основното образование.
"Това са много общи препоръки, тъй като процесът е продължителен", каза тя. "Той не може да бъде завършен в рамките на една година".
Проблемите на образованието на малцинствените групи в БиХ - между които роми, унгарци, чехи и украинци - бяха разисквани на неотдавнашния семинар в Сараево, организиран от Европейския център по въпросите на малцинствата. Иван Брелак, който представлява украинската асоциация в Баня Лука, сподели, че групата е поела инициативата да доведе учител за украинските деца в Пърнявор, който да говори собствения им език, и че това може да бъде ключът към разрешаването на нуждите на учениците от малцинствата в цялата страна.
"Ние ще направим това със собствени средства, по наша инициатива, без да чакаме намесата на международната общност или други власти", допълни той.

Дипломатически дневник: Българският премиер Станишев посети Македония
					16/12/2008
					По време на посещение в Скопие българският премиер призова Македония да уреди спора за името си с Гърция. Още в дипломатическите новини: Унгария обеща подкрепа за интеграцията на Македония в ЕС и НАТО.
					 
						
Българският премиер Сергей Станишев (вляво) и македонският премиер Никола Груевски дадоха пресконференция в понеделник (15 декември). [Томислав Георгиев]
						
						Българският премиер Сергей Станишев пристигна в неделя (14 декември) в Скопие на официално посещение по случай 15-годишнината от установяването на дипломатически отношения с Македония. По време на срещи с лидери той призова страната да постигне споразумение с Гърция по дългогодишния спор за името. 
						*** 
						
						Албания е осъществила значителен напредък през последните три години и е навлязла в нов етап на процеса на интеграция в ЕС, каза в четвъртък (11 декември) Дирк Ланге, ръководител на отдела за Албания и Босна и Херцеговина в Генерална дирекция "Разширяване" на Европейската комисия (ЕК). Ланге се срещна с председателя на парламента Йозефина Топали по време на последното си посещение в Тирана преди края на мандата му. Топали му благодари за подкрепата на ЕК и обеща, че Албания ще продължи реформите, свързани с ЕС. 
						*** 
						Председателят на албанския парламент Йозефина Топали се срещна в неделя (14 декември) с чешка парламентарна делегация за разговори по интеграцията в ЕС и НАТО и по други въпроси. Делегацията бе в Тирана за участие в конференция за децата, организирана съвместно от албанския парламент и УНИЦЕФ. Чехия поема ротационното председателство на ЕС през януари.
						*** 
						Унгарският президент Ласло Шойом обеща подкрепа за интеграцията на Македония в ЕС и НАТО и заяви, че страната му не би позволила налагането на допълнителни условия за процеса на либерализиране на визовия режим с ЕС. На съвместна пресконференция в четвъртък (11 декември), след среща с гостуващия македонски президент Бранко Цървенковски, Шойом изрази надежда, че либерализирането на визовия режим ще се осъществи през 2009 г. под председателството на Чехия или на Швеция, тъй като Скопие е изпълнило всички технически условия.
						*** 
						Американският министър на отбраната Робърт Гейтс и заместникът му Гордън Ингланд изразиха пълната си подкрепа за Албания в сряда (10 декември). На среща във Вашингтон с гостуващия албански министър на отбраната Газменд Окета двамата официални представители на САЩ обещаха, че плодотворното сътрудничество с Тирана ще продължи и в бъдеще. Гейтс и Ингланд казаха, че наблюдават процеса на ратификация на протоколите, в резултат на който Албания ще се присъедини към НАТО по време на следващата среща на върха на Алианса през април 2009 г. 
						*** 
						Кипърският турски лидер Мехмет Али Талят пристигна в Брюксел във вторник (9 декември) за разговори във връзка с ангажимента на ЕС да облекчи изолацията на кипърската турска общност. Той се срещна с председателя на Европейската комисия Жозе Мануел Барозу, върховния представител на ЕС по въпросите на външната политика Хавиер Солана и еврокомисаря по разширяването Оли Рен. 
						
						(Различни източници 09/12/08-16/12/08)

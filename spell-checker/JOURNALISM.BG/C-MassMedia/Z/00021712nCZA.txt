ЕС поставя цели на Черна гора за присъединяването й
					26/02/2007
					Шест месеца, след като Черна гора стана независима от държавния съюз със Сърбия, ЕС даде на страната списък със задачи, които да изпълни по пътя към евроатлантическата си интеграция.
					От Неделко Рудович за Southeast European Times от Подгорица – 26/02/07
 
					 
						
Избирателните реформи са една от целите, посочени в документа за партньорство на ЕС. [Гети Имиджис]
						Най-новата държава в света, която придоби независимост от съюза си със Сърбия през юни 2006 г., няма да се присъедини към ЕС по съкратена процедура, бе казал еврокомисарят по разширяването на Съюза Оли Рен. Това гледище бе подкрепено в документ на ЕС, предаден на Черна гора миналия месец, в който се изброяват задачите, които страната трябва да изпълни, преди да може да получи членство в Съюза. 
						"Черна гора трябва да приеме нова конституция, основана на широк консенсус и съответстваща на европейските стандарти, особено в сферата на човешките права и правата на малцинствата, съдебната власт, отбраната и контрола върху силите за сигурност," посочва ЕС в документа за европейско партньорство. 
						Европейското партньорство е обширен документ, който бе приет през януари от Съвета на министрите на ЕС. В документа се очертават условията, които добилата неотдавна независимост държава трябва да изпълни в краткосрочен план (през следващите две години) и в средносрочен план (през следващите четири години). 
						Съветът посочва недостатъците на Черна гора -- зависимост на публичната администрация и съдебната власт от правителството, непотизъм, корупция и липса на административен капацитет -- и изисква те да бъдат отстранени. 
						В документа се препоръчва Черна гора да продължи усилията си за прилагане на реформата в публичната администрация, включително прозрачност при наемането на работа, професионализъм и отчетност. 
						"Черна гора трябва да продължи да укрепва структурите на евроинтеграцията на всички нива, включително министерствата и парламента, както и механизмите за дейности и координация, свързани с ЕС," посочва ЕС в споразумението за партньорство. 
						Съюзът иска да види и реформи в съдебната система -- особено промени в закона, според който парламентът отговаря за одобряването на съдиите и тяхното служебно издигане. Съветът препоръчва прилагането на прозрачна процедура, основана на професионализъм и безпристрастни критерии, за подбор на съдиите и тяхното повишаване в длъжност. 
						Следващото изискване на ЕС е за подобряване на борбата с органзираната престъпност и корупцията на всички нива, както и за засилване на парламентарния контрол върху отбраната и структурите на сигурността. "Избирателните закони трябва да се кодифицират, както и да се установят правила за медийното отразяване на кампаниите... Необходима е и прозрачна рамка за финансирането на кампаниите," заявява Съюзът. 
						Споразумението акцентира също и върху подобряването на капацитета на митническата администрация за налагане на правила за произхода на стоките, коригиране на търговския режим на страната, установяване на система за защита на потребителите и създаване на административен капацитет. 
						От Черна гора се иска да приложи ефективен режим на обществените поръчки, съответстващ на стандартите на ЕС, и да осигури пълна прозрачност на процедурата. 
						"Черна гора трябва да измени закона за конфликт на интереси, за да се предотвратят всички случаи на възможен конфликт на интереси при държавните служители. Трябва да се повишат усилията за прилагане на стратегията за борба с корупцията, по-специално с осигуряване на адекватно финансиране и човешки ресурси," посочва Съюзът.

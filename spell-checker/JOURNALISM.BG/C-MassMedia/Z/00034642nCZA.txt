Сръбски „магнати” правят предложение
					21/05/2010
					След провала на приватизацията и витаещата заплаха от фалит на държавни фирми инвеститори със спорна репутация предлагат помощта си.
					От Георги Митев-Шантек за Southeast European Times от Белград -- 21/05/10
 
					 
						
„Интересът на Сърбия е да завладее икономически околните пазари”, твърди Мирослав Мишкович, собственик на „Делта Холдинг”. [Архив]
						Неотдавна Сърбия обяви, че планира да въведе професионален мениджмънт в предприятията, в които държавата е мажоритарен собственик, вследствие на неуспешни приватизационни сделки. 
						 "Моделът на правителството не се основава на помощ, а на установяването на задължителни прозрачни отношения между държавата като собственик, от една страна, и професионалния мениджмънт, от друга страна", съобщи кабинетът на премиера Мирко Цветкович. 
						 Идеята е ръководството да се избира публично сред заинтересовани предприемачи от Сърбия и чужбина. В списъка на сръбската Агенция за приватизация остават повече от 182 компании, които все още не са продадени след три или повече опита, а 246 дружества са били продадени след третия търг. От последните в 80 от случаите договорите са били прекратени, тъй като новите собственици не са започнали производство или друга икономическа дейност. 
						Когато правителството обяви своите планове, индустриалците от клуб "Привредник" ("Предприемач") - наричани „магнати” заради придобиването на капиталите им по време на режима на Милошевич и войните в бивша Югославия, както и под санкциите на ООН - заявиха, че ще помогнат на затруднените компании. 
						На свой ред индустриалците поискаха политиците да избягват термина магнати, защото едно десетилетие след демократичната революция в Сърбия те „заслужават да бъдат признати за капиталисти“. 
						На среща на държавни служители, индустриалци и представители на синдикатите миналия месец Милан Беко, министър на приватизацията при управлението на Слободан Милошевич, обясни как „капиталистите“ ще предоставят помощ. 
						През 2008 г. Пристанище Белград, каза той, взе под аренда завода за керамични изделия „Керамика” във Войводина, който беше в производство по несъстоятелност след 23 смени на собствеността за кратък период от време. След инвестиция от 800 000 евро „Керамика“ възобнови производството си и Пристанище Белград го купи на исканата цена. 
						 "Искаме да разпространим тази практика в Сърбия", каза Беко. Мирослав Мишкович – собственик на „Делта Холдинг” – обясни, че неговата група не иска специални привилегии, а същите условия за бизнес като тези, от които се ползват конкурентите й в Хърватия, България, Румъния и Словения. 
						„Интересът на Сърбия е да завладее икономически околните пазари”, отбеляза той. 
						Цветкович заяви, че участието на сръбския бизнес не е лоша идея, но поясни, че предприятията няма да се придобиват безплатно. Частният инвеститор трябва да закупи най-малко част от дружеството. 
						За да облекчи този процес, правителството обяви, че ще създаде карта на дружествата, които ще бъдат предложени на частни инвеститори. „Всичко трябва да бъде ясно и прозрачно“, каза министърът на труда и социалната политика Расим Ляич. 
						Възможността за предоставяне на допълнителни капитали на „магнатите” поражда загриженост у някои анализатори, както и у представителите на синдикатите и собствениците на малки фирми. 
						„По време на приватизацията в Сърбия видяхме, че местни и чужди „инвеститори“ се ползваха от правителствени привилегии и изсмукваха капитала на фирмите, които купуваха (обикновено без да ги плащат изцяло)”, каза за SETimes преподавателят по икономика от университета „Мегатрендс” Владимир Вучкович. 
						 "В случая с магнатите е възможно те да искат да предотвратят чужда конкуренция в основния им бизнес, както в случая с „Галеника“, заяви той. „Галеника” е вторият по големина производител на лекарства в Сърбия. 
						Васо Лекич, собственик на перспективното средно предприятие „Фудленд”, не вижда нищо лошо в предложението на магнатите. 
						"Никой не печели, ако дружеството умре, нито правителството, нито служителите. Ако някой с доказан [успех] в управлението... иска да помогне, трябва да му бъде даден шанс. Разбира се, ясните сметки и контролът са приоритет", каза Лекич за SETimes.

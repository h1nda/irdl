Ръководителят на ЮНМИК предупреди лидерите на Косово да не предприемат едностранни действия
					14/11/2006
					 
						ПРИЩИНА, Косово, Сърбия -- Ръководителят на ЮНМИК Йоахим Рюкер предупреди в понеделник (13 ноември) лидерите на косовските албанци да се въздържат от едностранни действия след решението на специалния пратеник на ООН Марти Ахтисаари да отложи решението си за статута с няколко месеца. "Всякакви изявления, намекващи за предприемането на едностранни действия от страна на Косово, са в противоречие с ръководните принципи на Контактната група," каза Рюкер. "Подобни изявления могат да подкопаят подкрепата за Косово в този важен момент." Той каза това по време на среща в Прищина с премиера на Косово Агим Чеку и с командващия на КФОР генерал-лейтенант Роланд Катер.
						Междувременно върховният представител на ЕС за външната политика и сигурността Хавиер Солана каза в понеделник в Брюксел, че блокът подкрепя решението на Ахтисаари да отложи обявяването на предложението за след парламентарните избори в Сърбия през януари. Според Солана това ще даде възможност на Сърбия да избере силно демократично правителство. Той каза, че не трябва да има повече отлагания. (Блиц - 14/11/06; Уеб сайт на ООН, Танюг, KosovaLivе - 13/11/06)

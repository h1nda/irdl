Порграмата "Американски кътове" има за цел да образова и изгражда по-тесни връзки
					22/11/2007
					Създадена по подобие на американските обществени библиотеки, програмата предоставя на обществеността безплатна информация за Съединените щати.
					От Горан Трайков за Southeast European Times от Скопие -- 22/11/07
 
					 
						
Повече от 60 гости отпразнуваха четвъртата годишнина на "Американския кът" в Битоля. [Държавен департамент на САЩ]
						Преди две седмици програмата “Американски кътове” в Битоля отпразнува четвъртата си годишнина. Повече от 60 гости – включително служителят за връзки с обществеността Райън Роуландс и кметът на Битоля Владимир Талевски – присъстваха на събитието. Стартирала като пилотен проект на “Американски кътове” в Македония, програмата в Битоля започна през октомври 2003 г. За четири години тя се разви като уважаван културен център с повече от 1500 члена. 
						"Американските кътове", създадени по подобие на американските обществени библиотеки, имат за цел да предоставят на обществеността безплатна информация за Съединените щати. Кътът в Битоля бе първи. След това втори кът бе открит в Скопие, с почти 3 000 члена, а трети се планира в Тетово. 
						"Американските кътове" са духът на САЩ. Хората казват, че когато влезеш в "Американския кът", усещането е същото както да отидеш в Америка," каза служителката за връзки с обществеността към американското посолство Ейми Стороу. 
						Кътовете включват библиотечен фонд от книги, списания, бази данни на CD-ROM, интернетдостъп и местни програми, насочени към широката общественост. Обхванатите теми включват история на САЩ, американското правителство, икономика, общество, ценности и английски език. Предлагат се и брошури по теми като медии, образование, изкуство, култура, икономика и усилията за прекратяване на тероризма и незаконния трафик. 
						"Американският кът" е ресурсен център, където студенти, преподаватели, бизнесмени, лидери на правителствени и [неправителствени] организации, журналисти, изследователи и широката общественост могат да научат повече за САЩ," каза бившият американски посланик в Македония Лоурънс Е. Бътлър, който откри къта в Скопие през януари 2005 г. 
						Кътовете служат като центрове на възпитаници, където македонски граждани, които са посещавали САЩ по програми за обмен, могат да се събират и контактуват със своите познати в САЩ. В тях се провеждат и много прояви, предназначени да сближат американците и македонците. Тези програми включват излъчвания на видео- и DVD филми, изложби, кръгли маси, семинари, миниконференции и симпозиуми, както и презентации на представители на посолството, учени, спечелили стипендия “Фулбрайт”, студенти и изтъкнати гостуващи лектори от САЩ. 
						По света има стотици "Американски кътове", сред които много в Югоизточна Европа – включително в Албания, Кипър, Гърция и Сърбия.

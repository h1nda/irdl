Рен: "Членството на Турция в ЕС е постижимо, но реформите трябва да продължат" 
					10/03/2005
					Оли Рен, новият еврокомисар по разширяването, направи първото си посещение в Турция по-рано тази седмица. Сред дискусии за "умора от реформите" и спорове във връзка с полицейски действия срещу демонстранти той изрази оптимизъм за перспективите на Турция, но подчерта, че е необходимо промените да продължат.
					От Робърт Хършбах за Southeast European Times – 10/03/05
 
					 
						
(От ляво на дясно) Еврокомисарят по разширяването Оли Рен, външният министър на Люксембург Жан Аселборн, турският външен министър Абдула Гюл и британският министър за Европа Денис Макшейн се срещнаха в Анкара в понеделник (7 март). [АФП]
						Еврокомисарят по разширяването Оли Рен говори с изключително позитивен тон по време на тридневното си посещение в Турция по-рано тази седмица, като увери страната, че целта й за присъединяване към съюза е постижима. Но той предупреди също да не отслабва процесът на реформи, като призова правителството упорито да продължава да осъществява промените, необходими за постигане на критериите на ЕС. 
						"Най-важното в процеса на реформите е промяната в манталитета, чрез която правните и политическите реформи в Турция ще станат трайни и устойчиви," каза Рен пред репортери, преди да отпътува от Анкара във вторник (8 март), като така приключи първото си официално посещение в страната, след като пое поста на еврокомисар от Гюнтер Ферхойген. Той бе начело на делегация на т. нар. "Тройка на ЕС", в която участваха външният министър на Люксембург Жан Аселборн и британският министър за Европа Денис Макшейн. 
						В реч пред Асоциацията на турските индустриалци и бизнесмени по-рано същия ден той каза, че Анкара трябва да положи повече усилия, за да изпълни поетите към ЕС обещания по икономическите въпроси -- особено чрез предотвратяване на нарушенията на закона за интелектуалната собственост и премахване на ограниченията за свободна търговия в такива сектори, като керамика, текстилна промишленост, производство на месни продукти и телекомуникации. 
						"ЕС не е просто градина с рози, той е и едно равно игрално поле за всички европейски компании," каза Рен. 
						В момента търговските отношения между Турция и страните членки на ЕС се основават на митническо споразумение от 1996 г. Но за да си осигури дата за започване на присъединителни преговори, страната обеща да подпише ново споразумение със съюза. Така тя ще трябва да направи една стъпка, на която отдавна се противопоставя -- да признае Кипър, който стана член на ЕС по време на последното разширяване на съюза. 
						По план присъединителните преговори с Турция трябва да започнат през октомври. Месец по-късно ЕС трябва да публикува доклад за напредъка на страната по постигане на критериите за членство. 
						Макар кандидатурата на страната да получи силна подкрепа от Великобритания и от много лидери на ЕС, сред които и германският канцлер Герхард Шрьодер, тя може да се сблъска и с възможна опозиция от страна на някои държави членки на ЕС. Преодоляването на тази опозиция зависи много от това дали Турция ще успее да убеди Европа, че прилага промените не само на хартия, а ги осъществява и на практика. 
						Посещението на Рен започна, докато страната бе обхваната от недоволство срещу действията на истанбулската полиция при разпръскването на неразрешена демонстрация по случай Международния ден на жената -- инцидент, който предизвика критики и от страна на Брюксел. Еврокомисарят превърна въпроса за човешките права в основна тема на визитата си, като посети център за рехабилитация на жертви на мъчения в Анкара и призова властите да прилагат политика на "нулева толерантност" към подобна практика. 
						Политическите лидери показаха воля за реформи, каза Рен, но тази воля трябва "изцяло да се вгради в манталитета на правоохранителните служби и държавната администрация". 
						Докато беше в Турция, той се срещна и с премиера Реджеп Тайъп Ердоган и други висши ръководители, както и с представители на неправителствени организации.

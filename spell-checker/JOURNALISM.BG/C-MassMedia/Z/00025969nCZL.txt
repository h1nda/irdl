Тачи заяви, че пътят на Косово към интеграция в ЕС е напълно открит
					31/03/2008
					 
						ПРИЩИНА, Косово -- Министър-председателят Хашим Тачи каза, че пътят на Косово към интеграция в ЕС е напълно открит. "Мога да заявя, че Косово де факто е кандидат за членство в ЕС и НАТО. Пътят е открит и ние ще станем членове на Европейската банка и МВФ", каза Тачи пред репортери в неделя (30 март), при завръщането си от срещата на високо равнище на министрите на външните работи от ЕС в Словения. 
						Подчертавайки, че интеграцията в ЕС е "новата цел и мисия" на неговия кабинет, той обясни, че Косово работи, за да изпълни критериите за силна, демократична и мултиетническа държава. Той добави, че очаква всички страни, членки на ЕС, да признаят Косово в близко бъдеще. (Експрес, Коха Диторе, Зери - 31/03/08; BalkanWeb, РТК, Kosovalive, Косовапрес - 30/03/08)

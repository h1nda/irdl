Разследващо предаване в БиХ е обект на заплахи и насилие
					03/04/2009
					Неотдавнашните нападения срещу екипа на телевизионното предаване "60 минути" в БиХ показват, че свободата на медиите в БиХ може би е по-нестабилна от всякога.
					От Юсуф Рамаданович за Southeast European Times от Сараево -– 03/04/09
 
					 
						
Репортерът на "60 минути" Слободан Васкович разследва предполагаем случай на корумпиране на министър-председателя на РС Милорад Додик. [ФТВ]
						Медийната свобода, която винаги е била уязвима на Балканите, неотдавна бе изправена пред ново непредвидено препятствие в Босна и Херцеговина (БиХ), когато главният редактор на разследващото предаване "60 минути", Бакир Хаджиомерович, почти подаде оставка с обяснението, че се страхува за своя живот и за живота на хората от своя екип. 
						Упоритите репортери и снимачни екипи на програмата понесоха физически и словесни атаки от политици и религиозни лидери от всякакъв ранг, а също и от полицията. Предаването се излъчва в БиХ по телевизия ФТВ. 
						Последният по-сериозен инцидент стана на 18 март, когато около 30 жители на Требине, Република Сръбска (РС), нападнаха екипа на "60 минути", докато той се опитваше да заснеме видеоматериал за местната сръбска православна църква, а след това обградиха офиса на неправителствената организация, където екипът се скри. Твърди се, че местната полиция е възпряла тълпата да не нападне екипа, но не е направила нищо, за да я разпръсне. 
						Репортерът Слободан Васкович и неговите колеги идентифицираха подбудителите на събитието, които според тях са били шофьорът и роднина на местния сръбски владика. След инцидента ФТВ излезе с медийно изявление, призоваващо властите да спрат нарастващия натиск върху местните журналисти. 
						Васкович разследва предполагаем случай на корупция на премиера на РС Милорад Додик и неговите връзки с православната църква. Додик заяви, че се надява някой ден Васкович да получи "хипертония" и да страда от "сърдечна недостатъчност". 
						Лидерът на РС не вижда особена полза и от предаването на Васкович, което според него представлява "фундаменталисти от Техеран", предпочитан от него израз за увеличаващия се брой на групите, последователи на радикалната форма на исляма уахабизъм, в Сараево. 
						Друг екип на "60 минути" се натъкна на подобен враждебен прием от страна на жителите на село Глуха Буковица, ФБиХ. Предаването настрои срещу себе си някои мюсюлмани от БиХ, като подготви материал за разпространението на движението на уахабитите. 
						В този случай целта на екипа на "60 минути" бе да разследва твърдения за сексуален тормоз, упражняван върху млади момичета от страна на местен имам – срещу когото преди две години са били отправени подобни обвинения от родители в Травник. Според много наблюдатели, дори и мюсюлмани, ислямската общност е твърде протекционистично настроена спрямо представителите на своето духовенство, като не ги отстранява, докато съдът не ги обяви окончателно за виновни. 
						Разгневените селяни нападнаха репортера и екипа, който успя да заснеме целия епизод, включително едър мъж, който крещи: "Ще мина направо през вас!" 
						Макар и иначе да има твърде малко допирни точки с Додик, главният мюфтия на БиХ Мустафа Ефендия Черич споделя неговото ниско мнение за предаването. Той го обвини в "комунистически заговор срещу исляма" и "ислямофобия". Според него "60 минути" се опитва да използва скандала в Глуха Буковица, за да дискредитира ислямската общност. 
						Нападенията срещу репортери са се увеличили през 2008 г. и през първите няколко месеца на 2009 г., в сравнение с минали години, твърдят представители на журналистически асоциации в БиХ. 
						Генералният секретар на Организацията на медиите в Югоизточна Европа (ОМЮИЕ) Оливер Вуйович осъди подобни атаки. "От особена важност е репортерите да могат да работят в открита среда, без да се страхуват от тормоз," заяви Вуйович. "Заплахите срещу телевизионен екип и препятстването на изпълнението на неговата работа е сериозен удар върху свободата на пресата и в бъдеще трябва да се предотврати възникването на подобни случаи."

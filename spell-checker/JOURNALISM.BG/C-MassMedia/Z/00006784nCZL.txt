Деца са затрупани след силно земетресение в Турция
01/05/2003
Според представители на правителството, броят на загиналите при земетресението в Турция в четвъртък може да надхвърли 150. Повече от 100 ученици бяха затрупани в развалините на общежитието на училището.
(АП, Ройтерс, Би Би Си, Си Ен ЕН , АФП, Анадолска агенция - 01/05/03)
 
 
Силно земетресение разтърси Югоизточна Турция рано преди зори в четвъртък (1 май), при което са загинали най-малко 84 души и затрупани над 100 деца под развалините на срутеното общежитие. По първоначални данни, около 400 души са ранени, а представители на местните власти заявиха, че броят на загиналите може да надвиши 150. Премиерът Реджеп Тайип Ердоган свика спешно заседание на правителството.
Земетресението с магнитуд 6.4 по скалата на Рихтер е станало в 3:27 ч. местно време и е продължило 17 секунди. Неговият епицентър, според истанбулския сеизмологичен център Кандили, е бил на 15 км североизточно от град Бингьол. Най-малко 25 сгради и един мост в центъра на града са разрушени. Специалистите предупреждават населението да стои далеч от повредените сгради, тъй като са възможни отделни вторични трусове с магнитуд 5-та степен. Най-малко 22 вторични трусове са последвали в първите няколко часа след земетресението, най-силният от които е бил 3.8-а степен
Сред разрушените сгради е четириетажно общежитие, в което са живеели около 200 деца от началните и прогимназиалните класове. Спасителите са извадили 72 деца от развалините. Според кмета на града Фейзуллах Карааслан, 4 ученика са намерени мъртви.
В съобщенията от мястото на разрушенията се казва, че са се чували детски викове за помощ изпод руините на срутената бетонна сграда, докато разплаканите родители и други хора са наблюдавали как спасителите копаят в развалините. Войниците е трябвало да спрат родителите, които се опитвали да се покатерят върху разрушени отломъци, за да търсят децата си. Много са задавали въпроси за качеството на строителната конструкция. "Конюшнята, която аз построих, е здрава, а училището се срути", е казал някой, цитиран АП.
Ердоган, който замина за района придружен от министрите на здравеопазването, на вътрешните работи и от други служители, съобщи, че са изпратени хиляди палатки, одеала и специални групи с кучета в този изостанал и рядконаселен район на Турция. Пътищата са лоши, което спъва спасителните операции. Електричеството и телефоните са били прекъснати при земетресението.
Турция е разположена върху активния Северноанатолски разлом и пострада от няколко разрушителни земетресения в миналото. През 1971 г. при земетресение в Бингьол загинаха 900 души. През август 1999 г. две мощни земетресения причиниха смъртта на 17000 души в северозападната част.

Регатата в Уна привлече стотици участници
01/08/2003
31-та годишна регата по река Уна този път е с повече от всякога участници и може да привлече посетители на реката в северозападната част на Босна и Херцеговина.
От Бет Кампшрор за Southeast European Times от Сараево -- 01/08/03
 
 
Изтъкнат бизнесмен от Бихач е измежду неколкостотинте лодкари, които смениха работните си дрехи с шорти и фланелки, за да участват в тазгодишната 31-а регата по река Уна в северозападна Босна и Херцеговина (БиХ).
"Аз съм роден в Бихач, така че израснах до река Уна и участвам във всяка регата", каза Сенад Куртович, собственик на голямата дърводелска компания Сипад-Бина, който почиваше на сянка в къмпинга на регатата заедно с още трима съотборници. "Това е единствената възможност да намериш хора с всякакъв цвят на кожата и националност на едно място, които си почиват и се развличат. Това е важно, тъй като събира заедно хората".
Това е така поне на външен вид в къмпинга Градски остров в Бихач. Състезателите на 150 сала, лодки кану и каяк се събраха на острова на 25 юли, след като пристигнаха на брега от плаване от водопадите Стърбачки Бук - третия етап от 90-километровото състезание. Очакваха ги редове жълти палатки на къмпинга и няколко десетки лични палатки, поставени до паркирани автомобили с номера от цяла Европа.
Около 800 души се регистрираха за участие в тридневната регата тази година, каза Аида Саблякович, експерт в туристическото бюро в кантона Уна-Сана.
"Това е най-голямото туристическо събитие не само за нашия кантон, но и за цялата Федерация БиХ", каза тя. "Това се потвърждава от факта, че с всяка година се увеличава броят на участниците".
Увеличаващите се цифри биха могли да помогнат на кантона да привлича туристи. Кантонът Уна-Сана бе един от първите във Федерацията, който започна промоция на туризма през 1997 г. Новата управа на кантона обяви наскоро, че ще акцентира все повече на туризма след дърводобива и хранителната промишленост, за да осигури икономически растеж.
Авторитетът на кантона се повиши и благодарение на факта, че регатата кани всяка година един официален гост - тази година това бе посланикът на Малайзия в БиХ Закария Сулонг. Миналата година отбор, включващ американския посланик в БиХ Клифърд Бонд, плува по Уна. Един американец каза, че толкова е харесал отбора на посолството, че е поискал да дойде отново тази година.
"Като цяло програмата е забележителна", каза Дейвид Ингерсън, който живее и работи във Вашингтон. "Тя е добре организирана, с много храна навсякъде, където спреш, а ние обичаме да ядем".
Въпреки че река Уна се счита за най-чистата в БиХ, Ингерсън каза, че неговият седемчленен отбор е забелязал увеличаване на броя на пластмасовите бутилки и друг боклук, изхвърлени на брега на реката, когато са се приближавали към Бихач.
"Моето впечатление е, че в сравнение с други реки в САЩ и Европа тази е доста чиста. Аз съм приятно и доста изненадан от това. Очаквах да бъде по-лошо."

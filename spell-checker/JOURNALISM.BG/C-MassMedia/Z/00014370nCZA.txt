Трибуналът в Хага връща четири дела за разглеждане в Македония 
					27/04/2005
					Главният прокурор на ООН за военни престъпления Карла дел Понте е заявила пред гостуваща македонска делегация, че четири дела, касаещи междуетническия конфликт от 2001 г. в Македония, ще бъдат върнати към местни съдилища. 
					От Мария Лазарова за Southeast European Times в Скопие -- 27/04/05
 
					 
						
Поради изискването на Съвета за сигурност на ООН всички съдебно-процесуални действия по делата да бъдат привършени до края на тази година, Трибуналът нямаше друг изход, освен да върне делата, каза главният прокурор на ООН за военни престъпления Карла дел Понте. [AФП]
						Прокуратурата към Трибунала на ООН за военни престъпления прекрати действията си по четири дела, касаещи междуетническия конфликт през 2001 г. в Македония и ще ги върне за разглеждане в Македония. Главният прокурор на ООН за военни престъпления Карла дел Понте информира за решението на Трибунала македонския правосъден министър Мери Младеновска-Георгиевска и главния прокурор Александър Пръчевски по време на двудневната визита на македонска делегация, започнала в понеделник (25 април). 
						Четирите дела касаят членове и ръководители на бунтовнически подразделения на етническите албанци от Армия за национално освобождение. Обвиненията се отнасят за отвличане и изтезание на работници от строителната компания "Маврово", убийството на 12 македонци от Тетово, които по-късно бяха намерени в масов гроб, както и затварянето от АНО на язовира в Липково - действие, оставило близкия град Куманово няколко седмици без течаща вода. Делата засягат и десет члена на ръководството на АНО, заподозрени в участие във военни престъпления. 
						Според дел Понте решението е било взето във връзка с изискването на Съвета за сигурност на ООН всички процесуални действия да приключат до края на тази година. Това не остави други изход на Трибунала, освен да върне делата към местни съдилища, каза тя.
						Според Младеновска-Георгиевска македонската Главна прокуратура и нейните колеги в Хага ще изработят техническите подробности, касаещи връщането на делата, които ще бъдат поети официално от правосъдното министерство. 
						Македонската делегация бе в Хага, за да обсъди текущото дело срещу бившия вътрешен министър Любе Бошковски и бившия представител на службите за сигурност Йохан Таркуловски, който бе обвинен във военни престъпления срещу етнически албански цивилни в Люботен през август 2001 г. 
						Трибуналът обяви, че Антонио Апостолски ще бъде адвокат на Таркуловски. Адвокатският екип на Бошковски все още не е уточнен. 
						Бившият вътрешен министър е обвинен в командна отговорност за инцидента в Люботен, при който Таркуловски, бодигард на покойния президент Борис Трайковски, се предполага, че е ръководил действия, при които са били убити седем етнически албанци.
						Таркуловски бе екстрадиран в Хага на 16 април. Бучковски замина там на 24 март. И двамата пледират, че са невинни.

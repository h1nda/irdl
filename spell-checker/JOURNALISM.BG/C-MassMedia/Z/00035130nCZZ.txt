Дипломатически дневник: Гърция и Франция обсъждат двустранните отношения
					29/06/2010
					Гръцкият заместник-министър на външните работи Димитрис Друцас е във Франция. Още в дипломатическите новини: руският заместник външен министър Владимир Титов посети Република Сръбска; Сърбия и Либия подписаха договор за сътрудничество.
					 
						
Гръцкият заместник-министър на външните работи Димитрис Друцас ще говори във вторник (29 юни) пред Френския институт по международни отношения. [Гети Имиджис]
						
						Гръцкият заместник-министър на външните работи Димитрис Друцас и френският външен министър Бернар Кушнер обсъдиха в понеделник (28 юни) двустранните отношения, процеса на разширяване на ЕС и различни регионални и международни въпроси. Друцас е на двудневно посещение във Франция. Във вторник той ще говори пред Френския институт по международни отношения. 
						*** 
						
						Македония трябва да продължи да прилага Охридското споразумение, за да развива вътрешните отношения, каза в понеделник (28 юни) албанският външен министър Илир Мета по време на среща с македонския посланик в Тирана, чийто мандат изтича, Благодарна Мингова-Крепиева. Те обсъдиха процеса на интеграция в ЕС, а Мета изрази подкрепата на Тирана за кандидатурата на Македония за членство в НАТО. Мингова-Крепиева похвали междуинституционалното сътрудничество между страните, особено на политическо ниво.
						*** 
						Броят на страните, признали Косово, ще се увеличи, след като Международният съд се произнесе по законността на декларацията за независимост на страната, заявиха в неделя (27 юни) албанският премиер Сали Бериша и косовският му колега Хашим Тачи. По време на среща в Дуръс, Албания, те обсъдиха обмена на опит, свързан с европейската интеграция. Двамата лидери обсъждаха също евентуалните преговори между Косово и Сърбия.
						*** 
						
						Сръбският министър на вътрешните работи Ивица Дачич и хърватският му колега Томислав Карамарко се срещнаха в понеделник (28 юни) в Сомбор, Северна Сърбия. Централна тема на разговорите им бяха сигурността и сътрудничеството. Във вторник се очаква Сърбия и Хърватия да подпишат споразумение за екстрадиране на лица, задържани по обвинения в корупция и организирана престъпност.
						*** 
						Заместник-министърът на външните работи на Русия Владимир Титов каза в събота (26 юни) в Баня Лука, че всички евентуални промени в Босна и Херцеговина трябва да се основават на споразумение между двете автономни области и трите съставни етнически групи. Премиерът на Република Сръбска Милорад Додик даде висока оценка на политическите и икономическите отношения между областта и Русия. В петък Титов се срещна в Сараево с босненския външен министър Свен Алкалай, с членовете на тристранното председателство и с върховния представител Валентин Инцко. 
						 *** 
						
						Сръбският министър на отбраната Драган Шутановац и либийският му колега Абу-Бакр Юнис Джабер подписаха в сряда (23 юни) споразумение за военно и техническо сътрудничество. След церемонията в Триполи Шутановац каза, че двете страни имат големи възможности за развиване на сътрудничество, добавяйки, че споразумението бележи началото на нова ера в отношенията. Джабер даде висока оценка на споразумението като потвърждение на добрите двустранни отношения. Споразумението предвижда сътрудничество в ремонта на военните болници в Либия и в обмена на експерти.
						*** 
						Британският държавен министър за Европа Дейвид Лидингтън насърчи на 22 юни македонските власти да решат спора за името с Гърция възможно най-скоро. Лидингтън изказа подкрепата на Лондон за кандидатурата на Скопие за членство в ЕС и призова страната да продължи осъществяването на необходимите реформи в съдебната система, публичната администрация и борбата срещу корупцията. В Скопие Лидингтън се срещна и с премиера Никола Груевски.
						
						(Различни източници -- 22/06/10-29/06/10)

Данък върху имуществото предизвика хаос в Гърция
					28/11/2011
					Данъкът върху имуществото, който ще се събира със сметките за електроенергия, донесе нови главоболия на правителството, стремящо се към повече парични постъпления. 
					От Мария Паравантес за Southeast European Times от Атина -- 28/11/11
 
					 
						
Никос Фотопулос, ръководител на профсъюза на работниците от държавната електрическа корпорация, бе арестуван в четвъртък (24 ноември) от полицията в Атина. [Ройтерс]
						Твърдейки, че здравното министерство им дължи 3,8 млн. евро, работниците от енергетиката спряха подаването на електроенергия на 16 ноември. Министерството отрича да дължи такава сума и в четвъртък (24 ноември) раздразнени граждани и синдикалисти превзеха офисите на комуналните услуги в различни части на Гърция. Докато полицаите за борба с размириците се опитаха да разпръснат тълпите, десетки кметове протестираха срещу решението на правителството от септември да наложи извънреден данък върху имуществото чрез сметките за ток. 
						"Наше институционално и морално задължение е да подкрепим нашите жители," каза кметът на Маратон Йорданис Луизос за SETimes. 
						Призовахме Държавната електрическа корпорация (ДЕИ) да се въздържа от предприемане на неконвенционални, произволни и злонамерени действия за спиране на подаването на ел. енергия, особено на онези, които не са в състояние да плащат специалния данък върху имуществото," каза Луизос.
						"Маратон ще подкрепи своите жители, а ние призоваваме ръководството на ДЕИ да се въздържа от всякакви подобни действия, докато не бъде постигнато окончателно решение от върховния съд," добави той. 
						Определян като "неконституционен" и "антисоциален", данъкът, който се изчислява на квадратен метър по вид ползване и местоположение на имота, предизвика реакции на всички фронтове. ДЕИ и профсъюзът (ГЕНОП) отказват да "дръпнат щепсела" на бедните, безработните, инвалидите и хората в затруднено материално положение. И кметовете от Атика публично се обявиха срещу решението. 
						Решение за легитимността на налога трябва да бъде взето в петък. Луизос е един от многото кметове в Атика, които са се обединили заедно с други свои колеги срещу решението. Той е оптимист и смята, че резултатът от техните действия ще облагодетелства всички. 
						"Поддържаме връзка с всички държавни органи и сме оптимистично настроени, че със съгласувани усилия ще имаме положителен резултат," каза Луизос. 
						На 21 ноември обаче президентът и генерален директор на ДЕИ Артурос Зервос не се яви на насрочената среща с кметове от Атика за обсъждане на въпроса, като заяви, че ще се срещне с кметовете само под егидата на Централния съюз на общините и общностите в Гърция. 
						Кметовете на повече от 15 градски съвета заявиха, че ще предприемат по-нататъшни действия. 
						Междувременно пред градския съвет в Неа Йония стои банер с надпис "Нямаме - не можем да платим". Неа Йония е община с жители предимно работници и бе първата, която реагира срещу решението. На уебстраницата на града са публикувани указания за плащане на сметките за ел. енергия без добавения данък върху имуществото. 
						Според твърденията на синдикалистите от ДЕИ държавата дължи на държавната електрическа корпорация 141 млн. евро неплатени сметки за ел. енергия. 
						"Няма да прекъснем електрозахранването в домовете на бедните, безработните, пенсионерите и тези с ниски доходи," повтори многократно председателят на ГЕНОП Никос Фотопулос. 
						С решение от миналата седмица финансовото министерство обяви, че е направило изменения в налога, изключвайки от задължението за плащане определени социални групи, между които хора с ниски доходи, безработни и хора със специални нужди. 
						Анализаторите предупреждават, че ще възникне нов проблем - доказването че принадлежиш към една от тези "специални" групи. Този ход идва също след решението на първоинстанционния съд да освободи семейство от Каламата от плащане на налога със съдебно решение, забраняващо на ДЕИ да прекъсне електрозахранването. 
						"Това е пълен абсурд," каза пенсионерът Йоанис Вретос за SETimes, застанал на дълга опашка пред офисите на ДЕИ в Ано Патисия, Централна Атина. 
						"Първо ни намаляват пенсиите, след това налагат този данък и очакват хората да го платят до два месеца?" 
						"Те са безотговорни," добави друг човек от опашката. "Добавили са данъка, но са направили толкова много грешки в нашите сметки, начислили са повече, отколкото би трябвало да платим." 
						Докато гърците се чудят откъде да намерят пари за плащане на натрупващите се сметки и нови данъци, банките започнаха да предлагат данъчни заеми под наименованието "програми за данъчни улеснения". 
						Когато представители на SETimes се свързаха с банкови служители, които се занимават с тези заеми, те отказаха да отговорят официално. 
						"Емпорики" и "Пиреус" бяха първите банки, пуснали новите заеми през май, последвани от още няколко банкови институции, при които се допуска изплащане до десет години. 
						Заемите варират от такива за изплащане на глоби за незаконен имот или незаконно изменен имот до плащания към държавата. 
						"Запълват една дупка, като откриват нова," каза за SETimes икономистът О. Константиниди, бивш банков служител. 
						"Заемите са порочен кръг, особено в днешната несигурна финансова среда. Те могат да свършат единствено с неизбежното допълнително затъване на потребителя в дългове."

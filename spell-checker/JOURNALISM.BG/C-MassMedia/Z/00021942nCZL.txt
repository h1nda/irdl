Де Хоп Схефер заяви, че НАТО разчита на партньорство с Черна гора
					18/03/2007
					 
						ПОДГОРИЦА, Черна гора -- Генералният секретар на НАТО Яп де Хоп Схефер посети Подгорица в петък (16 март) и заяви пред официалните лица, че Пактът разчита на партньорство с Черна гора и че евроатлантическата интеграция е ключ към стабилността на Балканите. Той отбеляза, че подписването в петък на Споразумението за стабилизация и асоцииране с ЕС е най-доброто доказателство, че Черна гора е "на прав път". Той добави, че Алиансът желае скоро да подпише споразумение за сигурност с Черна гора и ще приветства откриването на мисия на Черна гора в щаба на НАТО.
						В други новини от петък се съобщава, че посланикът на ОССЕ в Черна гора Параскива Бадеску е представила първия годишен доклад за страната пред Постоянния съвет на организацията във Виена след отделянето на Черна гора от съюза й със Сърбия миналата година. Тя прави заключението, че Подгорица е постигнала значителен напредък в реформирането на своята публична администрация, създаването на функционална икономика и макроикономическа стабилност. Тя също призовава страната да приеме бързо нова конституция след постигането на широк консенсус между различните политически партии. (Виести, Побиеда - 17/03/07; Мина - 16/03/07)

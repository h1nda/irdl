България повдига обвинения срещу членове на предишния кабинет за злоупотреби с власт
					08/09/2009
					Срещу двама членове на бившето правителство, ръководено от социалистите, бяха повдигнати обвинения.
					(БНТ, Дневник -08/09/09; София Ехо, Новините, Дневник, Медиапул -- 01/09/09 -04/09/09)
 
					 
						
Някои ремонти на съществуващи правителствени сгради са били извършени на изкуствено раздути цени, установи правителството. [Гети Имиджис]
						Във вторник (8 септември) бившият министър на земеделието Валери Цветанов бе обвинен в злоупотреба със служебно положение във връзка с 15 сделки за замяна на земя - това е първият член на кабинета на бившия премиер Сергей Станишев, срещу когото са повдигнати обвинения. 
						Прокуратурата обвини също бившия председател на Държавата агенция по горите Стефан Юруков, заявявайки, че той умишлено е сключил неизгодни сделки на стойност близо 2,3 млн. евро, писа софийският всекидневник "Дневник". 
						Главният прокурор Борис Велчев обяви в неделя, че срещу бивши министри от кабинета ще бъдат повдигнати обвинения във връзка с разследване. В интервю за държавната Българска национална телевизия (БНТ) главният прокурор на София Николай Кокинов заяви,че през последните пет седмици прокуратурата е била сезирана за около 30 основателни съмнения за злоупотреба с власт в различни министерства. "Разследването на тези случаи е започнало и ние сме съсредоточили всичките си усилия в тях," каза той. 
						Дясноцентристката партия "Граждани за европейско развитие на България" (ГЕРБ), която спечели убедителна победа на парламентарните избори през юли, се кандидатира с обещанието да се бори с корупцията на високо равнище. 
						Оттогава членове на кабинета на премиера Бойко Борисов са разкрили много случаи, в които огромни суми пари на данъкоплатците са били източвани по договори, подписани от техните предшественици. Някои от съмнителните сделки, особено такива, свързани с ремонт или обновяване съществуващи правителствени сгради или изграждане на нови такива, са били сключвани при силно раздути цени и в нарушение на правилата и процедурите за възлагане на обществени поръчки. 
						Българският парламент гласува миналата седмица специална временна комисия да преразгледа разходването на бюджета. На 12-членният орган, съставен от по двама представители на всяка партия в парламента, е даден двумесечен срок да провери дали сключените сделки и назначения са били законосъобразни. 
						Депутатът от ГЕРБ Стоян Мавродиев каза, че почти във всяко министерство са установени корупция и конфликти на интереси и че той очаква комисията да се натъкне на много случаи на злоупотреби от бившата администрация. 
						Държавата е била "тотално източена", писа "София Ехо" на 1 септември, цитирайки началника на кабинета на Борисов Румяна Бъчварова. 
						Докато българската икономика вече е започнала да се свива и се очаква да се свие допълнително до края на тази година, според твърденията правителството на Станишев е източвало обществени ресурси дори и след като резултатите от изборите са станали ясни. 
						Мартин Димитров, лидер на десния Съюз на демократичните сили и ръководител на парламентарната икономическа комисия, заяви за софийския всекидневник "Труд", че между 1-ви и 10-и юли бившият кабинет е похарчил над 317 млн. евро. 
						Станишев казва, че много от обвиненията, отправени от членове на новия кабинет, не са проверени; той отхвърли също така твърденията за голямо разходване през последните дни на неговата администрация като "налудничави". 
						"Не е имало извънредно [непланирано] бюджетно разходване след изборите," каза бившият премиер за БТВ в петък.

Може ли Турция да се справи сама?
					11/06/2009
					Премиерът Реджеп Тайип Ердоган каза, че Турция може да преживее икономическата буря без помощта на МВФ, но анализатори съзират предупредителни знаци по пътя.
					От Айхан Шимшек за Southeast European Times -- 11/06/09
 
					 
						
Застоят в преговорите с МВФ предизвиква безпокойство за доскоро бързо развиващата се икономика на Турция. [Гети Имиджис]
						Независимо от опитите си правителството не е успяло да достигне до споразумение с МВФ след май 2008 г. 
						Премиерът Реджеп Тайип Ердоган решително се противопоставя на настояванията на МВФ за затягане на бюджета и увеличаване на прозрачността му, както и за намаляване на заетостта в държавния сектор и ограничаване на политическото влияние върху икономиката. 
						"Ако ни предложат сделка с МВФ, която е в унисон с интересите на Турция, ще подпишем. ... Те искат да направим данъчната администрация автономна институция. Това не е възможно,” каза Ердоган за всекидневника „Сабах”. 
						Въпреки че скептиците предупреждават, че преговорите биха могли да отблъснат инвеститорите, Ердоган не е съгласен и твърди, че Турция може да съживи икономиката си с вътрешни ресурси. 
						Поради вълна от чуждестранни преки инвестиции икономиката на кандидатката за членство в ЕС се развиваше бурно между 2002 и 2006 г. с годишен ръст от 6 %, който намаля на 4,5 % следващата година. 
						Въпреки забавянето Турция, страна с над 70 милиона население, се нареди сред 20-те най-богати страни в света за 2008 г. 
						Въздействието на глобалната финансова криза обаче разтърси Турция. Безработицата нарасна до историческата стойност от 16 % миналия февруари, а експортът намаля с близо 40 % през май в сравнение с миналата година. 
						 Икономистите предупреждават, че турската икономика може да продължи да се свива, очаквайки дефлация от 5,1 % през 2009 г. 
						Някои анализатори виждат в МВФ пристан за Турция в икономическата буря. Ако Ердоган и МВФ могат да намерят общ език, очаква се МВФ да налее между 10 и 20 милиарда щатски долара в икономиката. 
						Едно споразумение обаче означава и преструктуриране на икономиката, което може да се окаже болезнено за малките предприятия и профсъюзите. 
						Страховете от „горчивия хап” на МВФ разединиха бизнес асоциациите. Влиятелната Асоциация на турските индустриалци и предприемачи (TUSIAD) – както и банковият сектор -- призовават за неотложно споразумение с МВФ.
						Износителите, от друга страна, се опасяват от последиците от една спасителна акция. 
						 "Може да се нуждаем от свежи средства от МВФ, но това е сериозен въпрос и не трябва да се действа наслуки,” каза Мехмет Бююкекши, председател на Съвета на турските износители (TIM). 
						 Вместо помощ от МВФ миналата седмица Турция предложи пакет от стимули, който цели откриването на 500 000 нови работни места, подпомагане на инвестициите в по-бедните райони на страната и големи данъчни облекчения за инвеститорите. 
						 Не е ясно дали сам по себе си този пакет би могъл да оздрави боледуващата турска икономика. Председателят на Конфедерацията на младите бизнесмени в Турция, Хазим Сесли приветства пакета от стимули, но каза, че ако не бъде постигнато споразумение с МВФ, той вижда предупредителни знаци по пътя. 
						 "С новия пакет от стимули на вътрешните пазари се установи положителен климат. Сега очакваме скорошно подписване на споразумение с МВФ, за да разширим положителния климат и на международните пазари,” каза Сесли. 
						"След 14 месеца преговори между правителството и МВФ сега е необходимо възможно най-скоро успешно да се завършат тези преговори."

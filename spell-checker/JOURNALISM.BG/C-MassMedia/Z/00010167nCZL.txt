МВФ вероятно ще одобри заем от 500 млн. щ.д. за Турция
16/03/2004
Турция и МВФ постигнаха проектоспоразумение по пакет от икономически реформи. Ако директорите на Фонда одобрят тази договореност, това може да доведе до отпускането на заем от 500 млн. щ.д. на Анкара през следващия месец.
(МВФ, Dow Jones, Ройтърс, Търкиш Дейли Нюз, Анадолска агенция - 15/03/04)
 
 
Президентът на Световната банка Джеймз Улфънсън (вляво) разговаря с турския премиер Реджеп Таийп Ердоган в Истанбул в понеделник (15 март). Улфънсън участва в среща за учредяване на Инвестиционен консултативен съвет. [АФП]
Между Турция и МВФ бе постигнато проектоспоразумение относно икономическите реформи.Това може да доведе до отпускането на заем на стойност 500 млн. щ.д. в рамките на стендбай споразумението с Фонда на стойност 19,2 млрд. щ.д. Предлаганите реформи включват мерки за покриване на финансовата дупка от 5,3 млрд. щ.д., предизвикана от неотдавнашното увеличение на пенсиите и минималните заплати, като и от по-ниските от очакваното данъчни приходи.
Като част от пакета с реформи Турция ще се ангажира да постигне бюджетен излишък от 6,5 % от БНП през 2004 г. Други мерки предвиждат преструктуриране на държавните банки и преглед на Закона за банковото дело с цел хармонизирането му със стандартите на ЕС.
Споразумението бе резултат от седмия преглед на стендбай споразумението на Турция с Фонда, обхващащо периода 2002-2004 г. След като повечето от средствата, предоставени в рамките на тази кредитна линия, са изразходвани, остават около 2,5 млрд. щ.д., се казва в съобщение на МВФ, публикувано в края на седмицата.
Турският министър на икономиката Али Бабаджан и представителят на МВФ за Турция Реза Могадам обявиха споразумението по време на съвместна пресконференция след двуседмични преговори. Сега тази договореност трябва да се одобри от Борда на МВФ, който се очаква да разгледа въпроса през април.
Две-трети от 25-те пункта в програмата за реформи са "спасителни мерки", а останалите са насочени към увеличаване на приходите, каза Бабаджан. "Положихме упорити усилия да не увеличаваме цените на основни стоки," каза той. "В рамките на седмия преглед няма да има увеличение в цените на природния газ, електричеството и втечнения природен газ."
Според Могадам успехът на Турция напоследък в сферата на приватизацията и нарастващата роля на частния сектор в националната икономика са обещаващи явления. Той освен това оцени високо действията на Анкара за съкращаване на хроничната инфлация и за овладяване на лихвените проценти. "Макроикономическите показатели за 2003 г. са впечатляващи и прогнозите за тази години са също така положителни," посочи той, призовавайки правителството да следва разумна макроикономическа политика и да осъществява по-агресивно структурните реформи.
Други новини: Директорът на отдела за Европа на МВФ Майкъл Деплер и президентът на Световната банка Джеймз Улфънсън бяха сред участниците в учредяването на Инвестиционен консултативен съвет. Създаването му е важна стъпка за Турция, каза Улфънсън, изразявайки надежда, че това би помогнало за стимулиране на преките инвестиции.
В реч пред представители на бизнеса турският премиер Реджеп Таийп Ердоган каза, че правителството е осигурило равноправно третиране на местните и чуждестранни инвеститори в опит да привлече повече чужди инвеститори. Той допълни, че чуждестранните компании сега могат да регистрират операциите си в страната в рамките на 24 часа.

Нарастващо безпокойство за демократизацията и свободата на пресата в Сърбия
					19/08/2005
					Член на сръбския кабинет отправи словесни нападки срещу независимите медии, след като бе попитан за ролята му в решението за оттегляне на обвиненията срещу сина на бившия югославски президент Слободан Милошевич. 
					(Блиц - 19/08/05; РСЕ/РС, Радио Б92, Бета, Репортери без граници - 18/08/05; ФТ, AП, Радио Б92 - 17/08/05)
 
					 
						
Поведението на министъра на капиталовите инвестиции Велимир Илич бе обсъждано на заседание на кабинета в четвъртък (18 август). [AФП]
						Международна журналистичска асоциация изказа в четвъртък (18 август) загриженост за свободата на пресата в Сърбия и Черна гора след нападките, отправени от министъра на капиталовите инвестиции Велимир Илич срещу независими журналисти по-рано тази седмица. 
						"Възмутени сме от начина, по който министърът и неговият помощник публично обиждаха и заплашваха журналисти," заяви в свое изявление базираната в Париж организация "Репортери без граници". "Ако политиците реагират така на въпроси, на които не искат да дадат отговор, това свидетелства колко крехка е свободата на пресата в Сърбия и Черна гора." 
						В понеделник Илич отправи словесни нападки срещу репортерката Ана Велкович и колегите й от белградското "Радио и телевизия Б92", след като тя го попита каква е ролята му в решението за оттегляне на обвиненията срещу сина на бившия югославски президент Слободан Милошевич, Марко. Вместо да отговори на въпроса, министърът нарече независимата журналистка "болна" и "нуждаеща се от психиатрична помощ". Той отправи също и обидни и сексистки забележки към Велкович. 
						Съобщава се, че прессъветникът на Илич, Петър Лазович, е отправил смъртни заплахи към директора на РТВ Б92 Веран Матич, а самият Илич е нарекъл Б92 "грабители" и "антисръбски" пропагандисти, които получават пари от САЩ и НПО от ЕС. 
						Матич обяви в сряда, че ще заведе съдебно дело срещу Лазович. Поведението на министъра бе обсъждано на заседание на правителството в четвъртък. В кратко изявление за държавната осведомителна агенция "Танюг" по-късно същия ден Илич каза, че съжалява, ако думите му са засегнали някого в Б92. 
						Според Алекс Лупис, старши координатор за европейските програми в Комитета за защита на журналистите със седалище в Ню Йорк, заплахите на Илич будят загриженост за "евентуални още по-остри атаки срещу медиите" от страна на правителството. 
						"Мисля, че това отправя силно послание към медиите, че правителството ще реагира много остро срещу всеки журналист, който се опитва да разследва такива деликатни политически въпроси, като корупцията, престъпниците и нарушаването на човешките права. Всички тези отрицателни явления остават скрити и нерешени," каза в четвъртък Лупис. "В тези условия обществото стагнира и не може да се развива нито политически, нито икономически. Смятам, че това не е в интерес на Сърбия," добави той. 
						Предвид подготовката на Сърбия и Черна гора за започване на преговори по Споразумение за стабилизация и асоцииране с ЕС, прелюдия към евентуални преговори за присъединяване, процесът на демократизация по всяка вероятност ще бъде наблюдаван още по-внимателно. Междувременно сръбският премиер Воислав Кощуница все още не се е изказал по повод на оттеглянето на съдебните обвинения и отменянето на международната заповед за арест срещу Марко Милошевич. Смята се, че неговото правителство е служило и по-рано като оръдие за анулирането на съдебните обвинения срещу съпругата и дъщерята на бившия югославски президент. 
						Много наблюдатели и политици от опозицията твърдят, че всичко това е част от политическа сделка между Кощуница и Социалистическата партия на Сърбия (СПС) на Милошевич, имаща за цел осигуряване на трайна подкрепа за правителството на малцинството в Сърбия.
						Критици на правителството твърдят, че съдии, полицейски служители и политици от времето на Милошевич печелят отново влияние, а реформаторите, които спомогнаха за събарянето на режима му през 2000 г., са оставени в сянка. 
						"Обстановката е по-сложна от тази при Милошевич," каза Матич пред Радио "Свободна Европа"/Радио "Свобода". "Светът сега смята това правителство за демократично, но междувременно всички опорни стълбове на режима на Милошевич се възстановяват."

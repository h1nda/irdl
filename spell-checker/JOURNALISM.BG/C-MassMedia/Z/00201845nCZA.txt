ЕК: Членството в еврозоната е "неотменимо"
					09/09/2011
					Гърция бе изправена пред растящ натиск от страна на официалните европейски представители, които я предупредиха, че трябва да изпълни задълженията си по отношение на реформите, ако иска да получи нова помощ.
					(ЮрАктив, Айриш Таймс - 09/09/11; AФП, ДПА, Юобзървър, Гардиън, Tелеграф, Дойче Веле, Уолстрийт Джърнъл, Ню Йорк Таймс - 08/09/11; ФТ, Юобзървър - 07/09/11)
 
					 
						
“Никой не може да се откаже от еврото", настоя Европейската комисия в четвъртък (8 септември). [Ройтерс]
						Никоя страна не може да напусне еврозоната или да бъде принудена да направи това, заяви Европейската комисия (ЕК) в четвъртък (8 септември) след призив от страна на Холандия силно задлъжнелите държави като Гърция да бъдат извадени от зоната, ако не могат да се съобразяват с нейните финансови правила. 
						"Не е възможно нито напускане, нито изключване от еврозоната според Лисабонския договор, според който участието в еврозоната е неотменимо", каза пред репортери в Брюксел Амадеу Алтафай, говорител за еврокомисаря по икономическите въпроси Оли Рен. 
						Подобна възможност дори не е била обсъждана, добави той. Алтафай също отбеляза, че прегледът на Пакта за стабилност и растеж, който определя границите на дълга и дефицита, към които трябва да се придържат страните членки на еврозоната, още не завършен. 
						"Ние все още се опитваме да се споразумеем за онова, което е на масата", каза говорителят. 
						Той направи тези забележки след ново предложение на холандското правителство, призоваващо за назначаването на нов еврокомисар за бюджетната дисциплина с правомощия да налага различни наказания на страните, които постоянно нарушават финансовите правила на еврозоната. 
						Те ще включват поставянето на такива страни под попечителството на техни партньори в единната валутна зона, ограничаване на достъпа им до финансиране от ЕС и отнемане на правото им на глас. Окончателното наказание, което може да бъде наложено на страни, които постоянно нарушават бюджетните правила, може да бъде изключване от еврозоната, обясниха холандският премиер Марк Руте и финансовия министър Ян Кеес де Ягер в статия в британския всекидневник "Файненшъл Таймс" в сряда. 
						"В бъдеще крайната санкция може да бъде такива страни да бъдат принудени да напуснат еврото", писаха двамата официални представители, признавайки, че в Лисабонския договор ще трябва да бъдат внесени поправки, за да стане възможно експулсирането на страни членки от еврозоната на 17-те страни. 
						Междувременно онези, които не желаят да спазват задълженията, които са поели при присъединяването си към еврозоната, и не действат според нейните правила, имат избор да напуснат еврозоната, отбелязаха те. 
						"Ако една страна не желае да се съобразява с изискванията, то тогава тя няма друга възможност, освен да напусне зоната", каза в Хага в четвъртък Де Ягер. "Ако не можете да се придържате към правилата, трябва да напуснете играта", добави той, определяйки подобен ход като "крайна мярка". 
						Министърът също предположи, че неговите финландски и германски колеги са приветствали новите холандски идеи. 
						Съобщение на "Юробзървър" от Брюксел в четвъртък обаче цитира юридически документ от 2009 г., според който една страна може да напусне еврозоната само ако напусне и ЕС. Що се отнася до опцията за изключване на членове, документът я определя като "възможна". 
						Гърция, която миналата година стана първата страна членка на единната валутна зона, която получи международна финансова помощ, за да избегне опасността да не изплати суверенния си дълг, през последните месеци твърди, че не възнамерява да напусне еврозоната. 
						Ден, след като Конституционният съд на Германия одобри участието на страната в спасителни пакети за изпадналите в затруднение членки на еврозоната, германският финансов министър Волфгант Шьобел предупреди Гърция, че вторият спасителен заем, одобрен по принцип през юли, далеч не е сигурен. 
						Твърде "рано е" да говорим за нов спасителен пакет за балканската страна, преди тя да е изпълнила изискванията за реформи за пълното изплащане на първия заем, каза той в интервю за радио "Дойчландфунк" в четвъртък. 
						"Разбирам, че гръцкото население се съпротивлява срещу мерките за строги икономии", писа британският всекидневник "Телеграф", цитирайки Шьобел. "Но в крайна сметка зависи само от Гърция дали тя може да изпълни условията, необходими за членство в единната валутна зона. В това отношение ние не правим изключения."

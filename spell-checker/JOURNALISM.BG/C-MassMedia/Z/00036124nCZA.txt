Наводненията в Хърватия отнасят домове и стопанства
					23/09/2010
					След поройни дъждове нивото на река Сава се повиши до рекордни нива, което наложи евакуации.
					От Наташа Радич за Southeast European Times от Загреб -- 23/09/10
 
					 
						
Наводнена къща в Рибница. [Петър Кос/SETimes]
						Жените плачат и здраво държат децата в обятията си. Мъжете се опитват да овладеят водата, която приижда отвсякъде. Те строят диги и непрекъснато проверяват нивото на водата. 
						Извънредна ситуация е обявена в редица хърватски села в резултат на пороите. 
						Нивото на най-голямата река в Хърватия, Сава, достигна 463 см -- най-високото ниво за последните 50 години. Язовирите преляха в района около Запрешич, северозападно предградие на Загреб. 
						Хората се струпаха по мостовете в Загреб, за да наблюдават апокалиптичната сцена. Разрушени бяха два известни крайречни нощни клуба, "Бразилия" и "Сидро" (Котва). 
						От края на миналата седмица са наводнени села около Велика Горица и Сисак, на югоизток от Загреб. Хърватската армия помага при евакуацията на населението. Майка с триседмично бебе бе спасена от дома й сутринта във вторник (21 септември). 
						Засегнатите от бедствието правят всичко по силите си да помогнат на спасителните екипи и да спасят имуществото си. Някои носят пилета и кокошки, умрели през нощта, и ги слагат на нарастваща купчина от мъртви животни. 
						"Искам си къщата. Искам си живота," нарежда Гордана Б., майка на четири деца, които не могат да отидат на училище. 
						Пътят от Сисак до Велика Горица е затворен. Хората се оплакват, че спасителните действия е трябвало да бъдат по-ефикасни и по-бързи и че властите не са ги предупредили, че реката може да застраши домовете им. 
						В Хърватия от време на време стават наводнения, но това е най-тежкото от десетилетия насам. Има и един смъртен случай заради наводненията: 66-годишен мъж, който е работил по дигите, е бил убит, блъснат от шофьор, загубил контрол над колата си. 
						Наводненията са не само в района на Загреб, но и на полуостров Истрия. В град Умаг улиците са залети от вода и са нанесени щети на чисто нов спортен център, построен за около 5,5 млн. евро. 
						Добрата новина е, че сякаш вече е отминало най-лошото и няма да има повече прииждащи води. Според министерството на земеделието наводненията не са нанесли сериозни щети на есенната реколта. В засегнатите райони не се отглеждат основни култури, като пшеница и царевица. 
						Премиерът Ядранка Косор посети района с делегация от високопоставени длъжностни лица и обеща, че ще се осигури цялата необходима помощ -- включително чисти дрехи, обувки и тоалетни принадлежности. Кметът на Велика Горица Дражен Баришич и екипът му цяла нощ са се опитвали да предпазят речните диги, за да не се допуснат нови наводнения.

Дипломатически дневник: Ирландският премиер Коуен посети Косово
					23/12/2008
					Ирландия е готова да сподели опита си, натрупан през дългите години на мирния процес, заяви пред лидерите на Косово ирландският премиер. Още от седмицата: испанският парламент ратифицира протокола за присъединяване на Албания към НАТО.
					 
						
Ирландският премиер Брайън Коуен (вляво) разговаря с представители на медиите в понеделник (22 декември) по време на пресконференция с косовския президент Фатмир Сейдиу (в средата) и премиера Хашим Тачи в Прищина. [Лаура Хасани]
						Ирландският премиер Брайън Коуен бе в Косово тази седмица, за да посети ирландските части, служещи в ЮНМИК, и да се срещне с косовските лидери. В изказване в понеделник той похвали косовските институции за техния ангажимент за защита на правата на малцинствата. „Ирландия бе сред първите страни, признали независимостта на Косово, защото ние вярваме, че неговото бъдеще е в ЕС,” каза Коуен, добавяйки, че Ирландия е готова да сподели опита си от своя собствен дългогодишен мирен процес.
						***
						Испанският парламент ратифицира протокола за присъединяване на Албания към НАТО, предадоха медиите в сряда (17 декември). Испания стана 12-ата страна членка, ратифицирала протокола.
						***
						Председателят на турския парламент Коксал Топтан започна официална визита в Македония и Албания в неделя (21 декември). В Скопие той подчерта подкрепата на Анкара за присъединяването на Македония към ЕС, заявявайки, че страната „заслужава членството”. „Несправедливост” бе страната да не получи покана за членство в НАТО заради гръцкото вето, добави той. Във вторник той отпътува за Албания за разговори с колегата си Йозефина Топали, президента Бамир Топи и премиера Сали Бериша.
						***
						Председателят на албанския парламент Йозефина Топали бе във Франция в четвъртък (18 декември), за да популяризира подобрените условия за бизнес в нейната страна. Заместник-председателят на френския парламент Марк Лафинер се срещна с Топали и похвали напредъка на страната. „Албания прави значителни усилия в реформите,” каза той.
						***
						
						Албанският президент Бамир Топи се срещна с американския посланик в Тирана Джон Уидърс в сряда (17 декември), за да обсъди реформите в съдебния и избирателния сектор. Двамата бяха единодушни, че реформите са необходими, за да се подпомогне укрепването на върховенството на закона. „Върховенството на закона означава, че всички са равни пред закона,” каза Уидърс.
						
						(Различни източници – 16/12/08-23/12/08)

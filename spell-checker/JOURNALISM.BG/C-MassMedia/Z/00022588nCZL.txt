ЕС и САЩ призоваха БиХ да се съсредоточи върху реформите 
					17/05/2007
					 
						НЮ ЙОРК, Съединени щати -- Съединените щати и ЕС призоваха във вторник (16 май) политиците от Босна и Херцеговина (БиХ) да се съсредоточат върху реформите, необходими на страната им за приближаване до членство в ЕС. "Задължение на всички босненски лидери е да се откажат от дестабилизиращи изказвания и да се съсредоточат върху проблемите, които са важни за благосъстоянието на босненските граждани," каза заместник-посланикът на САЩ Алехандро Улф по време на открито заседание на Съвета за сигурност на ООН, посветено на БиХ. Постоянният представител на Германия в ООН Томас Матусек каза, че от БиХ се очаква да обедини полицейските служби на двете си автономни области, да модернизира публичната си администрация, да промени конституцията си и да подобри сътрудничестевото си с Трибунала на ООН за военни престъпления. 
						Върховният представител Кристиан Шварц-Шилинг, който също присъства на срещата във вторник, заяви, че лидерите на страната трябва да спрат враждите на националистическа основа и да възобновят работата си върху реформите. Той спомена също спора във връзка със Сребреница, изразявайки надежда, че новоназначеният специален пратеник Клифърд Бонд и властите на двете автономни области ще създадат предпоставки за траен процес на завръщане на бежанците в региона. (Дневни Аваз, Независне Новине - 17/05/07; Уебсайт на СВП, Уебсайт на ООН, АП - 16/05/07)

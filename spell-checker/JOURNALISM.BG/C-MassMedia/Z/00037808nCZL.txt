СЕ разкритикува Гърция за условията в центровете за задържане на имигранти 
					16/03/2011
					 
						СТРАСБУРГ, Франция -- Във вторник (15 март) Комитетът за предотвратяване на изтезанията и нечовешкото или унизително третиране или наказание към Съвета на Европа разкритикува Гърция за „неприемливото”, както той го определи, третиране на незаконните имигранти и предупреди за влошените условия в полицейските участъци и центровете за задържане. Комитетът заяви, че властите в Атина са пренебрегнали препоръките, които им бяха дадени за подобряване на положението, а в същото време „непрекъснато твърдяха, че се предприемат действия за подобряване на положението”. 
						Междувременно в сряда властите в Атина съобщиха, че са открили телата на още двама млади бангладешци, които са се опитали да избягат от кораб, който ги е евакуирал от Либия. Инцидентът в близост до остров Крит е станал по-рано този месец. Във вторник бяха открити четири тела, а три други са били открити малко след като групата от 49 души е напуснала кораба с помощта на въже, с което хората са се спуснали до водата, което стана причина за спекулации, че всички те не са искали да се завърнат в Бангладеш. Двама души все още се водят за изчезнали. Останалата част от групата е успяла да преплува до брега. (Катимерини - 16/03/11; Та Неа, Нафтемборики, Вима, АНА-МПА, Уебсайт на Съвета на Европа - 15/03/11)

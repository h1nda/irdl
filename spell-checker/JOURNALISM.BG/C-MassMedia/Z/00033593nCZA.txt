Турският филм „Мед” спечели голяма награда
					01/03/2010
					Успехът в Берлин е поредното международно признание за турското кино.
					От Баръш Йълмаз за Southeast European Times - 01/03/10
 
					 
						
Филмът "Bal" ("Мед") на турския режисьор Семих Капланоглу спечели "Златна мечка" за най-добър филм на 60-ия филмов фестивал в Берлин. [Гети Имиджис]
						Това е филм без открито политическо послание. Сюжетът също не е сензационен. Но "Мед" е победител. 
						Красиво заснетата драма за момче в начална училищна възраст и неговия баща -- творба на 46-годишния турски режисьор Семих Капланоглу -- "Мед" спечели голямата награда за най-добър филм на 60-ия филмов фестивал в Берлин, известен още като „Берлинале”. 
						Международното жури даде висока оценка на непринудения автентичен подход на филма към човешката душа в историята за малко момче, което отива в гората да търси изчезналия си баща, странстващ пчелар. 
						Филмът получи похвали за красиво пресъздадените природни картини. В него не е използвано изкуствено осветление, а вместо музикална партитура Капланоглу е използвал звуци от природата. 
						"Мед" се развива в град Чамлъхемшин, разположен в район с изключително красива природа, която сега е заплашена от плановете за изграждане на водноелектрически централи. 
						"Надявам се, че с наградата, която получихме, ще успеем да защитим и околната среда там", заяви Капланоглу. 
						"Мед" е последният филм от неговата трилогия след миналогодишния "Мляко” и "Яйце" от 2007 г. 
						Режисьорът започва проектите -- във всеки от които главният герой се казва Юсуф -- търсейки отговори за собственото си съществуване, пътешествие, което той започва в началото на 40-те години на ХХ век. 
						"В тези три филма се опитах да разкрия в ретроспекция своя герой Юсуф", каза Капланоглу на пресконференция по време на „Берлинале”. "Първият филм е за 40-те години от живота му, вторият филм е за 20-те години от живота му... и накрая „Мед” е за живота му на шестгодишна възраст." 
						"Тези филми донякъде са пътешествие през изгубения рай, през чистотата... където хората съжителстват в хармония с природата", казва той. 
						В "Мед" изпълнител на ролята на Юсуф е 8-годишният Бора Алташ. Открит от режисьора само няколко седмици преди началото на снимките, момчето се превръща от обещаващ актьор в откритие, привлякло вниманието на филмовите столици по цял свят. 
						Във филма бащата Юсуф -- пчеларят Якуп -- произвежда мед, за да издържа семейството си. Един ден пчелите изчезват и Якуп заминава на далечно пътуване в планината, за да ги търси. 
						 Докато него го няма, Юсуф спира да говори. Четенето на момчето се влошава и съучениците му от селото започват да му се присмиват. За да се справи със сковаващия го копнеж, Юсуф решава да търси баща си, като започва пътешествие не просто в гората, а в неизвестността. 
						Капланоглу казва, че духовността -- едно изключително лично пътуване на душата -- е движещата сила зад неговия живот и изкуство. Режисьорът обяснява, че с филма се е опитал да създаде "един вид духовен език". 
						Призът "Златна мечка" за Капланоглу е вторият, спечелен от турски режисьор в историята на фестивала „Берлинале”. Той е предшестван от наградата за режисьора Метин Ерксан от 1964 г. за черно-белия класически филм "Сухо лято", който разказва историята на алчен производител на тютюн. 
						Според Капланоглу трансформацията на турското кино е започнала в края на 90-те години на ХХ век. Той посочва, че от тогава се е утвърдила нова вълна турски режисьори от неговото поколение. Сред тях са Зеки Демиркубуз, Дервиш Заим, Йесим Усатоглу и Нури Билге Джейлан. 
						През 2008 г. Джейлан спечели наградата на най-добър режисьор на филмовия фестивал в Кан за филма си "Три маймуни". 
						Историите, които те разказват, и способността им да достигнат до международната публика, каза Капланоглу, доказват, че турското кино се е завърнало трайно.

Началникът на гръцката служба за защита на данните подаде оставка след скандал за улични камери 
					20/11/2007
					 
						АТИНА, Гърция -- Началникът на Службата за защита на данните се оттегли от поста си в понеделник (19 ноември) в знак на протест срещу използването на улични камери за наблюдение на демонстрация, запланувана за събота в центъра на Атина. Димитрис Гургуракис каза, че независимостта на службата е била подронена. Заместник-началникът и други двама нейни членове също са се оттеглили. 
						Оставките дойдоха в резултат на продължителен скандал с правителството относно използването на 350 камери, инсталирани за олимпиадата през 2004 г. Службата настоява, че използването им за наблюдение нарушава личната неприкосновеност на хората. Неотдавна обаче прокурор издаде заповед, разрешаваща използването им за наблюдение на често бурните протести в центъра на Атина. (AП - 19/11//07)

Хърватска спечели място в Съвета за сигурност на ООН 
					23/10/2007
					Хърватите празнуват "най-голямото постижение на страната след нашата независимост".
					От Наташа Радич за Southeast European Times от Загреб – 23/10/07
 
					 
						
Изборът бе "изключително признание за Хърватска и нейната външна политика", каза хърватският президент Стипе Месич. [Гети Имиджис]
						Хърватска спечели непостоянно място в Съвета за сигурност на ООН за 2008 - 2009 г. след гласуване по време на сесията на Общото събрание миналата седмица. Най-големият съперник на страната за поста, Чешката република, оттегли кандидатурата си на втория тур, давайки възможност на Хърватия лесно да спечели необходимото й мнозинство от две трети. 
						Коста Рика, Либия, Виетнам и Буркина Фасо също спечелиха непостоянни места в Съвета. 15-членният орган има само пет постоянни члена, а двугодишният мандат за новоизбраните непостоянни членове започва на 1 януари. 
						"След международното признание на Република Хърватска и края на Отечествената война това е най-голямото постижение от обявяването на нашата независимост," каза Иво Санадер при завръщането си от Ню Йорк след вота на 16 октомври. 
						Президентът Стипе Месич изигра централна роля в процеса на лобиране, възобновявайки връзките на Хърватска с африканските и азиатските държави и с членовете на Движението на необвързаните страни, създадено по времето на бивша Югославия. Изборът бе "изключително признание за Хърватска и нейната външна политика", каза президентът. 
						За първи път след обявяването на независимостта Хърватска сега има възможност да поеме ключова роля в глобалните процеси на вземане на решения. За страна, която до неотдавна се бореше да изплува от изолацията и войната, мястото в Съвета за сигурност е още един знак за драматичния напредък, постигнат през последните години. 
						След утихването на празненствата хърватските държавници започнаха да планират програмата си за Ню Йорк. Някои въпроси са от пряк национален интерес - например Трибуналът на ООН за военни престъпления в Хага ще бъде редовна тема в дневния ред на Съвета за сигурност през следващите две години. Трябва да се финализира стратегия за изход след приключването на работата на съда. 
						Хърватска е твърдо против закриването на Трибунала, преди двамата най-издирвани военнопрестъпници - Радован Караджич и Ратко Младич - да бъдат изправени пред съда. "Ние ще търсим правосъдие за всички жертви", каза Санадер. 
						Междувременно той подчерта, че Хърватска няма да използва позицията си за оказване на натиск върху Словения относно териториалните спорове между двете страни в Адриатика. Премиерът каза, че основната мисия на членството на Хърватия в Съвета ще бъде да работи за политическата стабилност в Югозападна Европа - с акцент върху Косово и Босна и Херцгеовина.

На кръстопът: Турция и арабско-израелският конфликт
					25/06/2011
					Aнкара вижда възможност за дипломация, но ролята й е сложна.
					От Алакбар Рауфоглу за Southeast European Times - 25/06/11
 
					 
						
Палестинският президент Махмуд Абас и лидерът на "Хамас" Халед Машал бяха в Турция миналата седмица, където турски официални представители ги призоваха да постигнат споразумение за единство. [Ройтерс]
						Докато палестинските групировки "Хамас" и "Ал Фатах" изработват подробностите за единно правителство след почти пет години на, както някои го определят, гражданска война, Турция играе ролята на посредник. 
						Ролята й в мирния процес между Израел и Палестина обаче може да отслабне поради лошите отношения с Израел, кризата в Сирия и възраждащият се постреволюционен Египет. 
						В усилията й да действа като посредник в региона, Анкара бе домакин на срещата между "Фатах" и "Хамас", като често бе критикувана заради дискусиите й с "Хамас", призната от Съединените щати, Израел и Европейския съюз за терористична организация. 
						От гледна точка на Анкара конфликтът между Израел и Палестина е в основата на напрежението в региона и разрешаването му ще укрепи стабилността в Близкия изток. 
						"Ако постигнем единство в Палестина, това ще бъде главната крачка към мира в Близкия изток", каза за SETimes председателят на Междупарламентарна група за приятелство между Турция и Палестина Зеид Аслан и добави, че Анкара е готова да бъде домакин на нови срещи между страните. 
						Според Аслан, решаването на палестинския проблем включва справянето с вътрешното напрежение и установяване на демокрация в региона. 
						"Ако искаме да видим, че демокрацията пуска корени, ние трябва да уважаваме лидерите, които [палестинският] народ е избрал," каза той. 
						"Пренебрегването на "Хамас", които влязоха в [палестинския] парламент в резултат на демократични избори, прави невъзможно решаването на палестинския проблем... Поради тази причина ние организираме срещи", каза той и добави, че определянето на "Хамас" като терористична организация от други страни "няма нищо общо с нас". 
						Според Али Балджъ, палестински анализатор по проблемите на Палестина в университета Сакария, Анкара се стреми да вземе ролята, която от дълги години играе Кайро. 
						“Tурция иска да отслаби ексклузивната посредническа роля на Египет в дискусиите между движението "Ал Фатах" и "Хамас", каза той за SETimes. 
						Бившият израелски посланик в Турция Алон Лиел е съгласен с това. 
						"Подобно развитие на събитията е много вероятно, тъй като Турция се ползва с доверието на "Ал Фатах" и "Хамас", каза той и предупреди обаче, че подобна промяна може "да навреди на турско-египетските дипломатически отношения." 
						Някои анализатори изразяват безпокойство, че участието в палестинските преговори може да компрометира имиджа на Турция кото безпристрастен посредник в региона, особено в Израел. 
						"Това няма да се хареса на Израел, но малко вероятно е това да разтревожи прекалено много Анкара", каза Лиел. 
						Той обяснява, че "почти несъществуващата дипломатическа връзка между Турция и Израел би попречила на посредничеството на Турция между Израел и Палестина или между Израел и Сирия." 
						Итамар Рабинович, бивш израелски посланик в Съединените щати, е съгласен с това. 
						"Макар че влошаването на турско-израелските отношения намалява ефективността на Анкара като посредник между Израел и арабите, Турция все пак може да бъде ефективен посредник между арабските страни," каза той.

Македония се концентрира върху природния газ като приоритетен енергиен ресурс
					15/03/2010
					Въпреки че нефтът и електричество остават най-важните елементи на енергийните доставки за Македония, природният газ е смятан за ресурса на бъдещето. Привържениците на идеята лобират за чистата алтернатива на петрола от повече от 20 години.
					От Зоран Николовски за Southeast European Times от Скопие -- 15/03/10
 
					 
						
Цената на газифицирането на цяла Македония се оценява на 270 млн. евро. [Гети Имиджис]
						В икономика, която разчита на вноса на енергия, прогнозите на правителството, че през тази година разходите на Македония за енергия ще бъдат с близо 14 % повече, отколкото през 2009 г., се смятат за приемливо умерени. Страната продължава да е уверена, че може сама да произведе повече от 60 % от необходимата й енергия, и обръща поглед към природния газ като основа за задоволяването на нейните нужди. 
						Въпреки че правителството е отделило 383 млн. евро за покриване на енергийните потребности на Македония - като по-голямата част от тях ще бъдат използвани за внос на суров петрол и електроенергия - около една шеста от енергийния бюджет ще бъде използвана за закупуване на природен газ. 
						Газът все по-често се разглежда като евтин и екологично чист източник на енергия въпреки очакванията за 5-процентно увеличение на използването на суров петрол в сравнение с 2009 г. Освен „Макпетрол” и ГАМА - основните вносители и дистрибутори на газ в Македония - много анализатори също смятат, че газът е енергийният ресурс на бъдещето за Македония. 
						Интересът към газа не е нов, представители на властите и енергийни експерти обсъждат масовото използване на газ от повече от 20 години. Понастоящем обаче той представлява само една шеста от годишната консумация на енергия в страната. 
						Министърът на икономиката Фатмир Бесими заяви, че изграждането на необходимата газова инфраструктура е приоритет. Фактори за бъдещото използване на енергийния ресурс са и регионалните проекти за тръбопроводи "Набуко", подкрепян от САЩ и руският "Южен поток". 
						"Чрез тези проекти Македония има възможност да разположи на своя територия всичките пет или шест разклонения на тръбопроводите", заяви Бесими. "Македония може да заеме добра позиция, защото се намира в централната част на Балканите и това е една добра възможност да играе важна роля в този сегмент." Бивш специалист от „Макпетрол", пожелал анонимност, каза за SETimes, че "природният газ е най-икономичният източник на енергия и е жалко, че Македония не осигури средства преди едно десетилетие, за да газифицира цялата си територия." 
						Правителството посочва, че газификацията на Македония ще започне тази година. Министърът на финансите Зоран Ставревски, който посети Русия през декември, заяви, че с договорените проекти за газификация между двете страни се погасява дълг на Русия към Македония в размер на 44 млн. евро. 
						"Проучването е почти завършено. Съгласувахме текста на споразумение с руското министерство на финансите", посочи Ставревски. 
						Разходите за газификацията на Македония се оценяват на 270 млн. евро. До този момент е изградена газопреносната мрежа от Деве Баир на българската граница до Скопие. Няколко големи фирми в столицата, като например огромният стоманодобивен завод „Железарница” и циментовият завод „Цементарница”, използват газ в по-голяма степен, но Скопие няма градска мрежа за по-малките потребители. 
						Министерството на транспорта и съобщенията обяви основните маршрути, които включват газопровода Клековце-Битоля, на стойност 73 млн. евро, Скопие-Гостивар, 29 млн. евро, и Щип-Гевгели, на стойност 49 млн. евро. 
						Представителите на министерството на транспорта смятат, че мрежата може да бъде свързана най-ефективно чрез руския газопровод към Гърция или чрез един от сегашните тръбопроводи, свързващи Гърция и Италия. 
						Средствата от изплатения руски дълг ще бъдат използвани за изграждане на вторична мрежа за потребителите от Скопие до Тетово в западната част на страната.

Трибуналът на ООН освободи временно Харадинай
					09/05/2012
					Бившият премиер Рамуш Харадинай ще се завърне в Косово, след като Трибуналът на ООН за военни престъпления уважи неговата молба за временно освобождаване.
					От Линда Карадаку за Southeast European Times от Прищина – 09/05/12
 
					 
						
Бившият косовски премиер Рамуш Харадинай (вдясно) преди четири години беше оправдан по всички повдигнати обвинения във военни престъпления, след което производството беше възобновено с частични обвинения. [Ройтерс]
						Прокуратурата в Хага няма да обжалва взетото във вторник (8 май) решение за временното освобождаване на бившия косовски премиер Рамуш Харадинай, което означава, че той може да се върне още на следващия ден. След произнасянето на друго ключово решение на Трибунала на ООН имаше очаквания, че през следващия месец ще бъде постигнат огромен напредък към завършването на възобновения процес за военни престъпления срещу него и други двама бивши членове на АОК. 
						Съдиите решиха да насрочат представянето на писмените заключителни становища по делото за 11 юни, като окончателните заседания ще се проведат на 25 и 26 юни. Според съобщения в косовските медии съдиите са потвърдили миналата седмица, че независимо от обстоятелствата явяването на свидетелите няма да се отрази на графика на съдебния процес. Това е особено важно, тъй като оправдателната присъда на Харадинай през 2008 г. беше отменена на основание на това, че свидетелите са били заплашвани. 
						Говорителката на Трибунала Нерма Йелачич заяви, че повторното разглеждане на делото е разпоредено от Апелативната камара, за да се даде възможност на прокуратурата да призове ключови свидетели, които не са били изслушани по време на делото. „Затова беше важно в името на справедливия процес делото да бъде възобновено, но то да се проведе по такъв начин, че да се гарантира правото на обвиняемия на бърз процес“, каза Йелачич за SETimes. 
						Според Майкъл О'Райли, координатор на адвокатите на Харадинай, възобновеният процес „вече на практика е приключил. Един от привлечените заедно с Харадинай обвиняеми може би ще поиска да бъде разпитан един свидетел, медицински експерт. Като се изключи тази възможност обаче, Харадинай и другите обвиняеми по делото няма да призовават свидетели, както бе и по време на първоначалния процес“, каза О'Райли за SETimes. 
						Това означава, че ще бъдат представени само писмени и устни заключителни становища. „Всичко това ще завърши до края на юни. Не е известно кога съдът ще произнесе присъдата си, но сега изглежда много вероятно, че това няма да стане преди прекъсването през август“, допълни О'Райли. Повторното разглеждане на делото започна през август 2011 г. 
						Косовският вестник „Коха Диторе“ съобщи на 3 май, че съдебният състав на Трибунала този път няма да призове като свидетел Зоран Стойович, бивш служител на сръбската служба за сигурност в Косово, защото привлечените заедно с Харадинай обвиняеми – Идриз Балай и Лахи Ибрахимай –не желаят да се възползват от правото си да го разпитат. Стойович беше разпитан по-рано като свидетел на прокуратурата. 
						Партията на Харадинай Алианс за бъдещето на Косово, която миналата седмица отпразнува своята 12-а годишнина, смята Харадинай за герой, който е предпочел държавните и националните интереси пред тези на семейството си. 
						Като един от най-високопоставените лидери на вече разформированата АОК през войната от 1998–1999 г. той първоначално беше обвинен през март 2005 г., докато беше министър-председател. Той подаде оставка и доброволно се яви в Хага, за да му бъдат предявени обвинения. 
						През 2008 г. Харадинай беше оправдан по всичките 37 обвинения във военни престъпления, включително убийство, изнасилване и преследване. 
						През август 2011 г. обаче делото срещу него и другите обвиняеми безпрецедентно беше частично възобновено, като те бяха обвинени в извършването на „престъпления чрез участие в съвместно престъпно деяние“ в района на Дукаджин в Западно Косово. 
						Според хагския съдебен портал предполагаемите престъпления срещу местни цивилни граждани включват тормоз, депортиране или насилствено преселване на цивилни граждани, лишаване от свобода, мъчения, убийства, изнасилване, отвличане и жестоко отношение. 
					
				
			
					 
					
 
 

Регионът иска да се включи в инициативата за пределна цена на мобилните услуги в роуминг в ЕС
					01/06/2012
					Балканските държави са представили искане за участие в законодателния акт за безжичните телефонни услуги, който беше приет от Европейския парламент миналия месец.
					От Клаудия Лутовска за Southeast European Time от Скопие – 01/06/12
 
					 
						
С новото законодателство потребителите на мобилни услуги ще имат по-голяма свобода да използват своите мобилни телефони по време на пътуване. [Ройтерс]
						Европейската комисия (ЕК) е подкрепила инициативата на македонската Агенция за електронни комуникации (АЕК) да бъде намерен начин държавите, кандидатки за членство в ЕС, да бъдат обхванати от приетия от Европейския парламент миналия месец закон за регулиране на сектора на безжичните комуникационни услуги. 
						Законът, в който се определят пределни цени и се въвеждат структурни решения за създаване на конкуренция на пазара на роуминг, трябва да влезе в сила на 1 юли, като ще замени регламента от 2007 г., който важи до 30 юни. 
						Съгласно новите правила за периода до 30 юни 2017 г. таксите за роуминг на мобилните оператори в ЕС не трябва да превишават 70 евроцента за мегабайт. 
						Пределните цени ще доведат до намаляване на разходите за минута разговор до 29 евроцента, което е понижение спрямо максималната цена от 35 евроцента в момента. Текстовите съобщения също ще бъдат по-евтини, като цената им ще се понижи до 9 евроцента от сегашните 11 евроцента. 
						Регламентите също така предвиждат потребителите в ЕС да получават предупреждения, за да се предотвратят „шокиращи сметки“. От юли клиентите ще получават предупредително съобщение, когато месечните им такси надхвърлят 50 евро (без ДДС), ако чуждестранната мрежа позволява това. 
						„Започнахме инициатива за изравняване на цената на роуминга с тази в държавите, членки на ЕС. …Тя се провежда съвместно от държавите в региона, за да се установи единна цена на услугите в роуминг по примера на ЕС“, заяви Роберт Ордановски, директор на македонската Агенция за електронни комуникации, по време на Втората международна конференция на регулаторните органи миналия месец. 
						На конференцията, която се проведе в Охрид, участваха регулаторни органи в областта на електронните съобщения и сектора на информационните технологии от Македония, Сърбия, Хърватия, Черна гора, Албания, Косово, Румъния, България, Чехия и Полша. 
						Изпълнителният директор на „Водафон“ Виторио Колао поиска от ЕС да не намалява цените на роуминга, защото според него това ще доведе до намаляване на инвестициите в бъдеще. 
						„Иска ли Европа работни места, или иска намаляване на цените? Трябва да спрем с постоянните намеси и да оставим сектора да инвестира тези пари. Инвестициите означават работни места и то не само в телекомуникационния сектор, а също така и в медиите, развлекателната индустрия и създаването на мобилни приложения“, заяви Колао на „Мобайл Уърлд Конгрес“ в Барселона по-рано тази година. 
						Ако ЕК приеме предложението на балканските държави, цената на услугите ще бъде намалена до една четвърт от съществуващите цени, посочи Ордановски. 
						Според Програмата на ЕС в областта на цифровите технологии до момента цените на роуминга са били твърде високи и не са позволявали на потребителите да общуват свободно между държавите членки, като това е оказало отрицателно въздействие върху икономиката и търговията в Европа. 
						По-ниските цени ще помогнат за отварянето на пазара, заяви Нели Крус, заместник-председател на комисията, отговарящ за цифровите технологии. 
						„До юли 2014 г. европейските потребители ще могат да избират различни оператори, когато са в чужбина. Европейците ще могат свободно да използват интернет услуги в цяла Европа, без да са ограничени от границите на своята страна. Това ще ускори развитието на цифровата икономика и на новите уеб услуги“, посочи Крус. 
					
				
			
					 
					
 
 

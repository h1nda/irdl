Буш подкрепя присъединяването на Хърватия към ЕС и НАТО
					19/10/2006
					Посещението на хърватския премиер Иво Санадер във Вашингтон донесе силни послания за подкрепа от американския президент Джордж Буш и членове на държавната администрация.
					От Кристина Чук за Southeast European Times от Загреб -- 19/10/06
 
					 
						
Американският президент Джордж Буш се ръкува с хърватския премиер Иво Санадер по време на срещата им в Белия дом във вторник (17 октомври). [Гети Имиджис]
						Хърватският премиер Иво Санадер се срещна с американския президент Джордж Буш във вторник (17 октомври) в Овалния кабинет. По време на 50-минутния им разговор те обсъдиха широк спектър от въпроси - от икономическото сътрудничество до конфликтните райони в света. Буш отправи и силно послание на подкрепа за надеждите на Хърватия за интеграция. 
						Визитата се състоя в особено благоприятен момент от отношенията между Хърватия и САЩ. Фармацевтичната фирма "Бар Фармасютикълс" със седалище в Ню Джърси съсвем наскоро закупи хърватския производител на медикаменти "Плива", Хърватия обяви, че ще увеличи контингента си в Афганистан, а Съединените щати одобриха нова военна помощ за Хърватия. 
						"Благодаря на народа на Хърватия за подкрепата му за младата демокрация в Афганистан", каза Буш. "Смятам също, че присъединяването на Хърватия към НАТО и ЕС е в интерес на света. Ето защо когато отида в Рига, ще настоявам за приемането на Хърватия. Смятам, че разумен срок за това ще бъде 2008 г." 
						"Ние вярваме в силното партньорство между двете страни, то няма алтернатива. Съединените щати и Хърватия трябва да си сътрудничат в области от взаимен интерес," каза Санадер, определяйки като отлични отношенията между Хърватия и САЩ. Всъщност, каза хърватският лидер, двамата с Буш сме на различно мнение само по един въпрос: коя от двете страни има по-красиво крайбрежие. 
						След разговорите си с Буш Санадер се срещна с министъра на отбраната Доналд Ръмсфелд в Пентагона. Ръмсфелд също изрази подкрепа за членството на Хърватия в НАТО. Той заяви, че хърватските реформи в областта на отбраната са го впечатлили и подчерта, че Съединените щати са готови да помогнат на Хърватия в подготовката й за присъединяване към Алианса. 
						Разговорите им засегнаха и регионални въпроси. "Знаем, че в нашата част на света остават за решаване някои проблеми," каза Санадер по време на съвместна пресконференция по-късно. "Още стои въпросът за окончателния статут на Косово, за евентуални промени в конституцията на Босна и Херцеговина. Това, което ние искаме, е стабилизация, политическа стабилизация на региона, която е в наш интерес и в интерес на Европа и Съединените американски щати." 
						Не бе повдигнат въпросът за споразумение по Член 98 -двустранно съглашение, според което страните се договарят да не предприемат съдебно преследване на американски граждани в Международния наказателен съд (МНС). 
						"Очевидно това е въпрос, който вълнува Съединените щати," каза пред репортери Ръмсфелд. "Ние смятаме, че споразумението за МНС е свързано с разпоредбите на Член 98, но просто в тази среща не стана дума за това." 
						В понеделник, първия ден от тридневното посещение на Санадер, той бе поканен на обяд от държавния секретар Кондолиза Райс в Държавния департамент. Двамата разговаряха двойно по-дълго от предвиденото време и разискваха въпроси, като разширяването на ЦЕФТА за включване на Молдова и Украйна, руско-грузинската криза, ситуацията в Косово и Босна и Херцеговина. 
						Общото им заключение бе, че отношенията между двете страни са по-добри от всякога. 
						По време на престоя си Санадер проведе също и среща при закрити врати с американския вицепрезидент Дик Чейни и изнесе слово в Университета "Джон Хопкинс".

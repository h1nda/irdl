Унищожаването на противопехотните мини по гръцко-турската граница се забавя
28/11/2003
 
АТИНА, Гърция -- Още не е даден ход на процеса за унищожаване на противопехотните мини по гръцко-турската граница, но той ще започне веднага след разрешаване на някои технически проблеми, заяви в четвъртък (27 ноември) говорителят на гръцкото външно министерство Панос Беглитис. Той отново подчерта решимостта на двете страни да започнат разчистването на мините от границата колкото е възможно по-скоро. През септември Гърция и Турция ратифицираха в Ню Йорк Международния договор от Отава за забрана на използването, складирането, производството и пренасянето на противопехотни мини. (AНA - 27/11/03)

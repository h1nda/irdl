Депутат предупреди, че е възможно забавяне на реформата в отбраната на БиХ 
					02/08/2005
					 
						САРАЕВО, Босна и Херцеговина (БиХ) -- Депутатът Шефик Джаферович, член на комисията по отбрана и сигурност на държавния законодателен орган, предупреди в понеделник (1 август), че осъществяването на реформите в отбраната може да се забави, ако парламентите на автономните области не приемат навреме необходимите законодателни промени. Реформите изискват да се направят някои промени в конституциите и законите на автономните области, като отговорността по въпросите на отбраната бъде прехвърлена на институциите на държавно ниво, обясни той. Джаферович каза, че парламентите на Република Сръбска и Федерация БиХ трябва да приемат тези промени през септември, за да може новото законодателство да влезе в сила през октомври, като така ще остане достатъчно време да се планира първия общ бюджет за отбраната на БиХ за следващата година. Законодателните органи и на двете области на БиХ са в лятна ваканция до 20 август. (Независне новине, Дневни аваз - 02/08/05)

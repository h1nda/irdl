Ахтисаари заяви, че статутът на Косово трябва да бъде определен до края на юни 
					09/02/2007
					 
						НЮ ЙОРК, Съединени щати -- След среща с генералния секретар на ООН Бан Ки Мун специалният пратеник на ООН Марти Ахтисаари изрази в четвъртък (8 февруари) надежда, че въпросът за статута на Косово ще бъде решен до края на юни - тоест до края на германското шестмесечно председателство на ЕС. Той каза още, че може да отложи началото на новите преговори за Косово с една седмица до десет дни, но подчерта, че възнамерява да представи окончателния си план в Съвета за сигурност през март. Ахтисаари изрази очакванията си за "конструктивни предложения за промени" от Белград и Прищина по време на срещите по-късно този месец във Виена. 
						Междувременно в петък руският външен министър публикува изявление, в което се казва, че международните усилия за определяне на косовския статут трябва да отчитат политическите реалности в Сърбия и да не поставят изкуствени крайни срокове. В отделно изявление руският министър на отбраната Сергей Иванов предупреди, че независимостта на Косово би могла да предизвика верижна реакция. В разговори в петък с германския си колега Франц Йозеф Юнг по време на срещата на министрите на отбраната от НАТО в Севиля, Испания, Иванов каза, че независимостта на Косово би могла да предизвика подобни искания от други области в границите на бившия съветски регион. (Политика, Блиц, Вечерне Новости - 09/02/07; Танюг, Kosovalive, ДПА, Синхуа, Ройтерс - 08/02/07)

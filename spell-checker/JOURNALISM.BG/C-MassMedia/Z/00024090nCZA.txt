Двама босненци са задържани във връзка с осуетен бомбен атентат във Виена
					03/10/2007
					Властите съобщиха, че 42-годишен гражданин на Босна и Херцеговина се е опитал да влезе в посолството на САЩ във Виена във вторник (2 октомври), носейки раница, в която по-късно са намерени експлозиви. Потенциалният шрапнелен ефект би бил огромен, съобщиха властите. 
					(AП, АФП, Ройтерс, ДПА, Блумбърг, Би Би Си, Виенер Цайтунг - 02/10/07)
 
					 
						
Австрийски полицай стои на пост близо до посолството на САЩ във Виена във вторник (2 октомври) през нощта. [АФП]
						Австрийските власти съобщиха във вторник (2 октомври), че двама души, граждани на Босна и Херцеговина (БиХ), са били арестувани във връзка с осуетен опит за бомбен атентат в посолството на САЩ във Виена предишния ден. 
						Първият заподозрян, 42-годишният Асим Ч., се опитал да влезе в посолството, но раницата му задействала металните детектори на вратите. Когато служителите по сигурността го спрели и уведомили полицията, мъжът се опитал да избяга. Той захвърлил раницата на следващата улица във виенския 9-и район, където се намират много други посолства, и е бил арестуван малко след това. 
						В раницата са били открити две ръчни гранати, други взривни материали и пирони. Атентатори самоубийци са използвали подобни комбинации, за да причинят максимални щети. 
						Ерик Буксбаум, директор на службата за обществена сигурност към министерството на вътрешните работи на Австрия, каза пред репортери, че все още не се знае дали е било възможно гранатите да се взривят, тъй като не са имали детонатори. 
						"Ако [раницата] бе избухнала, щеше да има огромно шрапнелно действие," каза Дорис Еделбахер, главен говорител на федералната служба за борба с тероризма на Австрия. 
						Тя каза, че експерти анализират и книга, за която се твърди, че е с ислямско съдържание, както и CD или DVD, също намеренo в раницата. 
						Австрийските власти съобщиха, че заподозреният, който е безработен и през последните години няколко пъти е получавал психиатрично лечение, изглеждал объркан. 
						По време на разпита той казал на полицаите, че друг босненец, Мехмед Д., на 34 години, го е помолил да занесе раницата в посолството на САЩ. Късно в понеделник заподозреният съучастник е бил арестуван в Тулн, град на около 25 км западно от Виена, където са живеели двамата мъже. 
						Мехмед Д. отрече да е имал нещо общо със случая. Еделбахер каза, че изглежда първият заподозрян се опитва да прехвърли вината върху други. 
						Съобщение на АП цитира думите на говорителя на Буксбаум, Рудолф Голия, че Асим Ч. се е обадил в посолството преди инцидента, но не е дал други подробности. 
						Докато следователите се опитват да установят мотива за опита за атентат срещу посолството, властите отхвърлиха предположенията за възможна връзка с радикалния ислям. 
						"В момента нищо не можем да кажем за възможния мотив," каза Буксбаум. "Рано е да се говори за ислямистка връзка. Нито можем да потвърдим, нито да изключим подобна връзка." 
						Той каза още пред репортери, че полицията е намерила около половин килограм пластични експлозиви от вид, който често се е използвал в бивша Югославия, при обиск на дома на Асим Ч. в Тулн. 
						Повечето бошнаци, които са мнозинството от около 4,5-милионното население на БиХ, изповядват умерена форма на исляма, но признаци за радикализация се появиха след конфликта в страната през 1992-1995 г. 
						Преди около две седмици трима австрийски граждани от арабски произход бяха арестувани във връзка с ислямистки видеозапис, разпространен по Интернет през март, който предупреждава Австрия и Германия, че ако не изтеглят военните си части от Афганистан, ги очакват атентати.

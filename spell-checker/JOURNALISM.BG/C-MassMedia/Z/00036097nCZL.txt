Хагският прокурор Брамерц разкритикува Сърбия, че още не е задържала Младич и Хаджич
					21/09/2010
					 
						ХАГА, Холандия -- Главният прокурор на Трибунала на ООН за военни престъпления Серж Брамерц заяви в понеделник (20 септември), че не е доволен от усилията на Сърбия за откриване на останалите двама знакови обвиняеми във военни престъпления. Той призова ЕС да поддържа натиска върху Белград да изпълни поетите си задълженията. Властите там трябва да арестуват Ратко Младич и Горан Хаджич, настоя Брамерц. "Нямаме никакво време. Този трибунал се закрива до три години, необходимо е арестите да се извършат сега, за да проведем процес, отговарящ на тежестта на извършените престъпления," каза той на конференция в Хага. Оценката на Брамерц има решаващо значение за кандидатурата на Сърбия за членство в ЕС.
						В отговор сръбския прокурор за военни престъпления Владимир Вукчевич каза, че арестуването на Младич, бившия босненски сръбски военен командир, остава приоритет. Расим Ляич, председател на съвета за сътрудничество на Сърбия с Хагския трибунал, заяви, че властите правят всичко възможно да го открият. 
						Междувременно белградските власти предадоха на Трибунала лице, обвинено в неуважение към съда, за предполагаемо сплашване на свидетели по време на процеса срещу босненския сърбин Милан Лукич. През юли 2009 г. Трибуналът издаде доживотна присъда на Лукич за престъпления срещу човечеството, извършени срещу босненски цивилни мюсюлмани в гр. Вишеград между 1992 и 1994 г. (РТС, Танюг, Бета, Б92, АФП, Ройтерс - 20/09/10)

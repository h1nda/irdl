ФРОНТЕКС заяви, че Гърция не може сама да се справи с наплива от имигранти 
					10/01/2011
					 
						БРЮКСЕЛ, Белгия -- Гърция не може сама да се справи с наплива от нелегални имигранти, влизащи в страната през границата й с Турция, се казва в доклад на Европейската агенция за контрол на външните граници ФРОНТЕКС, цитиран от местните медии в неделя (9 януари). Според документа рекорден брой от около 31 000 имигранти, повечето от Афганистан и Алжир, са били засечени при опит да пресекат границата между Турция и Гърция в периода между януари и септември 2010 г. Този брой може да се окаже много по-голям, се предупреждава в доклада. Размерът на проблема е накарал преди няколко месеца Гърция да поиска помощ. В отговор ФРОНТЕКС разположи по границата екип за бързо реагиране. 
						Други новини от неделя -- Полицията е задържала група от 15 имигранти от Афганистан в момента, когато са се опитвали да се качат на борда на два частни самолета, излитащи за Италия. При операцията са били задържани и шестима заподозрени трафиканти на хора, включително гражданин на Великобритания и мароканка, която е работела за пътническа агенция в Милано. Полицията съобщи, че жената е осигурила на афганистанците фалшиви документи, за което им взела по 1 000 евро на човек. (АНА-МПА, Катимерини, ДПА - 09/01/11)

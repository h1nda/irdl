Дипломатически дневник: Рупел и Бан обсъждат Балканите и Косово
					15/04/2008
					Словенският външен министър Димитрий Рупел отново подчерта, че се противопоставя на разделението на Косово. Още в дипломатическите новини от седмицата: германският президент Хорст Кьолер е в Хърватия; турският външен министър Али Бабаджан е в Лондон.
					 
						
Словенският външен министър Димитрий Рупел и генералният секретар на ООН Бан Ки Мун се срещнаха в Ню Йорк. [ООН]
						Словенският външен министър Димитрий Рупел се срещна в събота (12 април) в Ню Йорк с генералния секретар на ООН Бан Ки Мун. Двамата обсъдиха Балканите и особено ситуацията в Косово. Рупел, чиято страна е ротационен председател на ЕС до юли, заяви, че генералният секретар има няколко „нови идеи, които ние в ЕС ще вземем под внимание”. Той каза, че преговорите между Белград и Прищина може да продължат по някои въпроси, но добави, че най-важната цел ще бъде предотвратяване на разделението на Косово. 
						*** 
						
Македонският външен министър Антонио Милошоски бе в понеделник (14 април) в Ирландия на еднодневно посещение. Милошоски се срещна с ирландския министър по европейските въпроси Дик Роуч и подписа споразумение за избягване на двойното данъчно облагане между Македония и Ирландия. Милошоски участва в срещата на европейските народни партии, на която присъстваха също германският канцлер Ангела Меркел и председателят на европейския парламент Ханс-Герт Пьотеринг. 
						*** 
						Германският президент Хорст Кьолер пристигна в понеделник (14 април) на тридневно посещение в Хърватия. Кьолер ще се срещне с хърватския си колега Стипе Месич и с премиера Иво Санадер. Германският президент ще участва също в хърватско-германски държавен форум и ще се срещне с председателя на парламента Лука Бебич. 
						 *** 
						
Турският външен министър Али Бабаджан пристигна в понеделник (14 април) в Лондон на тридневно официално посещение. Той ще обсъди с британския си колега Дейвид Милибанд двустранните отношения и европейската кандидатура на Турция, както и регионални и международни проблеми. Бабаджан, който е и главен преговарящ на Турция с ЕС, ще се срещне с британски бизнесмени и ще изнесе лекция в Кралския институт на обединените служби за изследвания в областта на отбраната и сигурността. 
						*** 
						Генералният секретар на ООН Бан Ки Мун назначи в четвъртък (10 април) Тайе-Брук Зерихун от Етиопия за нов специален пратеник на ООН в Кипър и началник на Мироподдържащите сили на ООН в Кипър (УНФИКИП). Зерихун ще замени Михаел Мьолер от Дания. Очаква се новият пратеник да спомогне за обединяването на разделения остров след десетилетия на дипломатически усилия. 
						*** 
						 Желко Комшич, хърватският член на тристранното председателство на БиХ, отпътува в понеделник (14 април) на официално посещение в Чехия. Основни теми на срещата му с президента Вацлав Клаус ще бъдат двустранното сътрудничество, напредъкът на БиХ към евро-атлантическа интеграция и последните събития в региона. В Прага Комшич ще се срещне и с представители на диаспората на БиХ и ще присъства на някои културни събития. 
						
(Различни източници 08/04/08-15/04/08)

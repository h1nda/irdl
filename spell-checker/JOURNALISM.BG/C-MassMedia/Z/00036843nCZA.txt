Босна празнува Деня на държавността, но без сърбите
					02/12/2010
					Дори и националният празник се оказва труден за съгласуване в Босна и Херцеговина.
					От Юсуф Рамаданович за Southeast European Times от Сараево – 01/12/10 
 
					 
						
Официални представители се събраха в сградата на президентството в Сараево на коктейл по случай Деня на държавността. [Харис Мемия/SETimes] 
						Честваният в четвъртък (25 ноември) Ден на държавността е внушително събитие. Около 400 високопоставени международни и местни представители - включително посланиците на Турция, Черна гора, Сърбия и Румъния в БиХ - присъстваха на тазгодишния церемониален прием в сградата на президентството в Сараево. 
						Датата отбелязва заседанието на антифашисткия съвет, който през 1943 г. утвърждава държавността и териториалната цялост на БиХ, и изглежда като перфектен избор за национален празник. 
						 Остава само един проблем: една значителна част от страната - а именно босненската сръбска автономна област Република Сръбска (РС) - отказва да го празнува. 
						"Не мога да кажа никога, но трябва да кажа, че е слабо вероятно," отговори представителят на президентството на сръбската област Небойша Радманович, запитан от вестник "Вечерни Лист" дали позицията на Баня Лука ще се промени. 
						 "Празник на БиХ е нещо, за което всички сме съгласни, и ако не можем да се договорим за определена дата, има и други дати, за които можем да се договорим. Тази дата е важна за миналото на тази страна, но не е държавен празник на Босна и Херцеговина," каза той. "Това трябва да се вземе предвид от всички, дори от тези, които днес нападат хората, които не приемат този ден за Ден на държавността на Босна и Херцеговина." Радманович не присъства на официалната церемония. 
						Междувременно изтъкнат политик от РС е казал, че за всичко е виновно Сараево. "На няколко пъти представителите на сръбския народ в държавното управление на БиХ са се опитвали да постигнат споразумение за празниците, но не успяха, тъй като бошнаците не приемат никакви споразумения", каза Душанка Майкич, председател на Камарата на народите в БиХ и член на партията на президента на РС Милорад Додик, СНСД. 
						 Политологът Асим Муйкич, който е заместник-декан на катедрата по политология в Сараевския университет, каза, че има три причини за кризата в страната - една законова, една политическа и една, свързана с ценностната система. 
						Законовата причина, каза той, е свързана с обявлението в Официалния бюлетин на Република Сръбска от 1993 г., в който се заявява, че сръбският народ е оттеглил подписа си от споразумението на съвета от 1943 г. 
						В политически аспект РС не признава твърденията за историческа приемственост относно държавата БиХ. По отношение на ценностите празник, който чества обединяването на три равноправни народа в борбата срещу фашизма, не се вмества добре в етническите националистически теми, застъпвани от политиците на РС, които предпочитат да представят сърбите като застрашен народ, заобиколен от врагове. 
						 "Нормализацията не им е угодна," каза Мишич. 
						Жител на Източно Сараево в РС, пожелал анонимност, изрази безразличие към празника. "Какво ме интересува какво празнуват във Федерацията? Ние си имаме нашата Република Сръбска, нас ни вълнуват нашите дати," каза той. 
						Държавният парламент на БиХ още не е успял да приеме закон на държавно ниво за държавните празници. Други предложени дати - 1 март (Деня на независимостта) и 11 юли (Годишнината от геноцида в Сребреница) - са неприемливи за РС. 
						Съветът от 1943 г., който се чества в Деня на държавността, е проведен на 25 ноември и ранните часове на следващия ден. Общо 173-ма съветници се събират под прикритието на нощта заради опасността от нападения на нацистки самолети. 
						Те обявяват, че БиХ е нито мюсюлманска, нито сръбска, нито хърватска държава, а страна, основана на всичките три съставни националности, като никоя от тях няма изключителни териториални права. 
						През 1944 и 1945 г. се провеждат още две сесии на Земалско антифашистко виече народног ослободжения БиХ (ЗАВНОБиХ), но първото се смята за най-значително.

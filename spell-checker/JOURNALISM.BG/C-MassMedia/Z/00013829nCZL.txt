Началникът на бившата югоармия се предаде на Трибунала на ООН
					08/03/2005
					 
						ХАГА, Холандия -- Бившият началник на ГЩ на бившата югославска армия се предаде на Трибунала на ООН в понеделник (7 март), за да се изправи пред съда във връзка със зверства, извършени в Босна и Херцеговина, Хърватия и Косово между 1993 и 1998 г. Генерал Момчило Перишич бе обвинен по 13 пункта в престъпления срещу човечеството и в нарушения на законите и обичаите за водене на война. Прокурорите твърдят, че той е знаел за плановете на босненско-сръбски командири да започнат кампания за "преследване, насилствено изселване и убийства" на мюсюлмани в Сребреница, но не ги е възпрял. Освен това от Перишич ще се търси отговорност за нападения срещу цивилни в Загреб и Сараево. Предварителното изслушване се очаква малко по-късно тази седмица. В Белград сръбският министър на държавната администрация Зоран Лончар каза, че очаква всички обвиняеми пред съда в Хага, които се намират понастоящем в Сърбия, да се предадат на Трибунала на ООН.
						Също в понеделник главният прокурор на Трибунала на ООН Карла дел Понте заяви пред Ройтърс, че сръбските власти знаят точното местонахождение на Ратко Младич и могат да го арестуват в рамките на "часове". Тя заяви, че той все още се радва на подкрепата на бивши висши представители на въоръжените сили, но допълни, че подкрепата за него е намаляла след убийството през 2003 г. на премиера Зоран Джинджич. ( Политика - 08/03/05; Ройтърс, AП, AФП, Би Би Си, Блумбърг Танюг, Уеб сайт на МНТБЮ, Бета - 07/03/05)

ПКК прекрати едностранното временно примирие с Турция
					04/06/2010
					 
						АНКАРА, Турция -- Кюрдската работническа партия (ПКК) обяви в четвъртък (3 юни) край на своето едностранно 14-месечно примирие с Турция, признавайки, че то не е постигнало много. Турските сили продължиха да провеждат нападения срещу цели на ПКК, заяви терористичната организация. Говорителят на ПКК Ахмед Данеес заяви за "Ройтерс", че освен това кюрдските политици и партийни функционери са обект на атаки в Турция и че страната е осъществила слаб напредък в реформите си, насочени към разширяване на правата на кюрдското малцинство. 
						Междувременно иракският кюрдски лидер Масуд Барзани обеща в четвъртък, че ще работи за спиране на кюрдското насилие срещу Турция. "Ние сме против продължаването на насилието. Не смятаме, че сигурността на Турция е отделна от нашата. Ще положим всички усилия да сложим край на това плачевно положение," каза Барзани след среща с външния министър Ахмет Давутоглу в Анкара. Давутоглу приветства решението и каза, че Анкара иска "пълна икономическа интеграция" с региона въз основа на "обща стратегия за търговия, енергия и транспорт". (Ватан, Сабах, Заман - 04/06/10; AФП, Ройтерс, Хюриет - 03/06/10)

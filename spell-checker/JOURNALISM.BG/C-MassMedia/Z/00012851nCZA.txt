Външните министри от ОССЕ се срещат в София
					03/12/2004
					Двудневна среща на Съвета на министрите на ОССЕ се открива на 6 декември в София, седмици преди да изтече едногодишният мандат на българския външен министър Соломон Паси като изпълняващ длъжността председател на най-голямата организация за регионална сигурност. 
					(Агенция София нюз -- 02/12/04; БТА - 01/12/04; АФП, София ехо - 29/11/04; Агенция София нюз - 23/11/04; РСЕ/РС - 22/11/04; Уеб-сайт на ОССЕ)
 
					 
						
Българското председателство на ОССЕ ще бъде домакин на срещата на Съвета на министрите за 2004 г. в Националния дворец на културата в София, която започва в понеделник (6 декември). [ОССЕ]
						Седмици преди България да предаде едногодишното председателство на ОССЕ на Словения София е домакин на двудневна среща на външните министри на 55-те държави членки на организацията. В 12-ата среща на Съвета на министрите, която се открива в понеделник (6 декември), ще участват над 1 500 официални лица, представители на НПО и журналисти от цял свят. 
						Специални мерки за сигурност се предприемат за събитието, в т. ч. ограничения на движението по няколко основни пътни артерии около Националния дворец на културата, където ще се провеждат пленарните заседания и други свързани със събитието срещи. Служители на полицията са заявили, че един "МИГ-29" и един хеликоптер ще партулират над София, а столичните улици ще бъдат охранявани от 52 патрулни коли. 
						Съветът на министрите, включващ външните министри на 55-те страни участнички от Европа и Централна Азия, е основният управляващ орган на най-голямата световна организация за регионална сигурност и сътрудничество. Той се събира ежегодно, освен в години, когато лидерите на страните участнички провеждат Конференция на върха, което се случва веднъж на всеки две или три години. В ОССЕ членуват и Съединените щати и Канада. 
						Според българския външен министър Соломон Паси, който е изпълняващ длъжността председател (ИДП) на ОССЕ от 1 януари 2004 г., основна тема на срещата в София ще бъдат редица политически и оперативни въпроси, в т. ч. въпросът, зададен от г-н Паси в приветственото му обръщение: "Какъв е най-ефективният отговор на ... заплахи, като тероризма, организираната престъпност и незаконния трафик на човешки същества, стрелково оръжие и наркотици?" 
						Повече от 30 години след учредяването през 1972 г. на предшественичката й, Конференцията за сигурност и сътрудничество в Европа (КССЕ), организацията разглежда възможните структурни промени, които трябва да направи, за да осигури максимална оперативна гъвкавост. Очаква се също форумът да обсъди до каква степен сегашните приоритети на ОССЕ съответстват на действителните нужди на страните членки и как да осигури действеността на организацията на цялата територия на ОССЕ. 
						"Изпълняващият длъжността председател, Соломон Паси, постави на дневен ред редица свои предложения за реформи," каза пред Радио "Свободна Европа/Радио "Свобода" говорителят на ОССЕ Ричард Мърфи преди срещата в София. "Те включват прехвърлянето на ресурси от Балканите в Кавказ и Централна Азия [и] може би преместване на някои срещи, които [понастоящем] се провеждат в градове, като Виена или Прага, [и] по на изток -- към източните части на територията на ОССЕ." 
						Мърфи заяви, че очаква някои бивши съветски републики от Общността на независимите държави (ОНД) също да излязат с предложения за организационни реформи. "Още не сме се запознали с подробностите, но не се съмнявам, че това ще бъде сериозно застъпено в дневния ред в София," каза той. 
						Холандският външен министър Бернард Бот, следващият ИДП, е сред външните министри, очаквани в София. Сред останалите са словенският външен министър Иво Вайгъл, американският държавен секретар Колин Пауъл и руският външен министър Сергей Лавров. 
						Българският президент Георги Първанов ще открие 12-ата среща на Съвета на министрите на ОССЕ. По програма премиерът Симеон Сакскобургготски и Паси също ще излязат с обръщения към участниците в понеделник. 
						По време на последното си посещение в София преди да предаде поста си на Кондолиза Райс Пауъл ще бъде награден с най-висшия държавен орден на България, "Стара планина", за изключителния си принос в развитието на българо-американските отношения и по повод на стогодишнината от установяването на дипломатически отношения между двете страни.

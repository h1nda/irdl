Лайчак и Бърнс отхвърлиха паралел между проблемите на БиХ и Косово
					18/11/2007
					 
						ВАШИНГТОН, Съединени щати -- На среща във Вашингтон в петък (16 ноември) Върховният представител Мирослав Лайчак и заместник-държавния секретар на САЩ по политически въпроси Никълъс Бърнс отхвърлиха всякаква връзка между бъдещия статут на Косово и териториалната цялост на Босна и Херцеговина ( БиХ). Те призоваха лидерите на БиХ да изпълнят задълженията си и да поемат отговорност за бъдещето на страната. "Конкретните стъпки, предприети от политическите лидери на БиХ ще определят дали БиХ ще продължи да бъде в изолация или ще поеме пътя към европейска интеграция", заявиха високопоставените лица в съвместно изявление за пресата. Бърнс също изрази пълната подкрепа на американското правителство за действията на Върховния представител. 
						По време на посещението си в американската столица Лайчак също е провел разговори с помощник-държавния секретар по европейски и евроазиатски въпроси Даниел Фрийд, с неговия заместник Розмари ДиКарло и със старши директора по европейски въпроси в Националния съвет за сигурност Джуди Ансли. (Уебсайт на СВП, Фена, РТРС - 16/11/07)

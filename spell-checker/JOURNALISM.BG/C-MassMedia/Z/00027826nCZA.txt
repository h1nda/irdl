Косово ще създаде съвет за малцинствените общности
					23/09/2008
					Новата държава Косово полага много усилия, за да покаже, че е създала механизми, които да защитават и насърчават интересите на сърбите и другите малцинства.
					От Линда Карадаку за Southeast European Times от Прищина -- 23/09/08
 
					 
						
Президентът на Косово Фатмир Сейдиу ще оглавява съвета за малцинствата. [AFP]
						Миналата седмица президентът на Косово Фатмир Сейдиу издаде указ, с който се създава Консултативен съвет за общностите. Указът се основава на конституцията и е във връзка с членовете за защита и насърчаване на правата на малцинствата. 
						Съветът ще функционира в рамките на канцеларията на президента на Косово и ще се оглавява от Сейдиу. 
						Представителите на общностите, които ще участват в съвета, ще бъдат избирани от самите общности, каза говорителят на президента Джавит Бекири за Southeast European Times. Броят на представителите на всяка общност ще зависи от числеността на общността, която те представляват. 
						В резултат от това сърбите ще имат най-много представители в съвета, следвани от турци, бошнаци и други малцинства. В трите консултативни срещи участваха представители на всички малцинствени общности, включително на сърбите, и те изразиха своята готовност да участват в съвета, каза Бечири. 
						"Вярваме, че добрата работа на този съвет ще окаже влияние не само за успокояване на междуетническите отношения, но и за подобряване на благополучието на всички граждани на Косово," каза той. 
						Предложението за създаването на подобен съвет бе част от проекта, предложен от Марти Ахтисаари, бившия специален пратеник на ООН за преговорите за статута на Косово. 
						Съветът няма да има изпълнителни правомощия или права за вземане на решения, заяви юрисконсултът на канцеларията на президента Джафер Тахири. "Той може да прави предложения, които ще бъдат изпращани до министерството на завръщането на бежанците и етническите общности, до правителството или до парламента чрез канцеларията на президента," обясни той. 
						Според конституцията президентът може да одобри закон в срок от осем дни или да го върне на изпълнителните органи, ако законът противоречи на интересите на обществото или застрашава функционирането на косовските институции. 
						Косово се опитва да покаже, че е създало механизми, които да защитават и насърчават интересите на малцинствата, най-вече на сърбите. Повечето сърби обаче не признават новата държава и продължават да отхвърлят властта на Прищина в областите, където те са мнозинството от населението.

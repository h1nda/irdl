Турска компания придоби губещ черногорски стоманодобивен завод
					02/05/2012
					Черногорският завод "Желейзара АД Никшич", натрупал дългове в размер на 193 милиона евро, беше купен от турска компания. Други бизнес новини: МВФ ще отпусне на Косово заем за повече от 100 милиона евро за създаването на финансов буфер за страната. 
					 
						
Черногорският стоманодобивен завод "Желейзара АД Никшиш" в момента е в банкрут. [File]
						
						Турската компания "Тошчелик" е платила 15,1 милиона евро за черногорския стоманодобивен завод "Желейзара", обяви Министерството на икономиката в Подгорица в понеделник (30 април). Сделката бе сключена след четири неуспешни опита за продажба на предприятието, което през последната година е в банкрут и е натрупало дългове за 193 милиона евро. 
						*** 
						В понеделник (30 април) румънската лея отбеляза най-ниската си стойност в историята след втори пореден ден на силен спад в резултат на изненадващото падане на правителството миналата седмица. От петък насам леята е изгубила 1,6% от стойността си спрямо еврото, което в понеделник се търгуваше за 4,442 леи. 
						*** 
						В неделя (29 април) Черна гора стана пълноправен член на Световната търговска организация, като е 154-ата страна, присъединила се към редиците ѝ. Присъединителният протокол на страната беше подписан през декември миналата година. Правителството очаква членството да даде тласък на чуждестранните инвестиции.
						*** 
						В петък (27 април) МВФ одобри заем за Косово в размер на 106,6 милиона евро, след като миналата година прекрати финансирането по предходно споразумение на стойност 109 милиона евро поради разногласия, включващи едностранно увеличаване на заплатите на държавните служители. Новото стендбай споразумение със срок от 20 месеца ще помогне за облекчаване на финансовото напрежение и ще е в помощ на правителството за създаване на финансов буфер, казаха от Фонда.
						*** 
						В петък (27 април) гръцкото правителство одобри план да предостави на четири местни банки -- Националната банка на Гърция, "И Еф Джи Евробанк", "Алфа Банк" и "Пиреус Банк" -- помощ по временния европейски механизъм за финансова стабилност. Според плана, който беше цитиран от местни медии, още следващата седмица банките ще получат общо 18 милиарда евро, които да послужат като временна капиталова инжекция. 
						*** 
						Китай ще издаде кредитни линии и фондове на стойност 8,1 милиарда евро, за да засили бизнеса с икономики от Централна и Източна Европа. Съобщението бе направено по време на посещение на премиера Уън Дзябао във Варшава в четвъртък (26 април), където той присъства на мащабен търговски форум наред с лидери на 15 държави, включително Албания, България, Босна и Херцеговина, Хърватия, Македония, Черна гора, Румъния и Сърбия. 
						*** 
						Цените на газта и електричеството за домакинствата в Хърватия бяха повишени с двуцифрен процент във вторник (1 май) с цел да се увеличат печалбите на местните енергоснабдителни компании. Решението, одобрено от правителството миналата седмица, ще повиши сметките за газ и електричество с 22%. Част от индустрията на страната, която получава директни газови доставки, няма да бъде засегната от увеличението, а цените на газта за училищата, болниците и някои производтсвени сектори ще се увеличат с 6,75%. 
						*** 
						Европейската банка за възстановяване и развитие обяви в четвъртък (26 април), че е отпуснала заем в размер на 150 милиона евро на Босна и Херцеговина с цел финансиране на част от изграждането на магистрала между Баня Лука и Добой в западната част на страната. Заемът е за период от 15 години. 
						*** 
						
						В Албания наемите и процентът на незаетите офиси и търговски площи ще останат стабилни през първата половина на тази година след спад през втората половина на миналата година, информира консултантската компания "Колиърс" в свой доклад от петък (27 април). Тя добави, че пазарът остава динамичен на фона на силното търсене. В края на миналата година най-високият клас офис площи в центъра на Тирана се отдаваха срещу 17 до 24,5 евро на кв.м на месец. 
						
						(Различни източници -- 25/04/12-02/05/12)
					
					
				
			
					 
					
 
 

Тринадесетият филмов фестивал в Сараево е един от най-добрите в историята, твърдят организаторите
					30/08/2007
					Турски филм бе изненадващият победител в едно от най-големите филмови събития в Европа.
					От Денис Джидич за Southeast European Times от Сараево -- 30/08/07
 
					 
						
Американският актьор Стив Бушеми присъства на 13-ия СФФ. [Гети Имиджис]
						Тринадесетият Сараевски филмов фестивал (СФФ) завърши в събота (25 август). Продължилото седмица събитие, в което участваха 176 филма от 30 страни, бе посетено от около 100 000 души. Организаторите казват, че тазгодишният фестивал е един от най-успешните в историята. 
						Турски филм за ревностен мюсюлманин, чийто живот е хвърлен в смут, когато е въвлечен в религиозна поквара, спечели наградата за най-добър филм. Йозер Къзълтан е режисьор на филма, озаглавен "Страхът на човека от бога (Таква)". 
						Наградата бе изненада за продуцентите на филма, които напуснаха Сараево преди края на фестивала. На церемонията по закриването в събота копродуцентът Фатих Акин прие наградата от 25 000 евро от името на своите колеги. 
						"Не очаквахме [да спечелим]," каза той. 
						Турция направи тази година силно представяне като цяло. Турската актриса Саадет Ишил Аксой спечели наградата за най-добра женска роля за участието си във филма "Яйце". 
						Наградата за най-добър актьор бе спечелена от Саша Петрович от Босна и Херцеговина (БиХ) за ролята му в "Трудно е да бъдеш любезен". Председател на журито бе Джеръми Айрънс. 
						Фестивалът е изминал дълъг път. Започнал през 1994 г., по време на конфликта в БиХ, първоначално той се провеждаше в сутерена на Сараевската академия за сценично изкуство. Оттогава той се разви и се превърна в един от десетте най-важни филмови фестивали в Европа. 
						"[Над] 800 мъже и жени работиха усърдно, за да гарантират, че тазгодишната програма ще е най-успешната досега", каза директорът на фестивала Мирсад Пуриватра. "Зрителите ще решат дали сме успели, но аз вярвам че сме." 
						Специалната награда "Сърцето на Сараево" за цялостен принос във филмовата индустрия и подкрепа за фестивала бе присъдена на американския актьор и режисьор Стив Бушеми. "Когато дойдох в Сараево за първи път, реших, че това е възможност за създаване на контакти, да разгледам града и да дам подкрепата си за фестивала," каза Бушеми, когато получаваше наградата си. 
						Специалната награда на журито бе присъдена на македонската режисьорка Теона Стругар Митевска за "Аз съм от Титов Велес". Румънски филм "Вълни" на Адриан Ситару, спечели наградата за най-добър късометражен филм, а "Дупка" - хърватско-словенска копродукция на режисьора Марко Шантич получи специална грамота. 
						Наградата за човешки права бе присъдена на българския режисьор Андрей Паунов за филма "Проблемът с комарите и други разкази". 
						Източник на гордост за местната публика бе наградата за документален филм. Тя бе спечелена от режисьора от БиХ Намик Кабил за неговия филм "Разпит". Сръбският документален филм "Ехо" получи специална грамота. 
						Много международно признати актьори и режисьори присъстваха на фестивала. Между тях бе носителката на "Оскар", френската актриса Жулиет Бинош. Тя представи последния филм на британския режисьор Антъни Мингела "Взлом", в който Бинош играе ролята на босненска майка на подрастващ младеж с проблеми. 
						Американският режисьор Майкъл Мур също присъстваше, а най-новият му филм "Сико" бе излъчен в събота. "Много съм щастлив да участвам във фестивала и се надявам да видя някои босненски филми," каза Мур, добавяйки пред местни журналисти, че винаги е искал да дойде в Сараево. 
						Тазгодишният фестивал получи и по-широко отразяване в медиите - над 600 журналисти бяха акредитирани за фестивала. 
						"Това е доказателство, че Сараевският филмов фестивал се превръща в едно от най-важните международни събития в региона, и е важно, че артистите от региона приемат фестивала като свой," каза Мерима Спахич, журналист от сръбската информационна агенция "Бета".

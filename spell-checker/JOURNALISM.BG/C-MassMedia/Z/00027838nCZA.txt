България слиза надолу в класацията за корупция, казва международна неправителствена организация
					24/09/2008
					България се възприема като най-корумпираната страна измежду 31 държави от ЕС и Западна Европа, според „Трансперънси Интернешънъл”.
					(Трансперънси Интернешънъл, Euobserver, София Ехо, СНА, Дневник, Медиапул, АФП, Блумбърг, Ройтерс, АП - 23/09/08)
 
					 
						
България е оценена с 3,6 по Индекса на възприемане на корупцията. [TИ]
						Никъде в ЕС и около него корупцията не е на нулево ниво, се казва в доклад на „Трансперънси Интернешънъл", публикуван във вторник (23 септември), в който България се посочва като най-корумпираната страна в 27-членния блок. Членството в ЕС не е излекувало автоматично корупцията в България, казва международна НПО със седалище в Берлин в своя годишен Индекс на възприемане на корупцията (ИВК), като отчита сериозен спад в оценките на страната. 
						С оценка от едва 3,6 точки по десетобална система от нула до 10 и спад спрямо 4,1 т. за миналата година България е класирана на последно място от 31 страни в ЕС и Западна Европа, след Румъния, която има оценка 3,8 т. В глобалната класация на 180 страни България е слязла на 72-о от 64-о място в миналогодишното проучване. 
						"Независимо от присъединяването си към ЕС страната е все още предпазлива в борбата си с политическата корупция, която е тясно обвързана с особено високо ниво на организирана престъпност,” казва ТИ. „През последните две години корупцията в обществените поръчки и стратегическите концесионни сделки, съдебната система, парализирана от корупционни структури, и злоупотребата с европейски фондове, предназначени за развитие на страната ... бяха в противовес на успеха на България, нанесоха сериозно поражение на международния й имидж и снижиха доверието в националните институции." 
						Близо две години, след като се присъединиха към ЕС през януари 2007 г., България и Румъния продължават да бъдат внимателно наблюдавани от Брюксел по отношение на напредъка им в съдебните реформи и борбата срещу корупцията. Европейската комисия (ЕК) също изрази загриженост от провала на София в борбата с организираната престъпност в страната. 
						Позовавайки се на измами и нередности в управлението на фондовете на ЕС, ЕК замрази през юли около 500 млн. евро европейски помощи за балканската страна. 
						Оценките на България и Румъния говорят сами за себе си и ще бъдат взети под внимание, когато ЕК изготвя следващите си мониторингови доклади за двете страни, които ще бъдат публикувани през 2009 г., е казал по време на пресконференция във вторник говорителят на Комисията Марк Грей, цитиран от Euobserver. 
						България поделя 72-ото място в тазгодишния ИВК с други седем страни – Китай, Македония, Мексико, Перу, Суринам, Свазиленд и Тринидад и Тобаго. Тя е след Румъния и останалите страни от ЕС, както и след Турция (58-о място) и Хърватия (62-о), които още не са завършили присъединителните си преговори с Брюксел.
						С по 9,3 т. всяка – най-високите оценки в глобалната класация тази година – Дания, Нова Зеландия и Швеция изглежда са страните с най-ниско равнище на корупция в света. На дъното на скалата е Сомалия с оценка 1,0 т. за втора поредна година. 
						Новият ИВК посочва, че България вече не е страна, която има проблеми с корупцията, а силно корумпирана страна, според Димитър Кюмюрджиев, заместник-председател на “Прозрачност без граници”, изготвила главата за България в доклада на ТИ. 
						"Фактът, че България, която е член на ЕС, се класира по-зле от съседките си, които не са част от ЕС, е неприемлив,” каза той пред репортери във вторник, призовавайки за нова стратегия срещу корупцията и нулева толерантност към подобни практики. 
						В началото на август кабинетът прие план за действие от 200 страници, в който бяха подробно изложени конкретните мерки, които страната ще вземе до края на годината, за да преодолее проблемите и недостатъците, довели до спирането две седмици по-рано на помощите от ЕС. Мерките включват приемане на закон за конфликта на интереси, изменения в закона за обществените поръчки, въвеждане на антикорупционни процедури в здравния сектор, поправки в наказателния кодекс и единен етичен кодекс за магистратите. 
						Публикуването на ИВК на ТИ за 2008 г. съвпадна с две драматични събития в България. Във вторник заместник-председателят на Държавната агенция за младежта и спорта, Иван Леков, бе арестуван във връзка със скандал за уреждане на футболни мачове. 
						Предния ден маскирани мъже пребиха главния редактор на българския новинарски сайт frognews.bg. Огнян Стефанов, който разследва корупцията, се бори живота си в болница с наранявания на гръбнака и три счупени крайника.

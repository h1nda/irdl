Бягството и арестуването на Абу Хамза
					10/09/2009
					"Бягството на Карай Камел бил Али е безобразие, което отново показва сериозните системни пропуски в наказателните системи на БиХ," каза Рафи Грегорян, заместник върховен представител в БиХ.
					От Юсуф Рамаданович за Southeast European Times от Сараево -- 10/09/09
 
					 
						
Хамза е излежал около четири години зад решетките. [Архив]
						Полицията арестува в началото на месеца Карай Камел бин Али, известен още като Абу Хамза, вероятно най-известният заподозрян ислямски терорист в Босна и Херцеговина (БиХ). 
						Предполагаемият джихадист бе открит, след като не се завърна в затвора на 27 юли след кратък отпуск за посещение на семейството си. Той се укриваше около две седмици. Хамза, на 43 г., излежава четиригодишна присъда за въоръжен грабеж, домашно насилие и заплашване на прокурор. 
						"Бягството на Карай Камел бин Али е безобразие, което отново показва сериозните системни пропуски в наказателните системи на БиХ," каза Рафи Грегорян, заместник върховен представител в БиХ. "Проблемите в наказателната система са многобройни и добре известни, а бягството на Камел бин Али е само последният от дългата поредица от проблеми, които властите и министърът на правосъдието на ФБиХ Феликс Видович така и не са започнали да решават вече няколко години." 
						Комисарят от полицията на ООН Щефан Фелер също смята, че има дупки в наказателната система на БиХ. "Време е да влезем в конструктивен диалог за преглед на недостатъците на наказателната система в БиХ. Полицейската мисия на ЕС ще продължи да подпомага процеса." 
						Стандартна процедура е босненските затворници с примерно поведение да получават кратък годишен отпуск, при положение че са излежали най-малко две трети от присъдата си. Мнозина обаче се чудят как на Абу Хамза, смятан за заплаха за националната сигурност, е било разрешено да се движи на свобода. 
						Някои спекулират, че Алмир Джуво, директор на Агенцията за разузнаване и сигурност (OSA) на БиХ, и Тарик Садович, наскоро освободеният министър на сигурността, са били предупредени за плановете за бягство на Абу Хамза. Според тиражираните в местните медии слухове затворникът Рамиз Агушевич е издал тези планове на двамата висши служители, които също така вероятно са били наясно с подготовката за големи терористични нападения в страната от бивши членове на отряда на муджахидините. Според съобщения в медиите Агушевич е направил писмено изложение с подробности за плановете. 
						Смята се, че докато е бил в затвора, Хамза е имал достъп до мобилен телефон и интернет и му е било позволено да общува с Абдуладхим Мактуф, който излежава присъда за отвличане на поне двама цивилни граждани от хърватски произход. Присъдата на Мактуф изтече през юни. След освобождаването му той напусна страната. 
						Хамза не е за пръв път в затвора, тъй като е бил осъден задочно на 12 години затвор в родната си страна Тунис и е излежал 7-годишна присъда през 2000 г. след задържането му за убийство на друг боец от отряда на муджахидините. 
						Хамза е смятан за едра риба в терористичните кръгове и е обявен за изключително опасен от множество разузнавателни служби, включително американското ЦРУ. По-рано е бил заподозрян в заговор за нападения в Италия. 
						Той се появява за първи път в Босна и Херцеговина през 90-те години на миналия век и се е бил с отряда на муджахидините срещу сърби и хървати. По-късно се сдобива с пълно гражданство след брак с местна жена и се внедрява в уахабитската мюсюлманска общност.

Косовските лидери обещаха съгласуване с ЕС и САЩ по въпроса за независимостта 
					10/12/2007
					 
						ПРИЩИНА, Косово, Сърбия -- Етническите албански лидери на Косово подновиха своето обещание да се консултират с ЕС и Съединените щати, преди да обявят независимостта на провинцията. В писмо до основните международни информационни агенции, публикувано в неделя (9 декември), те обещават да се въздържат от прояви на насилие и да запазят провинцията спокойна. Крайният срок за приключване на мисията на международната тройка от посредници за Косово изтича. Лидерите, членове на преговарящия екип на Косово в току що завършилите преговори с Белград, помолиха международната общност да даде "спешно яснота" относно бъдещето на Косово.
						Междувременно Хашим Тачи, бившият командир от "Армията за освобождение на Косово", който победи на неотдавнашните общи избори в Косово, каза в интервю в понеделник, че политиците в провинцията могат да забавят декларацията за обявяване на независимост до момента, в който си осигурят достатъчна международна подкрепа." Ние сме за координирано обявяване на независимост. За нас признаването е толкова важно, колкото и декларацията", каза той, като призова ЕС да играе основна роля. Декларацията може да бъде забавена до месец март, каза той.
						Междувременно началник-щабът на сръбската армия генерал Здравко Понош каза в неделя пред информационната агенция "ФоНет", че сръбската армия е готова да се справи с различни сценарии във връзка с Косово. Той не навлезе в подробности, като отбеляза, че сръбските политически лидери не предвиждат нужда от сериозен военен ангажимент. 
						По време на визита в петък в Баня Лука, Босна и Херцеговина, сръбският президент Борис Тадич предупреди, че кризата в Косово би могла да се отрази на целия регион. (Ройтерс, АФП, АП, Файненшъл Таймс, Дойче Веле - 10/12/07; Kosovalive, Телеграфи, РТК, Танюг, РСЕ, Б92, Фонет, Танюг - 09/12/07; Независне Новине - 08/12/07; РТРС, ПБС - 07/12/07)

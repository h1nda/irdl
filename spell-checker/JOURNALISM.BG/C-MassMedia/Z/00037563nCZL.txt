Председателят на Държавната избирателна комисия на Македония подаде оставка 
					24/02/2011
					 
						СКОПИЕ, Македония -- Председателят на Държавната избирателна комисия (ДИК) Александър Новаковски подаде оставка в сряда (23 февруари), заявявайки, че с това си действие защитава своята честност и тази на комисията. Новаковски беше избран на поста през декември 2008 г. след предложение, внесено от опозиционната СДСМ. Телевизия „Сител” съобщи, че той е подал оставка под натиск на опозицията, което накара ВМРО-ДПМНЕ да заяви, че СДСМ се страхува от извънредни избори и се опитва да подкопае институциите. 
						Междувременно в сряда СДСМ заяви, че неговите членове няма да се завърнат в парламента, докато техните искания не бъдат изпълнени, включително размразяването на авоарите на телевизия А1. Реагирайки на призива на министър-председателя Никола Груевски за предсрочни избори, опозиционната партия заяви, че Груевски е демонстрирал, че не желае да изпълни предварителните условия за възобновяване на политическия диалог. (МИА, Алсат M, Макфакс, Канал 5, A1 - 23/02/11)

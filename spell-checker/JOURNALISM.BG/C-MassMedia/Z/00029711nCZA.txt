Офицери от БиХ се присъединиха към силите на сигурност на НАТО в Афганистан
					25/03/2009
					Първите военни офицери от БиХ в Афганистан ще се присъединят към датския контингент, служещ в операцията на НАТО ИСАФ.
					От Антонио Пърленда за Southeast European Times от Сараево -- 25/03/09
 
					 
						
Генералният секретар а НАТО Яп де Хоп Схефер (вдясно) и министърът на отбраната на БиХ Селмо Чикотич подписаха по-рано този месец споразумения за официално признаване на БиХ като нечленуваща в НАТО страна, участваща в ИСАФ. [НАТО]
						След неотдавнашното подписване на споразумения в централата на НАТО в Брюксел военни офицери от Босна и Херцеговина (БиХ) ще се присъединят за първи път към силите на НАТО в Афганистан до края на месеца. 
						Двама офицери от БиХ отпътуваха за Дания в понеделник (23 март), за да се присъединят към датския военен контингент, който ще бъде част от Международните сили за сигурност (ИСАФ) в Афганистан през следващите шест месеца. 
						ИСАФ е основен елемент от ангажимента на международната общност в Афганистан, подпомагащ афганистанските власти в осигуряването на безопасност и стабилност и в създаването на условия за възстановяване и развитие. В ИСАФ участват военнослужещи от 42 страни, осигуряващи сегашната численост от около 62 000 души. 
						Министрите на външните работи и на отбраната на БиХ посетиха главната квартира на НАТО в Брюксел на 11 март за разговори с генералния секретар Яп де Хоп Схефер и висшия политически орган на Алианса, Северноатлантическия съвет. 
						Де Хоп Схефер и министърът на отбраната на БиХ Селмо Чикотич „подписаха споразумения за официално признаване на БиХ като нечленуваща в НАТО страна, участваща в ИСАФ, вземайки предвид предложения от страната персонал в помощ на мисията на НАТО в Афганистан”, гласи съобщение за печата на Алианса. 
						"Този принос е навременна демонстрация на това, че [БиХ] все повече се превръща в страна, способстваща за международната сигурност,” се добавя още в него. 
						Изпращането на сили за ИСАФ е още един крайъгълен камък за страната, която се стреми да стане пълноправен член на НАТО. След близо три години успешно участие БиХ изтегли своя взвод за ликвидиране на взривни бойни средства и охранителния пехотен взвод от Ирак през декември 2008 г. Сега силите на БиХ служат само в една международна военна операция, военната наблюдателска мисия в Конго. 
						"Искаме да се присъединим към ИСАФ, за да покажем готовността си твърдо да участваме в международни мироподдържащи усилия,” каза помощник-министърът на отбраната на БиХ за международното сътрудничество Зоран Саинович за Southeast European Times. "Наши щабни офицери ще служат в командването на ИСАФ, докато главната им задача ще бъде да се запознаят с процедурите на НАТО за оперативно разгръщане." 
						По-рано тази година държавният парламент одобри решението на председателството на БиХ да изпрати десет щабни офицери в Афганистан. 
						"Все още няма решение да се изпраща цяла част в Афганистан. Но ликвидирането на неексплодирали боеприпаси и охранителните задължения на пехотата остават наша ниша на възможности, които сме готови да изпълняваме," каза Саинович.

Турски телевизионен сериал разпали дебат за светските устои на държавата
					28/02/2011
					Драма за султан оглави класациите, но реакциите показват, че поляризацията в обществото се засилва.
					От Есра Ердуран за Southeast European Times от Истанбул – 28/02/11
 
					 
						
Членове на османския военен оркестър „Мехтер” се включиха в протест в Истанбул. [Ройтерс]
						Новият турски драматичен сериал „Великолепният век” – който представя най-уважавания султан на Османската империя, Сюлейман Великолепни – разпали нов дебат между привържениците на светския ред и хората с религиозна ориентация. 
						Под ръководството на знаменития монарх Османската империя достига своя апогей през 16-и век. Драмата обрисува Сюлейман като човек, влюбен в наложницата Хюрем, известна като Рокселана в Европа. 
						 Много от зрителите са пленени от възможността да преоткрият своето османско наследство от различна гледна точка. „Всички знаем за неговите завоевания и уменията му като държавник, но е чудесно да видим неговата човешка страна”, каза за SETimes студентката по историята Сувейда Алтун. 
						Когато обаче в един от епизодите Сюлейман беше показан да целува Хюрем и жадно да изпива чаша вино, националистите и консерваторите бяха толкова обидени, че поискаха сериалът да бъде спрян. 
						Вицепремиерът Бюлент Арънч, член на управляващата Партия на справедливостта и развитието (ПСР), заяви пред парламента, че сцената е била отвратителна. Членовете на Партията на националистическото движение (ПНД) и проислямистката Партия на благоденствието (ПБ) организираха протести пред телевизия „Шоу ТВ”, която излъчва сериала. 
						Според ветерана журналист Нури Сефа Ердем бурните реакции се още един пример за разрива в Турция, за който допълнително допринесе възхода на ПСР. Културният сблъсък се проявява под формата на дебати по редица въпроси, включително правото да се носят забрадки и новите ограничения върху алкохола. 
						Ердем обяснява, че макар че конкретните причини за културната поляризация може да са различни, те са скорошни културни събития - телевизионни сериали и филми. 
						Според представения през юни 2010 г. доклад на консултантската компания „Конда” в населението се наблюдават три групи, като всяка от тях споделя различни идеи и ценности – модернисти, консерватори традиционалисти и религиозни консерватори. 
						Според доклада на „Конда” модернистите съставляват 30,8 % от турското общество и са хора, които по принцип имат по-добри възможности за образование. Консерваторите традиционалисти са 32,8 % и тази група се състои предимно от държавни служители и мениджъри на високо ниво. Религиозните консерватори са 33,5 %. 
						Сема Джан от Анкара е типична представителка на първия сегмент – образована жена на „двайсет и няколко години” – и запалена фенка на сериала. 
						 „Невъзможно е да се забрави драматичната сцена, в която робинята в харема Хюрем поглежда султана в очите и го нарича по име, преди да припадне, докато всички други жени в харема – включително собствената сестра на султана – не смеят да вдигнат глава пред великия, почти божествен император”, каза тя за SETimes. 
						Авторката на сериала, писателката Мерал Окай, е предвидила този интерес и смята, че всяка драма естествено се стреми да постигне повече от простото предаване на сухи исторически факти. 
						 „Като сценарист, работещ за телевизията, драматичните събития и героите от 16-и век ме очароваха. Когато човек се опитва да разкаже техните истории, в крайна сметка ги изважда от недосегаемата им зона, за да разкрие техния личен живот и нагласи”, каза тя. 
						Социоложката Айфер Улусой смята, че основната причина за културния сблъсък е, че някои хора сякаш са попаднали в капана на собствените си ценности. 
						„Хората действат и мислят съобразно социалния сегмент, към който принадлежат, а не според собствения си личен опит и знания. Някои хора реагираха срещу телевизионния сериал още след първия епизод – типичен пример за това социално явление. Те са против сериала само защото Сюлейман Великолепни пие и се наслаждава на жените в харема, без да вземат предвид други въпроси”, каза Улусой.

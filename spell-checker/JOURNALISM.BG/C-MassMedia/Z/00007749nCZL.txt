Албания се бори с летните горещини и опасността от пожари
25/07/2003
Високите температури утежняват живота в Албания. Хората избягват да се излагат на горещото слънце, а горещините предизвикват пожари из цялата страна.
От Арди Пулай за Southeast European Times от Тирана -- 25/07/03
 
 
При температури, стигащи над 37 градуса по Целзий, горещият сезон в Албания създава много проблеми.Силните жеги утежниха живота не само на тези, които трябва ежедневно да работят в Тирана, но и на летовниците, които се опитват да си почиват. Много ходят на плаж сутринта преди горещината да ги вкара на закрито.
Лекарите съветват децата и възрастните да избягват да излизат навън през обедните часове. Те препоръчват хората да пият колкото се може повече вода и да носят чадър или шапка, когато са на слънце. Много тръгнаха по магазините да купуват климатични инсталации за домовете си.
Министерството на здравеопазването откри специални пунктове за помагане на хора, страдащи от жегите. В Тирана и в други големи градове са открити центрове срещу обезводняване, за да оказват първа помощ на нуждаещите се.
По обяд Тирана прилича на град на призраци, безлюден, с изключение на транспорта и отделни случайни полицаи-регулировчици. Децата намират прохлада в шадраваните на града. Басейните в предградията на Тирана са през цялото време пълни.
Първата жертва на горещините бе в Кукеш. 20-годишен мъж почина, след като бе стоял на слънце твърде дълго.
Температурите в разгара на горещия сезон варират между 37 и 39 градуса по Целзий. Заедно с горещините идва опасността от пожари. Министерството на местното управление и децентрализацията сформира оперативен център за работа с проблема. Според центъра пожарите възникват главно в открити райони. През юли изгоряха около 650 хектара гори.
Лесовъдите са обезпокоени, тъй като горещият сезон и опасността от пожари се очаква да продължат и през август.

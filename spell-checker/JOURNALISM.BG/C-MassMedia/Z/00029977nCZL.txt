Додик от РС отхвърли обвиненията в незаконно присвояване
					17/04/2009
					 
						САРАЕВО. Босна и Херцеговина (БиХ) -- Премиерът на Република Сръбска (РС) Милорад Додик отвърна гневно в четвъртък (16 април) на медийни репортажи, разпространили твърдението, че скоро прокуратурата ще повдигне срещу него обвинения в незаконно присвояване и злоупотреба с власт. „Ясно е че медиите създават атмосфера срещу РС и всичко, което е в РС,” каза пред журналисти Додик. Той определи твърденията като „лични нападки” срещу него и обвини прокурорите в мотиви, различни от „правосъдието”. Местните медии неотдавна предадоха, че прокуратурата на БиХ възнамерява да обвини Додик към края на май или началото на юни, заедно с няколко други министри от кабинета на РС, въз основа на доклад на Държавната агенция за разследване и охрана. В него според съобщенията се говори за присвоявания в големи размери на стойност около 70 млн. евро, свързани с различни строителни проекти. (Бета, Б92 - 16/04/09)

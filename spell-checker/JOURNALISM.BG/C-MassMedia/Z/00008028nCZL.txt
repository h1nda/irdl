Династията на Узан е пред разпад
19/08/2003
Династията на турския бизнесмен Узан е подложена на натиск както в страната, така и в чужбина поради обвинения в съмнителна делова дейност и измами.
От Вахит Бора за Southeast European Times в Истанбул - 19/08/03
 
 
В неделя (17 август) бе издадена заповед от истанбулски прокурор за ареста на Хакан Узан и 11 други лица, свързани с неговата фамилна бизнес империя, една от най-големите в Турция. Между правителството и фамилията "Узан" избухна остър конфликт след като полицията блокира сметките на 82 фирми на Узан на 11 август като част от серията финансови разследвания, започнали през юни.
Групировката се разви бързо през 90-те години на миналия век, придобивайки в крайна сметка собствеността върху 100 фирми, включителни предприятия в енергийния сектор, банки, телевизионни станции и вторият по големина мобилен телефонен оператор в страната Телсим.
По-рано тази година Моторола и Нокия обвиниха Узан в измама, твърдейки, че собствениците на Телсим са присвоили 3 млрд. щ. д. под формата на заеми. Тези заеми са били обезпечени с акции на Телсим, но се предполага, че фамилията е прехвърлила парите за операции, към които Нокия и Моторола нямат отношение.
Фамилията Узан многократно заявява, че е невинна. На 14 август фамилията обжалва решение на американския областен съдия Джeд Ракоф, който постанови, че Узан трябва да плати повече от 4.26 млрд. щ.д.на Моторола. Решението на Ракоф гласи, че фамилията Узан е задържала за себе си парите на Моторола, извършвайки " огромна измама. чрез почти безконечна серия от лъжи, заплахи и мошеничества." Той освен това препотвърди свое предишно постановление, съгласно което бизнес династията трябва да предаде 73.5 % от акциите си в Телсим - залогът, чрез който е бил обезпечен заемът и издаде заповед за ареста на петима членове на фамилията веднага щом стъпят на американска земя. Фамилията обжалва това решение на 14 август.
Преди два месеца турското правителство конфискува две притежавани от Узан енергийни предприятия, ЦЕАШ и Кепез Електрик, поради незаконната им дейност. Това действие бе извършено само дни след като бе приета офертата на групата за покупката на ПЕТКИМ, нефтопреработвателният гигант на страната. Впоследствие Висшият съвет по радио и телевизия отне временно лиценза на трите телевизионни канала, притежавани от Узан. Нанасяйки още един силен удар по групата, държавните контролни органи затвориха Имар Банкасъ, една от двете банки на фамилията, след като предварителното следствие установи, че банката води незаконосъобразно счетоводство.
Правителството заяви, че е действало, за да защити турската банкова система, изразявайки позицията, че Имар представлява "заплаха за доверието във и стабилността на финансовата система." Разследването на Имар е от решаващо значение, тъй като банката е ключът към разкриване на всички други финансови операции на фамилията. Понастоящем вложителите в Имар преминават през дълга бюрократична процедура, за да спасят спестяванията си.
На 19 юни Джем Узан даде пресконференция, на която категорично заяви, че действията на правителството са политически мотивирани и насочени срещу Младата партия на Узан.
Мнозина считат, че династията Узан е на път да залезе. На членовете на семейството е забранено да напускат страната. Джем Узан и сестра му Айшегюл Акай са осъдени на 15 месеца лишаване от свобода в Обединеното кралство заради неизпълнение на съдебно разпореждане.Телевизионните канали на семейството се закриват, банките им се поемат от Агенцията за банкова регулация и надзор, а сметките на почти всичките техни фирми са обект на проверка. Активите на фамилията, които се предполага, че възлизат на 800 млн. щ.д. в Швейцария и 125 млн. щ.д. в САЩ, са превантивно запорирани.
Според правни експерти фамилията Узан умее да се възползва от мудността на държавната бюрокрация. Обикновено фамилията е винаги една стъпка преди правителството. В случаите с Имар и Телсим, например, членовете на фамилията са се оттеглили от управителните тела на двете фирми само ден преди началото на разследванията.

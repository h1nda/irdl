Важен свидетел в разследването на търговията с боеприпаси в Албания бе намерен мъртъв
					15/09/2008
					 
						ТИРАНА, Албания – Важен свидетел в разследването на незаконната търговия с боеприпаси бе открит мъртъв на планински път в Източна Албания. Бизнесменът Коста Требичка загинал при автомобилна катастрофа в петък следобед (12 септември), според първоначалното полицейско разследване. Екип от американски експерти също разследва случая и ще представи успореден доклад. Главната прокуратура твърди, че Требичка не е поискал закрила, след като дал показания за незаконната търговия. През 2007 г. той заявил пред албански и американски следователи, че американската компания „Ей И Уай Инк.” е купувала от Албания стари китайски боеприпаси за използване от афганистанската армия и полиция. Той казал, че фирмата е преопаковала боеприпасите в Албания, за да скрие произхода им. 
						Други новини – Полицейската мисия на ЕС в Албания (PAMECA) обяви, че ще остане в страната още три години, за да помага на местните власти по проекти на стойност 5,5 млн. евро. В своята трета фаза на подпомагане PAMECA ще следи за мерките, които полицията предприема в борбата срещу тероризма и организираната престъпност, прилагането на интегрирано управление на границите и опазването на закона и реда. РАМЕСА ще помогне и при прилагането на ДНК анализи, за първи път.(Шекули, Ройтерс, Би Би Си, Аласат, Тема, Шкип, Газета шкиптаре, Дойче Веле, Телеграфи, Визион + - 14/09/08)

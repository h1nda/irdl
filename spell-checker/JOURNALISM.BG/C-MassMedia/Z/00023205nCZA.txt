Турските въоръжени сили набират "професионални командоси" 
					12/07/2007
					Критикувана заради борбата си срещу ПКК, Турция възнамерява да обучи специални части от командоси, които да извършват операции срещу екстремистите.
					От Айхан Шимшек за Southeast European Times -- 12/07/07
 
					 
						
Турските сухопътни сили започнаха да набират командоси за борба с ПКК. [TВС]
						Турските въоръжени сили започнаха да набират "професионални командоси" в рамките на нов план за борба с терористичната Кюрдска работническа партия (ПКК). Военните очакват да наберат около 10 000 военнослужещи, които ще получат специално обучение за борба с терористите в планински райони. 
						Решението е важно ново събитие в продължаващата две десетилетия борба на Турция срещу ПКК. Досега военните разчитаха на наборници и редови офицери. Новата стъпка е в съответствие и с дългосрочните планове за превръщане на въоръжените сили в професионална армия. 
						Общественото мнение в Турция става все по-критично към усилията в борбата срещу ПКК, която тази година зачести нападенията си и досега е убила най-малко 67 военнослужещи. Много турци казват, че военните трябва да спрат да използват наборници с недостатъчна подготовка за борба с тероризма. 
						Турските въоръжени сили съставляват втората по големина военна сила в НАТО с личен състав от около 800 000 души. Всеки мъж в Турция е длъжен да отслужи между 12 и 16 месеца в армията. Редовите офицери наброяват около 60 000. 
						Настоящите планове бяха разкрити за първи път в края на миналия месец от командващия на Турските въоръжени сили генерал Илкер Башбуг по време на посещението му в планинската школа за командоси в Егридир. Генералът също така настоя, че за смазването на екстремистите от ПКК, базирани в Северен Ирак, е необходима трансгранична операция. 
						Тази седмица турските сухопътни сили поставиха на своята уебстраница обява, че набират млади кандидати, които желаят да постъпят на работа в армията като професионални командоси. Т. нар. "планински лъвове" ще бъдат подбирани измежду турските граждани от мъжки пол на възраст до 26 години, с диплома за минимум средно образование и отговарящи на някои други условия. 
						Онези, които вече са приключили своята задължителна военна служба в сродни военни части, ще бъдат предпочитани. Военните предлагат значителни възможности за професионалните командоси, включително месечна заплата от около 1 480 щатски долара -- четири пъти повече от минималната заплата в Турция. Те предлагат още квартира, пълна застраховка за всички членове на семейството и други придобивки. 
						Новата система няма да означава край на редовната служба. Наборниците обаче вече ще получават задачи само вътре в страната в батальоните на силите за сигурност. Планът ще се реализира на два етапа и ще завърши до края на 2009 г. 
						ПКК се бори за независима държава от 1984 г., като в хода на тази борба е причинила смъртта на над 37 000 души. След залавянето през 1999 г. на лидера на групировката Абдула Йоджалан се смята, че екстремистите са прехвърлили базите си в райони извън Турция и основно в планините на Северен Ирак. 
						Съобщения в печата посочват, че военните вече са съставили планове за установяване на 20-километрова буферна зона на територията на Ирак за контролиране на подходите към Турция. Турските сили ще бъдат разположени в буферната зона за около четири до пет години, според съобщенията. 
						Премиерът Реджеп Тайип Ердоган заяви пред пресата по-рано тази седмица, че одобряването на военно нахлуване в Северен Ирак не фигурира в непосредствения дневен ред на неговото правителство, но не изключи възможността за това след общите избори, насрочени за 22 юли.

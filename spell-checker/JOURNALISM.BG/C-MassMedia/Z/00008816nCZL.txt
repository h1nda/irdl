Делова хроника
24/10/2003
Преглед на деловите и икономическите новини от Балканите след 17 октомври.
(Различни източници -- 17/10/03 - 24/10/03)
 
 
Преглед на деловите и икономическите новини от Балканите след 17 октомври:
Притокът на преки чуждестранни инвестиции в България през 2003 година е надхвърлил 1 млрд. долара, съобщи държавната агенция по инвестициите на 21 октомври. Според финансовото министерство нови инвестиционни проекти се обсъждат с чуждестранни партньори, включително италиански и американски компании.
***
Международната рейтингова агенция "Муудис" повиши перспективата за тавана на турския дълг в чужда валута, влоговете в чужда валута и рейтинга в национална валута от отрицателна на стабилна. "Стандард енд Пуърс" също повиши дългосрочния рейтинг в чужда валута с една степен на "В+".
***
Кабинетът на Турция представи проектобюджета за 2004 г. пред парламента на 20 октомври. Проектът предвижда разходи за 110,54 млрд. долара и приходи от 78,66 млрд. долара. Планираният бюджетен дефицит възлиза на 5 % от очаквания БВП за 2004 г., докато заложената инфлация е 12 %.
***
Румънската енергоразпределителна компания "Транселектрика" и "Дженеръл Електрик Пауър Системс" подписаха споразумение за модернизиране на централата с капацитет 400kV в Черна вода, един от основните възли на националната енергийна мрежа. Проектът представлява част от една по-широка програма за повишаване на експлоатационната безопасност на централата в Черна вода, където се намира и атомна електроцентрала.
***
Световната банка одобри изплащането на втория транш от 100 млн. долара на Хърватия от заема за структурни промени за 202 млн. долара. Парите са предназначени за подпомагане на дребния бизнес.
***
Норвегия ще дари 1,4 млн. евро като помощ за общините в Македония, обяви норвежкият посланик Даг Халворсен. Средствата ще бъдат използвани за укрепване на възможностите на местните административни единици в рамките на една по-широка програма, която се провежда в сътрудничество с ПРООН (Програмата за развитие на ООН).
***
Словенската "Нова люблянска банк" започна преговори за закупуване на обявената в несъстоятелност "Уна Банк Бихач" в Босна и Херцеговина. "Нова люблянска банк" притежава базираната в Сараево "Търговска банка" и най-вероятно ще се опита да я слее с "Уна Банк Бихач".
***
Две чуждестранни банки официално регистрираха интереса си към албанската "Спестовна банка". "Райфайзен Централбанк Йостерайх" и унгарската спестовна банка ОТП представиха писма, с които обявяват намеренията си да участват в приватизационния процес.
***
Правителството на Албания ще задели близо 15,6 млн. долара за държавни субсидии в държавната енергийна компания КЕСХ през 2004 г. Министърът на енергетиката и промишлеността Виктор Дода съобщи това по време на разговори със Самией Хосейн, ръководител на мисията на МВФ в Албания.
***
Българският инвестиционен консорциум "Стийл Груп" закупи 57,99 % от сръбския металообработващ завод "Никшич". Новият собственик ще вложи 57 млн. евро за пет години и ще задържи всичките 1 700 служители.
***
Постъпленията от туризма в Сърбия достигнаха 75 млн. евро през първите осем месеца на годината, обяви правителството. Това представлява увеличение от 21,4 % спрямо същия период миналата година. Очаква се общите приходи от туризма да достигнат 88 млн. евро през настоящата година.

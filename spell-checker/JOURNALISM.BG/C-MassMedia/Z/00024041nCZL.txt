Трибуналът в Хага произнесе присъдите срещу "Вуковарската тройка"
					28/09/2007
					 
						ХАГА, Холандия -- В четвъртък Трибуналът на ООН за военни престъпления в Хага произнесе своите присъди по нашумялото дело срещу "Вуковарската тройка", в което трима бивши офицери от Югославската народна армия бяха обвинени в убийството през 1991 г. на повече от 260 хървати и други граждани от несръбски произход в една ферма във Вуковар. Бившият сръбски командир Миле Мръкшич получи 20-годишна присъда, а неговият подчинен Веселин Сливанчанин получи пет години затвор за съучастничество. Третият обвиняем Мирослав Радич беше оправдан. 
						Съдът прецени, че въпреки че Мръкшич не е дал заповед за извършване на клането, неговите действия са позволили на местните сили за самоотбрана и полувоенните формирования да избият своите жертви. Съдът отхвърли пет от точките на обвинението срещу Мръкшич в престъпления срещу човечеството, защото жертвите, които първо са потърсили убежище в болница, са били военнопленници, а не цивилни. Главният прокурор на Трибунала в Хага Карла дел Понте се присъедини към критиките на хърватското правителство, че присъдите са твърде снизходителни. Прокуратурата поиска доживотен затвор за всичките трима обвиняеми.
						Други новини от четвъртък -- Апелативната камара на Трибунала на ООН за военни престъпления потвърди присъдите, произнесени по делото от 2005 г. срещу трима бивши членове на "Армията за освобождение на Косово" (АОК). Съдиите потвърдиха решението на съда от по-ниска инстанция да бъдат оправдани Фатмир Лимай, бивш член на висшето командване на АОК, и Исак Муслиу, боец от АОК, по всички обвинения в убийство и изтезаване на затворници. Тринайсетгодишната присъда срещу трети обвиняем бе потвърдена. Прокуратурата обжалва присъдите заради процедурни нарушения. Сръбски представители определиха първоначалната присъда като "позорна". (Весник, Вечерни Лист - 28/09/07; Комюнике на ООН, АФП, ХИНА, ХРТ, Макфакс, Б92, Танюг, Ройтерс, АП, ДПА - 27/09/07)

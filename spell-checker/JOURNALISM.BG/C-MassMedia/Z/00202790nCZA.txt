Нараства броят на разследванията срещу бившия премиер на Хърватия Санадер
					09/05/2012
					По шестото наказателно разследване срещу бившия премиер Иво Санадер той може да бъде обвинен в злоупотреба със служебно положение и присвояване на средства от държавния бюджет.
					От Дражен Ремикович за Southeast European Times от Загреб – 09/05/12
 
					 
						
Срещу бившия хърватски премиер Иво Санадер се водят няколко наказателни производства. [Петър Кос/SETimes]
						Животът на бившия хърватски премиер не става по-лесен. Миналата седмица започна шесто наказателно разследване, което засяга Санадер, във връзка с подозрения в злоупотреба със служебно положение и незаконно присвояване на парични средства. 
						Вук Джуричич, говорител на Държавната служба за борба с корупцията (УСКОК), каза за SETimes, че се води разследване срещу четирима души за незаконна продажба на хърватското правителство на частна офис сграда на цена, която надвишава нейната пазарна стойност. 
						УСКОК подозира, че освен Санадер, в сделката са били замесени и бившият министър на регионалното развитие, горите и водните ресурси Петър Чобанкович, бившият депутат от Хърватския демократичен съюз (ХДС) Степан Фиолич и съдебният експерт Мате Битанга. 
						Офис сградата – на улица „Планинска“ в Загреб – първоначално е била собственост на веригата от магазини за продажба на месо на Фиолич. Той не я продава директно на правителството, а на „Хипо Лизинг Хърватия“, която я отдава на лизинг на правителството за период от десет години срещу 8 млн. евро плюс ДДС – около 3,5 млн. повече от тогавашната стойност на сградата. 
						УСКОК арестува Фиолич, който посочва пред разследващите от УСКОК, че е планирал продажбата на сградата със Санадер, който е прокарал сделката в правителството. 
						Фиолич беше освободен на 4 май, след като прекара една седмица в ареста. 
						Чедо Проданович, адвокат от екипа съдебни защитници на Санадер, подчерта, че делата са много сложни и по тях ще свидетелстват стотици свидетели. 
						„Санадер е официално обвинен по три дела. Това са делата „Хипо Банк“ и „ИНА МОЛ“, които бяха слети в едно обвинение, и „Фими Медия“, което е най-сложното. По останалите три [дела] официално обвинения все още не са предявени“, каза Проданович за SETimes. 
						Крешимир Девчич, съдия в Загребския окръжен съд, който води производството срещу Санадер, посочи, че е трудно да се посочи кога ще приключат процесите. 
						„Мога да кажа само, че досега защитата не е правила опити да забави процеса“, каза Девчич за SETimes. 
						Адвокатът на защитата е съгласен. 
						„Много е трудно да се посочи кога ще приключат делата, но очакваме решението по първото обвинение [„Хипо Мол“ и „ИНА“] да бъде обявено до края на лятото“, каза Проданович. 
						Санадер беше премиер на Хърватия от 2003 до 2009 г., когато подаде оставка от поста, а също така и като лидер на ХДС, и Ядранка Косор зае неговото място. 
						Разследване се води срещу цялата партия, която е обвинена в незаконното присвояване на 4 млн. евро, а Санадер е обвинен, че незаконно е присвоил половината от тази сума. 
						Делото „Фими медия“, по името на фирмата, чрез която се твърди, че са изтеглени средствата, е най-голямото дело в хърватската правна история. 
					
				
			
					 
					
 
 

Турски генерал заяви, че принципите на секуларизма не подлежат на обсъждане
					25/09/2007
					Присъединявайки се към дебатите за новата конституция, подготвяна от турската управляваща партия, високопоставен генерал каза в понеделник, че принципите на секуларизма, заложени в сегашната конституция, не трябва да бъдат предмет на дискусии. 
					(Търкиш Дейли Нюз, Заман - 25/09/07; Ройтерс, АФП, Араб Нюз, НТВ, МСНБС, Стратфор, Търкиш Дейли Нюз, Търкиш Прес - 24/09/07; AФП - 22/09/07) 
 
					 
						
"Функционалните определения на принципа на секуларизма в конституцията не бива да стават тема на обсъждане," каза генерал Илкер Башбуг, командващ на сухопътните войски. [Гети Имиджис]
						Установените принципи на секуларизма не бива да стават предмет на дискусии, заяви в понеделник (24 септември) високопоставен турски генерал на фона на разгорещяващия се дебат около новата конституция. 
						"Светското начало е крайъгълният камък на всички ценности на Турската република," заяви на церемония в Анкара по случай откриването на новата учебна година във Военната академия генерал Илкер Башбуг, командващ на сухопътните войски. "Принципът на секуларизма, който е заложен в конституцията ... не бива да става тема на дискусии. Турските въоръжени сили са и винаги ще бъдат ангажирани със защитата на тази характеристика и структура." 
						Управляващата Партия на справедливостта и развитието (ПСР) работи по нова "гражданска конституция", която трябва да замени приетата две години след военния преврат през 1980 г. в Турция. Премиерът Реджеп Тайип Ердоган обеща широк публичен дебат по проекта, преди той да бъде внесен за одобрение в парламента. Според представител на партията това вероятно ще стане в началото на следващата година. ПСР възнамерява също да поиска от гражданите да гласуват за новата конституция на референдум. 
						Според съобщенията тази нова версия има за цел да разшири личните свободи и да премахне пречките по пътя на страната към членство в ЕС. Така например, макар и да утвърждава като официален език на страната турския, се очаква документът да позволи изучаването и на кюрдски език в държавните училища. 
						В своята реч в понеделник Башбуг подчерта опозицията на армията срещу обучението на кюрдски или на какъвто и да било друг език на малцинствата. Турските военни, които са свалили четири правителства през изминалия половин век, разглеждат всяко решение за предоставяне на повече права на кюрдите като потенциална заплаха за националната сигурност. 
						"Турската армия винаги е била ангажирана със защитата на националната държава и винаги ще бъде," каза Башбуг пред кадетите от армията. Осъждайки т. нар. от него "анархия от идеи", той призова също интелектуалците да бъдат нащрек. 
						Смятайки се за страж на секуларизма, армията е подозрителна към ПСР поради връзките й с политическия ислям. Някои се опасяват, че партията може да използва новата конституция като средство за подкопаване на разделението между държава и религия, заложено в сегашната конституция. 
						Призивът на Ердоган от миналата седмица за премахване на забраната за носене на мюсюлмански забрадки в университетите вече стана повод за разгорещен дебат. 
						"Действията срещу светското начало и етническите националисти имат обща цел и тя е разрушаване на структурата на националната държава," каза Башбуг в понеделник. "Функционалните определения на принципа на секуларизма в конституцията не бива да стават тема на обсъждане."

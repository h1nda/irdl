Най-малко девет души загинаха при железопътна катастрофа в Турция
					27/01/2008
					 
						АНКАРА, Турция -- Най-малко девет души загинаха и повече от 20 бяха ранени в неделя (27 януари) след като пътнически влак дерайлира в Западна Турция. Влакът пътувал от Истанбул до Денизли в южната част на страната и превозвал повече от 700 пътници, когато дерайлирал близо до град Кутахия, съобщиха официални представители на турската железопътна компания. Предполага се, че лед по релсите е предизвикал злополуката. 
						Други новини - Турските власти в събота обвиниха 13 националисти, че са замисляли държавен преврат, съобщиха местните медии. Решението на съда е последвало арестите на десетки хора тази седмица във връзка с политическо разследване на крайнодясната групировка, известна като "Ергенекон", за която се събщи, че е подготвяла серии от бомбени атентати и убийства. В съобщения в медиите се изказват предположения, че групировката е възнамерявала да създаде атмосфера на хаос, която да доведе до свалянето на правителството на премиера Реджеп Тайип Ердоган. (AФП, РБК, Агенция Анадолу, НТВ, Си Ен Ен Търк, РИА Новости - 27/01/08; Си Ен Ен Търк, Ройтерс, AП, Доган - 26/01/08)

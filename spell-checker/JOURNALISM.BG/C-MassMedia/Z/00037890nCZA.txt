Турция и Румъния се присъединиха към действията на НАТО в Либия
					23/03/2011
					Във вторник Алиансът постигна съгласие за започването на операция за прилагане на оръжейното ембарго на ООН.
					(Euobserver, РСЕ/РС, Гардиън, Евронюз, ACT Media – 23/03/11; НАТО, Гласът на Америка, Си Ен Ен, Би Би Си, Телеграф, Агенция София нюз, НАТО – 22/03/11)
 
					 
						
Целта е да се защити цивилното население и да се наложи установената от ООН забранена за полети зона над Либия. [Ройтерс]
						Турция е предложила да предостави кораби в рамките на операцията на НАТО за прилагане на оръжейното ембарго, което ООН наложи на Либия, съобщи в сряда (23 март) Анадолската информационна агенция, като се позова на източници от Алианса и правителството. Анкара посочва, че може да участва с четири фрегати, подводница и спомагателен кораб. 
						Общо шест държави са предложили да изпратят 16 кораба за налагане на ембаргото, заяви на пресконференция генерал Пиер Сен-т-Арнан от НАТО. Сред тях са италиански команден кораб, фрегати от Турция, Великобритания, Испания, Гърция, Италия, Румъния, Канада и САЩ, подводници от Турция и спомагателни кораби от Италия и Турция. 
						Във вторник посланиците от НАТО се споразумяха за план за разполагане на кораби и самолети в район в близост до либийското крайбрежие. „Те ще провеждат операции по наблюдение, докладване и, при необходимост, спиране на кораби, заподозрени, че превозват незаконно оръжие или наемници”, посочи генералният секретар на НАТО Андерс Фог Расмусен при обявяването на решението. 
						До консенсус се стигна след два дни на трудни преговори за ролята на 28-членния Алианс в започналата миналата седмица въздушна операция за прилагане на наложената от ООН забранена за полети зона над Либия и за защита на цивилното население от нападенията на режима на полковник Муамар Кадафи. 
						Базираната в Букурещ осведомителна агенция ACTMedia съобщи в сряда, че преди Расмусен да направи съобщението, румънският президент Траян Бъсеску е свикал Висшия съвет за национална отбрана (ВСНО), който е одобрил участието на страната в операцията срещу Либия. 
						„На 20 март беше одобрен оперативният план за налагане на ембарго върху продажбите на оръжие за Либия. Днес беше одобрен оперативният план за установяване на забранената за полети зона”, е заявил Бъсеску, цитиран от агенцията. 
						Той е посочил, че в морската блокада в централната част на Средиземно море ще участва фрегата, на борда на която се намират 205 румънски моряци и двама морски офицери. 
						„ВСНО реши Румъния да участва в прилагането на ембаргото срещу Либия с фрегатата „Крал Фердинанд” и двама офицери от ВМС”, е отбелязал той по-нататък. „Това означава, че Румъния ще разположи 205 войници на борда на „Крал Фердинанд”, както и двама кадрови офицери.” 
						„Тримесечната операция в Средиземно море ще струва на Румъния 4,5 млн. евро”, добави Бъсеску.

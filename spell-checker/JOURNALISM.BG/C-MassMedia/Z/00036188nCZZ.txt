Дипломатически дневник: Бериша и Папандреу обсъдиха двустранните отношения
					28/09/2010
					Премиерите на Албания и Гърция се срещнаха в Ню Йорк. Още в дипломатическите новини: Италия и Черна гора засилват сътрудничеството си в борбата срещу организираната престъпност.
					 
						
Албанският премиер Сали Бериша направи изказване в ООН в четвъртък (23 септември). [Гети Имиджис]
						
						Албанският премиер Сали Бериша и гръцкият му колега Георгиос Папандреу обсъдиха двустранните отношения в четвъртък (23 септември), по време на среща в кулоарите на сесията на Общото събрание на ООН в Ню Йорк. Подкрепата на Гърция за процеса на евроинтеграция на Албания бе основната тема, съобщи канцеларията на Бериша. Бериша благодари на Папандреу за подкрепата му за чуждестранните инвестиции и предоставянето на финансова помощ за инфраструктурни проекти в Албания. 
						*** 
						Председателят на македонския парламент Трайко Веляновски пристигна в понеделник (27 септември) на двудневно официално посещение в Турция. Той се срещна с Вселенския патриарх Вартоломей и турския президент Абдула Гюл в Истанбул. Във вторник той е в Анкара за среща с колегата си Мехмет Али Шахин и председателя на турско-македонската междупарламентарна група за приятелство, Седат Къзълчъклъ. 
						*** 
						Трима външни министри от региона - Гордан Яндрокович от Хърватия, Свен Алкалай от Босна и Херцеговина (БиХ) и Ахмет Давутоглу от Турция - се споразумяха в Ню Йорк в четвъртък (23 септември) да проведат през ноември съвместен икономически форум в Загреб. Те обсъдиха също ситуацията в БиХ и региона, подчертавайки значението на общите и президентските избори на 3 октомври.
						*** 
						
						Македонският президент Георге Иванов и гръцкият премиер Георгиос Папандреу проведоха в четвъртък (23 септември) в Ню Йорк кратка среща в кулоарите на 65-ата годишна сесия на Общото събрание на ООН. Те се съгласиха, че отношенията между Скопие и Атина са в деликатен период и че двете страни трябва да положат усилия за постигане на положителен изход от дългогодишния им спор за името.
						*** 
						Италия и Черна гора ще засилят сътрудничеството си в борбата срещу организираната престъпност, каза в сряда (22 септември) италианският прокурор за борба с мафията Пиетро Грасо след разговори с министъра на правосъдието Мираш Радович. Грасо и главният прокурор на Черна гора Ранка Чарапич подписаха споразумение за сътрудничество, което предвижда обмен на документи и информация между прокурорските служби. 
						 *** 
						
						Македония и Сирия установиха в четвъртък (23 септември) в Ню Йорк дипломатически отношения на ниво посланик. Македонският външен министър Антонио Милошоски и сирийският му колега Уалид ал Муалем подписаха съвместно комюнике, което ще бъде изпратено до всички страни, членки на ООН. Сирия е 129-ата държава, която официално признава конституционното име на Република Македония.
						
						(Различни източници -- 21/09/10-28/09/10)

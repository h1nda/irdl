Арестуването на Беара може да се окаже повратна точка за Сърбия и Черна гора 
					14/10/2004
					Арестуването на заподзрения във военни престъпления босненски сърбин Любиша Беара може да се окаже важна повратна точка за Сърбия и Черна гора по пътя й за присъединяване към ЕС. Ориентировъчно е планирано официалните разговори със съюза да започнат следващата пролет.
					От Давор Коникушич за Southeast European Times от Белград - 14/10/04
 
					 
						
Полковникът от босненската сръбска армия Любиша Беара се яви в съда в Хага във вторник (12 октомври). Той бе арестуван в събота в Сърбия. [АФП]
						Арестуването на заподозрения във военни престъпления босненски сърбин Любиша Беара в Сърбия по-рано тази седмица може да се окаже повратна точка по пътя на Сърбия и Черна гора за присъединяване към ЕС. "Това е изключително добра и навременна новина, смятаме, че и останалите обвинени във военни престъпления трябва да последват примера му", каза пред "Ройтерс" Кристина Галах, говорителка на еврокомисаря за външната политика Хавиер Солана. 
						Беара е обвинен в участие в клането в Сребреница през 1995 г., когато бяха избити повече от 7 000 мосюлмани, мъже и момчета. Тогава Беара е бил ръководител на службата за сигурност на босненската сръбска армия. Прокурорите твърдят, че той носи пряка отговорност за зверствата. При първото си явяване пред съда на ООН във вторник (12 октомври) той призова и останалите обвинени във военни престъпления да се предадат, "за да можем да свалим това бреме от народа си". 
						Международната общност отдавна настоява Сърбия и Черна гора да подобри сътрудничеството си с Хагския трибунал. Подобно сътрудничество е сред основните условия за провеждане на често отлаганото предварително проучване на ЕС за подписване на Споразумение за стабилизация и асоцииране, първият етап към евентуално членство в ЕС 
						"Радвам се, че най-сетне сме в състояние да се придвижим напред със Сърбия и Черна гора след продължителни отлагания поради вътрешни спорове в тази страна", каза комисарят по външните отношения на ЕС Крис Патън в понеделник на среща на външните министри на ЕС в Люксембург. 
						Солана и Патън се съгласиха, че официалните преговори могат да започнат ориентировъчно догодина, но напредъкът ще зависи от сътрудничеството на сръбските власти при залавяне и предаване на обвиняемите. 
						Главният прокурор за военни престъпления Карла дел Понте, която миналата седмица бе на официално посещение в Белград, каза, че е по-оптимистично настроена относно перспективите за сътрудничество. 
						По време на посещението си Дел Понте се срещна с президента на Сърбия и Черна гора Светозар Марович, със сръбския президент Борис Тадич, с премиера Воислав Кощуница, с федералния външен министър Вук Драшкович и с федералния министър за човешките права и правата на малцинствата Расим Ляич. 
						Прокурорът на ООН каза, че очаква да види потвърдени на практика декларациите за готовност за пълно сътрудничество с трибунала. Тя каза също, че все още е убедена, че обвиняемият Ратко Младич се укрива в Сърбия. 
						Ляич, който е и ръководител на съвета на съюзната държава за сътрудничество с Хагския трибунал, каза, че "няма никакви сведения" за местонахождението на Младич, но обеща, че "ако той бъде открит в Сърбия и Черна гора, ще бъде екстрадиран." 
						Арестуването на Беара създаде усещане за задвижване на нещата. Според мнозина, ако страната продължи своето сътрудничество с Хага, тя по-бързо ще се придвижи към членство в ЕС - без досегашните сътресения.

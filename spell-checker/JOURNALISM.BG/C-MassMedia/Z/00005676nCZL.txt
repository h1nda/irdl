В Атина бе представен олимпийският факел
17/01/2003
В сряда (15 януари) на специална церемония в Атина, президентът на Международния олимпийски комитет Жак Роже и главният организатор на летните Олимпийски игри за 2004 г. Яна Ангелопулос-Даскалаки представиха Олимпийския факел.
(Радио "Гласът на Америка", AП, AФП, Официален уебсайт на Олимпийските игри в Атина през 2004 г. - 15/01/03)
 
 
В сряда (15 януари) на специална церемония в Атина, президентът на Международния олимпийски комитет (МОК) Жак Роже и главният организатор на летните Олимпийски игри за 2004 г. Яна Ангелопулос-Даскалаки представиха Олимпийския факел.
Вдъхновен от маслиновия лист, двуцветният 68-сантиметров факел е изработен от маслиново дърво и магнезий и тежи 700 грама. Той е създаден от гръцкия художник Андреас Вароцос, чийто проект беше предпочетен пред други 13 предложения. Гладък и нежен, издълженият овал на факела създава илюзията, че е продължение на пламъка. Последният не просто принадлежи на факела, но се издига като част от ръката на носещия, според описание на уебсайта на Атинските олимпийски игри 2004.
"Факелът е фантастичен. Дизайнът е чудесен, с много изчистени линии и е вдъхновен от маслиновото дърво, което олицетворява Олимпийските игри и Гърция", заяви Денис Осуалд, председател на координационния съвет на МОК за Атина.
Освен че е световен символ на мира и свободата, маслиновото дърво е един от най-характерните символи на Гърция от древни времена.
"То идеално представя образа на съвременна Гърция. Ние бяхме вдъхновени от начина, по който този факел ще отразява духа на Гърция наред с ценностите на мира и надеждата навсякъде, където мине", каза Ангелопулос-Даскалаки.
Като един от главните символи на всяка олимпиада, факелът на атинските Олимпийски игри 2004 също хармонира с емблемата на игрите - кръгъл венец от маслинова клонка.
"Опитах се да съчетая колкото се може повече символи на гръцката цивилизация, като с това целях да предизвикам диалог между хората, което е основната цел на Олимпийските игри и олимпийската идея", каза Вароцос.
Преди откриването на игрите, факелът - за първи път в историята - ще обиколи и петте континента през 2004 г., като ще бъде носен в продължение на няколко месеца. Пътешествието ще започне от Олимпия, малко селце в Пелопонес, където са се провеждали олимпиадите в древността. Оттам, запаленият факел ще бъде предаван от ръка на ръка, докато се върне обратно в Гърция за запалването на огъня на олимпийския стадион на церемонията по откриването на 13 август.
На церемонията в сряда, президентът на МОК Роже посочи, че предаването на факела дава рядък шанс на обикновените хора да бъдат част от игрите, като добави, че 15 000 до 20 000 души - "неизвестни граждани от всички страни, които също са привърженици на игрите" - се очаква да участват в носенето на факела.

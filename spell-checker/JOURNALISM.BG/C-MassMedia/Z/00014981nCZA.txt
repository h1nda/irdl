НАТО ще ремонтира 60 моста в Македония
					21/06/2005
					НАТО ще инвестира 34 млн. евро, за да помогне за възстановяването на мостове в Македония, повредени по време на интервенцията в Косово.
					От Зоран Николовски за Southeast European Times от Скопие – 21/06/05
 
					 
						
Мостовете са разположени по маршрутите, използвани от конвоите на НАТО за нуждите на частите в Косово. [Гети имиджис]
						На 14 юни НАТО и македонското правителство подписаха меморандум за разбирателство за отпускането на безвъзмездна помощ за възстановяване и ремонт на пътна инфраструктура. По-конкретно 35 млн. евро ще бъдат инвестирани в ремонта на 60 моста, повредени по време на интервенцията в Косово. 
						Мостовете са разположени по магистралите Гевгелия-Скопие и Скопие-Блаце, близо до границата с Косово. И в миналото, и днес този маршрут се използва от конвоите на НАТО за нуждите на частите на КФОР в Косово. 
						Дарението е част от сътрудничеството и партньорството между НАТО и Македония, каза след церемонията по подписването бригаден генерал Денис Блийз, началник на Постоянния щаб на НАТО в Скопие. 
						Инвестицията на алианса в ремонт на пътища е не само финансова инжекция за македонската икономика, но и ще спомогне за развитието на европейските стандарти в страната и ще насърчи перспективите й за интеграция в ЕС и НАТО, каза министърът на транспорта и съобщенията Джемал Мехаси. 
						Възстановяването на мостовете трябва да приключи до 2008 г. Проектът ще се ръководи от Агенцията за поддръжка и снабдяване на НАТО (НАAПС) в сътрудничество с Постоянния щаб на НАТО в Скопие. При работата по проекта НАAПС ще прилага стандартните правила на НАТО за тръжните процедури и управлението на договори. В ролята си на ръководител на проекта НАAПС отговаря за проектирането, надзора и изпълнението на ремонтните дейности. 
						С подписването на меморандума се открива тръжен процес. Само компании от страни членки на НАТО имат право да участват в търга или да бъдат избрани за главен изпълнител, но македонски строителни фирми могат да бъдат подизпълнители. 
						Блийз каза, че се надява, че някои местни фирми ще бъдат избрани, но предупреди, че този вариант не винаги може да се приложи в страни, които все още не членуват в НАТО. Министерството на транспорта и съобщенията вече е подало молба до Комитета по инфраструктурата на НАТО тази възможност да бъде предоставена.

Албания ще има второ национално летище
25/09/2003
Обединените арабски емирства финансират проект на стойност 22 млн. евро за построяването на ново летище в североизточна Албания.
От Арди Пулаи за Southeast European Times от Тирана - 25/09/03
 
 
Албания скоро ще има второ национално летище в североизточния град Кукеш, близо до границата с Косово. Обединените арабски емирства (ОАЕ) предоставят 22 млн. евро за финансиране на проекта, който се очаква да бъде завършен след две години.
Според албанския министър на транспорта Спартак Почи новото летище ще бъде готово предсрочно благодарение на ефективната работа на строителната компания "Ал-Караф". ОАЕ, каза той, помага и при други важни проекти в Албания.
"ОАЕ е готова да финансира част от пътя от Дуръс, албански пристанищен град в североизточната част, близо до границата с Косово. ОАЕ ще финансира участъка от новото летище на Кукеш до граничния контролен пункт Морина" - каза Почи.
С годишен капацитет от 100 000 пътници, летището в Кукеш ще принадлежи към летищата от категория "С". Очаква се то да осигури 150 работни места и да стимулира разрастването на бизнеса в града, включително откриването на бензиностанции и други услуги. "Освен новото летище и новия път, в Кукеш ще бъдат изградени и други съоръжения " - каза Почи. Очаква се летището и пътят Дуръс - Кукеш - Морина да повлияят положително върху развитието на района, който е един от районите с най-нисък стандарт на живот в Албания.
Районът бе засегнат и от конфликта в Косово. От средата на март 1999 г. стотици хиляди бегълци преминаха границата и се стекоха в североизточните райони на Албания. Общо страната прие близо 500 000 бегълци.
Освен построяването на новото летище, Албания води преговори по споразумение за въздушен транспорт със Съединените щати с цел облекчаване на условията за пътуване. Споразумението "Открито небе" е в резултат от усилията на САЩ да помогне за модернизиране на основното летище на страната в Тирана. Албания и САЩ се договориха също за установяване на директни полети, свързващи двете страни.

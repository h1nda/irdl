ПАСЕ прие резолюция за Босна и Херцеговина, с която разгневи лидерите на РС
					07/10/2008
					На 30 септември Парламентарната асамблея на Съвета на Европа одобри резолюция за Босна и Херцеговина, имаща за цел да изглади бъдещия й път към членство в ЕС.
					От Юсуф Рамаданович за Southeast European Times от Сараево – 07/10/08
 
					 
						
Премиерът на РС Милорад Додик заяви, че представителите на РС никога няма да приемат да се сложи край на гласуването по автономни области в държавния парламент. [Гети Имиджис] 
						На сесията си в края на септември Парламентарната асамблея на Съвета на Европа (ПАСЕ) одобри резолюция, с която призовава БиХ да побърза с конституционните промени, да премахне гласуването на ниво автономни области в държавния парламент и да укрепи държавните институции, така че БиХ да може да осъществи пълен напредък в кандидатурата си за членство в ЕС. Тя призовава още за премахване на всички дискриминационни разпоредби от конституцията на страната. 
						Гласуването по автономни области, изискващо одобрението на двете отделни административни единици в БиХ – Федерация БиХ и Република Сръбска (РС) – за всяко парламентарно решение, стана закон в БиХ с Дейтънското мирно споразумение, което сложи край на конфликта в страната от 1992-1995 г. Някои наблюдатели казват, че този метод на гласуване е уязвим за злоупотреби от страна на всяка от двете автономни области, която може да блокира всяко парламентарно решение, което не й харесва. Дейтънското споразумение все още е конституцията на страната. 
						Резолюцията е свързана с доклад от съдокладчиците на ПАСЕ за БиХ Кимо Саси от Финландия и Мевлут Чавушоглу от Турция. Саси и Чавушоглу винят РС за продължаващият застой в реформирането на БиХ, като твърдят, че открай време тя пречи на реформите и подкопава държавните институции. 
						Този доклад и резолюцията бяха посрещнати с яростни възражения от босненските сръбски парламентаристи, присъствали на сесията – Милица Маркович и Младен Иванич. Те настояха за заличаване на три части от резолюцията: онези, в които се призовава за премахване на гласуването по автономни области, осъжда се резолюцията на Народното събрание на РС, призоваващо за самоопределение, и се обвинява РС за подкопаването на институциите на държавно ниво в БиХ. Депутатите от ПАСЕ обаче отхвърлиха техните искания. 
						Само дни преди приемането на резолюцията на СЕ представителят на босненските мюсюлмани в председателството на БиХ Харис Силайджич говори на тази тема в ПАСЕ в Страсбург, Франция. Той разкритикува гласуването по автономни области с аргумента, че то представлява главна пречка за вземането на решения в парламента и следователно пречи на напредък на БиХ по пътя й към Европа. 
						Силайджич призова също така за „широкомащабна реформа на Дейтънската конституция, липсата на която може да застраши мира и стабилността в БиХ и региона”. 
						Премиерът на РС Милорад Додик каза, че представителите на РС никога няма да приемат премахване на гласуването по автономни области, защото "това би означавало отказ от институционалните механизми, стоящи в основата на Дейтънското мирно споразумение и поддържащи равновесието в БиХ”. 
						Дори и резолюцията на СЕ да е теоретично необвързваща, БиХ трябва да се съобрази с разпоредбите й, за да може СЕ да прекрати мониторинга върху Босна и Херцеговина. Страната стана членка на СЕ през 2002 г., но все още не е изпълнила всички условия за членство, поставени тогава.

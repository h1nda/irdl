Serbia
		Парламентарни избори
		21/01/2007
		Източници: Уебсайт на правителството на Сърбия, Център за свободни избори и демокрация, Southeast European Times
 
		
			Резюме на резултатите от изборите
			Сърбия проведе предсрочни парламентарни избори на 21.01.2007 г., след като коалицията на малцинството, оглавявана от министър-председателя Воислав Кощуница, се разпадна миналата есен. Изборите за парламент бяха третите поред след свалянето на бившия режим на Слободан Милошевич през октомври 2000 г. На изборите бяха избрани за четиригодишен мандат 250 депутати. 
			 Ултранационалистическата Сръбска радикална партия, водена от обвинения във военни престъпления от Трибунала на ООН Воислав Шешел, спечели повече депутатски места от всички други партии, взети поотделно – общо 81. На второ място се класира реформаторската Демократическа партия с 65 места, следвана от коалицията Демократическа партия на Сърбия – „Нова Сърбия” с 47 места. 
			 „Г17 плюс” и Социалистическата партия на Сърбия получиха съответно 19 и 16 места, а коалицията между Либералдемократическата партия, Гражданското обединение за Сърбия, Социалдемократическия съюз и Лигата на социалдемократите от Войводина получи 15 места. 
			 Международни наблюдатели от ОССЕ, Парламентарната асамблея на Съвета на Европа и Парламентарната асамблея на НАТО, както и от Центъра за свободни избори и демокрация, неправителствена организация със седалище в Белград, наблюдаваха изборите. Повечето западни официални представители приветстваха резултатите, отбелязвайки, че партиите от демократичния блок са спечелили мнозинството от гласовете. „Повечето сърби гласуваха за реформаторските партии и НАТО очаква да се сформира правителство, решено да задълбочава евроатлантическата интеграция”, каза генералният секретар на НАТО Яп де Хоп Схефер. 
			Косовските албанци, мнозинството от които не бяха регистрирани в избирателните списъци, продължиха своя бойкот на сръбските политически институции и не участваха в изборите. Независимо от това обаче албанските партии в Южна Сърбия участваха, отбелязвайки първото си участие в избори от десетилетие насам. 
			Общата избирателна активност бе 60,4 %.

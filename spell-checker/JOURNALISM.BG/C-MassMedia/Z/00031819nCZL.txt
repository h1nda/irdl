Македонският премиер Груевски и Ахмети обсъдиха спорната енциклопедия
					30/09/2009
					 
						СКОПИЕ, Македония -- Министър-председателят Никола Груевски и Али Ахмети, лидер на Демократичния съюз за интеграция, по-малък партньор в управляващата коалиция, се договориха във вторник (29 септември), че новоизлязлата Македонска енциклопедия не трябва да засяга междуетническите отношения. Коалиционните партньори подчертаха, че няма да позволят на никого да се възползва от ситуацията или да навреди на многоетническото съвместно съществуване. Те заключиха, че проблемите трябва да се решават по пътя на диалога, и препоръчаха на Македонската академия на науките и изкуствата (МАНУ) да намери решение по спорните раздели в книгата. По-рано Ахмети призова Груевски и президента Георге Иванов да се дистанцират от енциклопедията поради начина, по който албанската общност е представена в нея. След вълна от критики МАНУ реши да промени някои спорни текстове. (МИА, Макфакс, Сител - 29/09/09)

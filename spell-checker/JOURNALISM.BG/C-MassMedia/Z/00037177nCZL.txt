Гърция ще съди „Сименс” заради скандала с подкупите 
					25/01/2011
					 
						АТИНА, Гърция -- Правителството съобщи в понеделник (24 януари), че ще предприеме съдебни действия срещу германският електронен гигант „Сименс” във връзка с даването на подкупи на държавни служители. „Гърция ще иска компенсации за щетите, понесени от нея вследствие на корупционните практики, използвани от вашата компания в миналото”, заявява министърът на инвестициите Харис Памбукис в писмо до гръцкия клон на германската компания, „Сименс Гърция”. Парламентарно разследване, продължило 11 месеца, излезе със заключението, че гръцките данъкоплатци са понесли щети на стойност 2 милиарда евро в резултат на предполагаемото раздаване на подкупи между 1997 и 2002 г. Миналата година бившият транспортен министър Анастасиос Мантелис призна, че е получил подкуп от 100 000 евро през 1998 г. Други министри, които според твърденията също са взели подкупи, може скоро да бъдат разкрити. (Би Би Си, Ройтерс, АНА-МПА - 24/01/11)

Милошевич и още осем души са обвинени за убийството на важен политик
25/04/2003
Слободан Милошевич и няколко негови сътрудници бяха обвинени в четвъртък за убийството на Иван Стамболич. Бившият шеф по сигурността Радомир Маркович е сред деветимата обвиняеми.
(ФТ, ИХТ, Айриш Екзаминър - 25/04/03; AП, Ройтерс, Би Би Си , Си Ен ЕН , Гласът на Америка, РФЕ/РЛ, Радио Б92 - 24/04/03)
 
 
Сръбската полиция повдигна обвинения срещу бившия югославски президент Слободан Милошевич, че е наредил похищението и убийството на политическия си противник Иван Стамболич през 2000 г. Осем сътрудници на Милошевич са също обвинени за участие в убийството на бившия сръбски президент, съобщи източник от полицията в четвъртък (24 април). Обвиненията са внесени в белградската районна прокуратура, която ще проведе разследване, преди да реши дали да осъди заподозрените.
"Ние разполагаме с доказателства, че Милошевич е дал нареждане за пълното отстраняване на Стамболич", каза неназован служител в полицията.
Стамболич изчезна, когато е тичал сутринта в белградски парк на 25 август 2000 г., само няколко седмици преди президентските избори, на които той щеше да участва срещу Милошевич - бивш съюзник, превърнал се в негов враг. Нямаше разкрития по случая до 27 март, когато полицията откри неговите останки по време на разследването на убийството на сръбския премиер Зоран Джинджич. Тялото на Стамболич бе открито заровено в яма в планината Фруска гора в северната провинция Войводина.
Смята се, че убийството е извършено от верен на Милошевич военизиран отряд. Милошевич е обвинен, че е наредил убийството. Според полицията похитителите са закарали Стамболич в гората във Войводина, където са го застреляли с два куршума в главата.
Покровител на Милошевич и негов близък приятел от много години, Стамболич стана президент на Сърбия през януари 1986 г. и остана на този пост до декември 1987 г., когато неговото протеже организира политически преврат и го измести от поста. Оттогава двамата станаха непримирими противници. Стамболич бе сред критиците на политиката на Милошевич по време на балканските конфликти през 90-те години.
Белградският районен прокурор Ненад Укропина каза пред репортери, че бившият шеф по сигурността Радомир Маркович е обвинен заедно с Милошевич. Бившият командир на специалните операции Милорад Лукович, издирван за убийството на Джинджич, е също в списъка на заподозрените и е единственият, който е на свобода.
Все още не е ясно дали ще бъдат повдигнати обвинения срещу съпругата на Милошевич Миряна Маркович, която също е заподозряна, че има роля в убийството на Стамболич. Няколко дена след откриването на тялото на Стамболич, полицията поиска от Маркович незабавно да се яви на разпит. След като тя не направи това, властите издадоха ордер за арест. Предполага се, че бившата първа дама се укрива в Русия. Нейният син Марко Милошевич също се укрива там; срещу него са повдигнати обвинения за други престъпления.
В други новини, радио Б92 съобщава, че на разговорите в четвъртък в Москва външният министър на Сърбия-Черна гора Горан Свиланович е поискал съдействие за арестуването на военнопрестъпниците-бегълци и на заподозрените за участие в политически убийства.

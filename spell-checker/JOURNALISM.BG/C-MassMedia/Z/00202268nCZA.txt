Наследството на футболната легенда Кючюкандонядис продължава да живее
					19/01/2012
					"Професорът" бе не само велик играч с 832 гола в кариерата си; по неведоми пътища той помогна и да се изградят мостове между турците и гърците.
					От Алакбар Рауфоглу за Southeast European Times -- 19/01/12
 
					 
						
Въпреки че "Професорът" прекара по-голямата част от кариерата си във "Фенербахче", той бе уважаван от повечето футболни фенове в Турция. [Reuters]
						С десетки хиляди фенове от Гърция до Италия и от Близкия изток до Южна Африка, турско-гръцкият футболист и легендарен треньор Лефтер Кючюкандонядис, известен на последователите си като "Професора", се смята за най-великия играч от своето поколение.
						Легендата на "Фенербахче" почина от сърдечна недостатъчност на 13 януари в Истанбул на 86-годишна възраст. На погребението му се стекоха хиляди фенове, включително привърженици на противникови клубове като "Галатасарай" и "Бешикташ".
						Премиерът Реджеп Тайип Ердоган, който е голям привърженик на "Фенербахче", бе сред присъстващите, придружен от министри от своя кабинет. 
						"Турция прегърна Кючюкандонядис и го отнесе до последното му сбогом с почтена, добре извършена [погребална] церемония", сподели пред SETimes Хасан Кемал Ардъмчъ, дългогодишен член на Клубния конгрес на "Фенербахче" и настоящ заместник-министър на отбраната.
						Той допълни, че страната е загубила "една от най-силните си личности и футболно богатство". 
						Роден през 1925 г. в Истанбул в семейството на рибар от гръцкото малцинство в Турция, Кючюкандонядис е първият носител на "Златен медал", както и капитан на турския национален отбор с 50 мача и 21 гола за тима. 
						Във "Фенербахче" той има 432 гола в 615 мача. 
						Кючюкандонядис, първият футболист, трансфериран от Турция в чужбина, играе за италианския клуб "Фиорентина" през 1951 година. След като се оттегля от активна спортна кариера през 1966 г., Кючюкандонядис работи като треньор на известни клубове в Гърция, Южна Африка и Турция, сред които са "Егалео", "Йоханесбург", "Самсунспор" и други.
						Историкът и директор на клубния музей на "Фенербахче" - 61-годишният Алп Дачиоглу, твърди, че през 1960-те години много футболни фенове, включително той самият, са избрали да симпатизират на "Фенербахче" заради Лефтер. 
						"[Кючюкандонядис] бе велик играч... Всички ние бяхме много впечатлени от него", спомня си Дачиоглу пред SETimes. 
						Предвид православният му християнски произход обаче футболната слава не застрахова Кючюкандонядис от проявите на расизъм. 
						Когато Турция печали с 1-3 срещу Гърция в Атина на 23 април 1948 г. с решителния гол на Кючюкандонядис, някои фанатизирани гръцки фенове атакуват играча, като го наричат "родоизменник". 
						Междувременно може би именно футболът спасява живота на Кючюкандонядис през 1955 г., когато тълпи от турци, разгневени от лъжливите информации в пресата, че къщата, където основателят на Турция Мустафа Кемал Ататюрк е роден в Гърция, е била бомбардирана - тръгват на бунт срещу гръцките малцинства в Истанбул, като причиняват сериозни щети на имуществото им, от които общността така и не успява да се възстанови напълно. 
						Когато демонстрантите приближават къщата на Кючюкандонядис, спомня си Дачиоглу, "стотици фенове на "Фенер" заобиколиха имота на играча и спасиха семейството му". 
						"Това бе черна страница в нашата история и сега, на погребението на Кючюкандонядис, Турция отново се изправи пред историята си", споделя пред SETimes професорът по политика и директор на Факултета по турско-гръцки науки в Университета "Билги" в Истанбул Юмют Озкиримли. 
						Въпреки че някои анализатори смятат, че кариерата на Кючюкандонядис след инцидентите от 1955 г. "е повлияна от страха", Дачиоглу е на мнение, че "той [Кючюкандонядис] никога не е имал намерение да напусне Турция за постоянно". 
						Днес една от улицита на остров Буюк Ада (Принцовите острови) край Истанбул носи името на Кючюкандонядис. Именно на тази улица той живял дълги години сред още 40 гърци. 
						Хаки Юлкю, бивш депутат от Републиканската народна партия и настоящ член на Групата за приятелство между Турция и Гърция в Измир, описва Кючюкандонядис не само като популярен футболист, но и като "символ на общите турско-гръцки ценности".
						Димитриос Трянтафилу, директор на Центъра за международни и европейски изследвания към Университета "Кадир Хас", казва обаче, че спортът никога не е станал "част от дипломацията за сближаване" между Гърция и Турция, въпреки че е имало няколко популярни играчи с хиляди последователи и в двете държави. 
						Юлкю твърди, че политиците в двете страни са против участието на "обикновени интелектуалци, спортисти и други личности" в политиката на сближаване, "заради политическите си интереси". 
						"Днес имаме няколко турски играчи в гръцки клубове, като например Тюмер Метин, който игра за "Керкира" и "Лариса" в Гърция, както и Ерол Бюлют и Кендар Ючар за "ОФИ", но турските медии никога не отразяват постиженията им", казва той пред SETimes.

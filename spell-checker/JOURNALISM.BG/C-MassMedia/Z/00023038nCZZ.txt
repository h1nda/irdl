Дипломатически дневник: Турция и Гърция искат да подобрят отношенията си
					26/06/2007
					Двустранните отношения, Кипър и перспективите на Турция за членство в ЕС бяха сред основните теми на разговорите между премиерите на Гърция и Турция. Още в дипломатическите новини: Вашингтон избра първия си посланик в Черна гора.
					 
						
Гръцкият премиер Костас Караманлис (вдясно) и турският премиер Реджеп Тайип Ердоган се срещнаха в понеделник (25 юни). [Гети Имиджис]
						На черноморската регионална среща на върха в Истанбул гръцкият премиер Костас Караманлис се срещна с турския премиер Реджеп Тайип Ердоган, като двамата обещаха да работят за пълно нормализиране на двустранните отношения. Караманлис е казал на Ердоган, че Гърция подкрепя кандидатурата на Турция за интеграция в ЕС, но е добавил, че тази подкрепа зависи от това дали Турция спазва принципите на ЕС. Двамата са обсъдили и кипърския въпрос. Ердоган каза, че двамата лидери смятат, че е необходимо "цялостно, справедливо и устойчиво решение". 
						*** 
						Очаква се дипломатът от кариерата Родерик У. Мур да бъде първият посланик на САЩ в Черна гора, съобщи Марша E. Барнс, шарже д'афер в посолството на САЩ в Подгорица, в понеделник (25 юни). Барнс разговаря и с черногорския външен министър Милан Рочен, с когото обсъди възможностите за разширяване на двустранните връзки. 
						*** 
						Украинският външен министър Арсений Яценюк се срещна с албанския си колега Лулзим Баша в понеделник (25 юни), по време на черноморската среща на върха. Двамата са обсъдили двустранните отношения, засиления политически диалог и икономическите връзки. 
						*** 
						Председателят на председателството на Босна и Херцеговина (BiH) Небойша Радманович и членовете на председателството Желко Комшич и Харис Силайджич започнаха двудневно посещение в Йордания, където бяха приети от крал Абдула II бин Хюсеин и кралица Рания ал Абдула. В центъра на разговорите бяха двустранните отношения, както и регионални въпроси от Близкия изток и Балканите. Двете страни са се договорили за засилване на сътрудничеството в борбата с тероризма, организираната престъпност и незаконната миграция. 
						*** 
						
						Гръцкият президент Каролос Папуляс се срещна с емира на Катар шейх Хамад бин Халифа на 20 юни. Двамата са обсъдили въпроси на енергетиката, въздушния транспорт и инвестициите, туризма и корабоплаването. Споразумения за сътрудничество бяха подписани между Инвестиционната агенция на Катар и Гръцкия център за инвестиции, както и между Катарската търговско-индустриална камара и Атинската търговско-индустриална камара. 
						*** 
						Премиерът на Малайзия Датук Сери Абдула Ахмад Бадави пристигна в четвъртък (21 юни) на двудневно официално посещение в Босна и Херцеговина, където се срещна с колегата си Никола Спирич. Двете страни подписаха споразумение за икономическо сътрудничество. 
						
						(Различни източници -- 19/06/07-26/06/07)

Рохан започва мисия за установяване на фактите в Прищина и Белград
					06/07/2006
					В очакване на следващия кръг от преговорите този месец, посветени на защитата на културното и религиозно наследство, заместник специалният пратеник на ООН Алберт Рохан прави опит за помиряване на позициите на Белград и Прищина по този и други въпроси.
					От Блерта Фоничи за Southeast European Times от Прищина – 06/07/06
 
					 
						
Алберт Рохан, заместник на специалния пратеник на ООН за процеса по определяне на статута на Косово, се срещна с косовския президент Фатмир Сейдиу в Прищина в четвъртък (6 юли). [Лаура Хасани]
						Заместник специалният пратеник на ООН Алберт Рохан пристигна в Косово в сряда (5 юли) за обсъждане на седмия кръг от преговорите между Белград и Прищина, който ще бъде посветен на културното и религиозното наследство. 
						Следващият кръг бе първоначално насрочен да се проведе във Виена на 11 юли, но бе отложен по искане на Белград. 
						В сряда Рохан посети няколко сръбски села в Косово, както и манастира в Дечани, където разговаря с жители и със сръбски православни религиозни лидери. 
						Обиколката бе част от усилията на специалния пратеник да помири позициите на Белград и Прищина относно защитените зони около културните и религиозни паметници, създаването на сръбски общини и други въпроси. Той носи със себе си 12 карти, очертаващи евентуалните защитени зони. 
						Двете страни имат съгласие по основните принципи, засягащи защитата на културното и религиозното наследство, макар и да продължават да се разминават по много подробности, включително кой ще има правомощия. Относно по-широкия въпрос за децентрализацията позициите остават раздалечени. Сръбската делегация призовава за създаване на многобройни автономни общини, свързани помежду си и с Белград, докато Прищина се противопоставя на опитите за "разделение" по етническите граници. 
						"Те няма да подписват споразумения по въпросите за културното и религиозното наследство и процеса на децентрализация, но ние ще се постараем да сближим позициите на двете страни," каза Рохан 
						Той призова също така косовските лидери да засилят действията си за изпълнение на установените от ООН стандарти. "Два стандарта -- свободата на придвижване и трайното завръщане на бежанците -- са най-важните. Но тепърва трябва да видим повече усилия по тези въпроси," каза той. 
						Посещението на Рохан предхожда консултациите между специалния пратеник на ООН Марти Ахтисаари и Съвета за сигурност в средата на юли, когато се очаква той да призове делегациите на етническите албанци и на сърбите да обсъдят бъдещия статут на Косово по-късно този месец. 
						Макар че юридически е все още част от Сърбия, Косово е под управлението на ООН от 1999 г., когато въздушната кампания на НАТО принуди сръбските войски да се изтеглят от провинцията. В голямото си мнозинство етническото албанско население подкрепя независимостта, докато Белград се старае да запази някаква форма на суверенитет. 
						Американският посланик в Белград Майкъл Полт заяви тази седмица, че независимостта е "един от възможните изходи" и че Сърбия няма да промени гледището на международната общност, повтаряйки, че това е неприемливо. И двете страни трябва да направят отстъпки, каза той, като отново повтори становището на Вашингтон, че решение трябва да бъде постигнато до края на годината. 
						Нито Белград, нито Прищина ще могат да постигнат всичко, което искат, каза Полт.

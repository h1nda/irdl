Възход и падение на страните от ЮИЕ в класацията за конкурентоспособност на СИФ 
					13/09/2010
					Ежегодната класация за икономическа конкурентоспособност на Световния икономически форум представя смесена картина в Югоизточна Европа.
					(Ройтерс, Айриш Екзаминър, Balkans.com, Emportal - 10/09/10; Световен икономически форум, Блумбърг, АП, АФП, Уошингтън Поуст, Си Ен Ен, Суисинфо, Гласът на Америка, АНА-МПА, Агенция София Нюз - 09/09/10)
 
					 
						
СИФ публикува ежегодната си класация на най-конкурентоспособните икономики в света. [Гети Имиджис] 
						Тежката криза с дълга и дефицита в Гърция е влошила още повече нейната конкурентоспособност, според годишното проучване на Световния икономически форум (СИФ) на най-конкурентоспособните икономики, публикувано в четвъртък (9 септември). Страната слезе с 12 места надолу, до 83-о място, в Доклада за световната конкурентоспособност за 2010-2011 г. на групата със седалище в Женева. Гърция изостава от другите 26 страни, членки на ЕС. 
						Тазгодишното проучване обхваща рекорден брой от 139 икономики, включително страните от Югоизточна Европа, с изключение на Косово. На всяка е даден рейтинг въз основа на широк диапазон от фактори за конкурентоспособност, групирани в 12 стълба. Те включват: институции, инфраструктура, макроикономическа среда, здравеопазване и основно образование, висше образование и обучение, ефективност на стоковия пазар, ефективност на трудовия пазар, развитие на финансовия пазар, технологична готовност, размер на пазара, степен на развитие на бизнеса и иновативност. 
						Докладът също така отразява социологическо проучване сред повече от 13 500 бизнес лидери в изследваните страни. 
						Швейцария остава най-конкурентоспособната икономика в света за втора поредна година, посочва СИФ. Швеция, Сингапур и Съединените щати я следват, докато Бурунди, Ангола и Чад са на дъното на Индекса за глобалната конкурентоспособност (ИГК) на изследването. 
						 "Швейцария запазва позицията си на първо място, която се характеризира с отличен капацитет за иновации и много усъвършенствана бизнес култура," се казва в доклада, чийто съавтор е главният консултант Хавиер Сала-и-Мартин от Колумбийския университет в Ню Йорк. 
						Освен Гърция, други четири държави от ЮИЕ -- Хърватия, Кипър, Румъния и Сърбия -- са получили по-нисък рейтинг от миналата година, докато други пет, начело с Черна гора, са подобрили позициите си. Турция, която се бе издигнала до 61-о място в предишния ИГК, бе единствената сред страните от региона, която е запазила позицията си. 
						"Гърция се представя много слабо през 2010 г. заради тежкото влошаване на макроикономическата й среда, в допълнение към особено слабото й институционално устройство и ниската пазарна ефективност," пише еврокомисарят по въпросите на конкуренцията Хоакин Алмуния в доклада на СИФ като негов гост-автор. 
						Анкетираните бизнес лидери посочват неефективната държавна бюрокрация, корупцията, ограничителните трудови разпоредби, политическата нестабилност и данъчните правила като петте най-проблематични фактора за извършването на търговска дейност в Гърция, смята групата със седалище в Женева. 
						Румъния и Сърбия са паднали с по три места, съответно на 67-о и 96-о място в тазгодишното изследване. Хърватия е слязла с пет места надолу, на 77-о, а Кипър е класиран на 40-о, в сравнение с 34-о в доклада на СИФ за 2009 г. 
						Черна гора се класира единствена от страните от ЮИЕ в групата на 50-те най-конкурентоспособни икономики в света, след като скочи с 13 места нагоре, на 49-о в новия ИГК. Нейното по-добро класиране тази година е отражение на по-високите оценки, които е получила по десет от 12-те стълба на конкурентоспособност. Единствените два, в които се е представила по-зле, са развитието на финансовия пазар и размерът на пазара. 
						Петте най-проблематични фактора за извършване на дейност в Черна гора по мнението на бизнес лидерите са: недостатъчната инфраструктура, достъпът до финансиране, неефективната държавна бюрокрация, недостатъчно образованата работна сила и корупцията. 
						 България и Македония, които се изкачиха с по пет места нагоре, заеха съответно 71-о и 79-о място, докато Албания се е изкачила с осем места до 88-о. Макар и скочила от 109-о на 102-о място тази година, Босна и Херцеговина (БиХ) остава на опашката по конкурентоспособност в региона. 
						 Бизнес лидерите посочиха "достъпа до финансиране" като най-проблематичният фактор за извършване на дейност в БиХ. Другите четири в списъка на първите пет бяха: данъчните ставки, неефективната държавна бюрокрация, корупцията и данъчните разпоредби. 
						Сала-и-Мартин призова лидерите да не забравят факторите, които са от съществено значение за дългосрочния растеж и развитие, докато се опитват да се справят с проблемите, предизвикани от глобалната криза. 
						"На фона на опасенията за перспективите на глобалната икономика авторите на политики не трябва да изгубват от поглед основните фактори за дългосрочна конкурентоспособност заради краткосрочните предизвикателства," каза той. "За да останат икономиките конкурентоспособни, те трябва да си осигурят наличието на онези фактори, които движат усъвършенстването на производителността, основа на тяхното настоящо и бъдещо благоденствие."

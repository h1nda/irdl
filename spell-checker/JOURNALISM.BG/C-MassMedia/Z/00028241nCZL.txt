Сърбия, ЕС и ООН обсъждаха рамката на ЮЛЕКС
					31/10/2008
					 
						БРЮКСЕЛ, Белгия – Водят се разговори между Сърбия, ЕС и ООН относно разполагането на мисията ЮЛЕКС в Косово, е заявил високопоставен представител на ЕС, цитиран от медиите в четвъртък (30 октомври). Все още не е ясно дали преговорите ще завършат с компромис, даващ зелена светлина за разполагането на 2 000 полицаи, съдии и прокурори от мисията ЮЛЕКС до 7 ноември, когато е насрочено да бъде свикан Съветът за сигурност на ООН. Целта на мисията на ЕС ще бъде да прилага върховенството на закона на територията на Косово, включително в населените предимно със сърби райони.
						Други новини – В четвъртък в село Сухадол, недалеч от разделения град Митровица, Северно Косово, имаше сблъсъци между етнически албански и сръбски младежи. Наложи се редът да бъде възстановен от полицията и КФОР. Сблъсъците очевидно са пламнали, когато сърби са се опитали да спрат възстановяването на албански дом. (Коха Диторе, Експрес, Зери - 31/10/08; Бета, Б92, Кирилица, РТК, Кохавижън, Ройтерс - 30/10/08)

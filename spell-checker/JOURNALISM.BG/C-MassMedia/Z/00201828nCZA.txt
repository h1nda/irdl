Балканските страни работят за събирането на частно притежавани оръжия и боеприпаси
					05/09/2011
					Балканите продължават да бъдат място, където в много домове се съхраняват оръжия въпреки продължаващите усилия за обезоръжаване на обществото. 
					От Линда Карадаку за Southeast European Times в Прищина - 05/09/11
 
					 
						
Служителят от Министерството на вътрешните работи на Албания Чавит Шала казва, че "Колкото повече оръжия се съберат, толкова по-добри ще бъдат параметрите на сигурността на гражданите." [Ройтерс]
						Изненадваща е статистиката за притежаваните оръжия в целия регион, а последиците могат да бъдат смъртоносни. Само в Албания например според преценката на анализатора Йонуз Кола от това лято от 6% до 9% от населението държат оръжие в домовете си. Стават десетки инциденти с престрелки, включително и с деветгодишното дете в Шкодра, което умря в ръцете на 11-годишното си братче на 18 юли. 
						Чавит Шала, експерт в Министерството на вътрешните работи на Албания отбелязва, че през 1997 г. значително количество оръжия се е озовало в ръцете на цивилни лица, което е увиличило престъпността: "От домашното насилие до организираната престъпност", каза той за SETimes. 
						Центърът за Югоизточна и Източна Европа за контрол на малки оръжия и леки въоръжения (СИИСАК) насочва усилията си за увеличаване на националния и регионален капацитет за контрол и намаляване на разпространението и злоупотребата с малки оржия и леки въоръжения. 
						Ива Савич, служител в офиса на СИИСАК в Белград каза за SETimes, че "Демилитаризирането все още се смята за важна задача, която трябва да се реши напълно от правителствата в региона." 
						Тя признава, че днес на СИИСАК му липсват надеждни и пълни данни за точния брой на незаконните оръжия в различните страни. Но в проучване на СИИСАК от 2007 г. се прави заключението, че "в Западните Балкани с население от 19,6 милиона души има почти 4 280 000 оръжия в ръцете на цивилни лица." 
						В Косово всекидневникът "Коха Дитора" цитира проучване на ПРООН. То установило, че от 400 000 оръжия, притежавани от цивилни лица, 330 000 са незаконни. 
						Мимоза Шахини, виден психолог от Косово каза за SETimes, че "Свободният достъп до оръжия преставлява постоянна опасност не само за физическата безопасност на децата... но също играе роля за социалното и морално съзряване на едно дете. Използването на оръжия "увеличава нивото на престъпност особено сред младите хора" и им осигурява средство за самоубийство. Тези, които стават свидетели на насилие с оръжие, добавя тя, "страдат от посттравматично стресово разстройство". 
						Савич казва, че правителствата в региона са решени да се справят с проблема за незаконно притежаваните оръжия. Тя отбелязва, че Вътрешното министерство на Хърватия е започнало национална кампания за изостряне на бдителността и за събиране на оръжия под мотото "По-малко оръжия, по-малко трагедии". Подобни програми, казва Савич, "би трябвало да помогнат за промяна на сегашната оръжейна култура в региона, да стимулират доброволното връщане на незаконно оръжие и да потиснат желанието за придобиването им в бъдеще". 
						Тя добавя, че от 2007 г. насам хърватското правителство е успяло да събере 58 818 малки оръжия и взривни устройства, почти два милиона боеприпаси и почти 2 тона експлозиви от домове на цивилни лица. Подобна кампания вероятно ще започне и в Сърбия след няколко месеца, каза тя за SETimes. 
						Освен това както в Сърбия, така и в Хърватия продължават кампании за унищожаване на Малките оръжия и леки въоръжения (МОЛВ). С помощта на СИИСАК и ЕС, Вътрешното министерство на Сърбия унищожи 28 285 излишни и конфискувани оръжия през 2010 г. и приблизително 27 000 през 2009 г. 
						Вътрешното министерство на Хърватия започна кампанията си тази година. "Досега 30 000 оръжия са определени за унищожение, като 7 000 вече са унищожени", каза Савич. 
						За да се предотврати по-нататъшното разпространение, някои правителства в региона предприемат допълнителни мерки за сигурността на местата за съхранение на оръжия. Понастоящем СИИСАК помага на правителствата на Хърватия и на Босна и Херцеговина да засилят сигурността в складовете си за МАЛВ. 
						През май например възстановяването на склада за съхранение на боеприпаси "Тарас" в Черна гора бе завършен с помощта на СИИСАК и ЕС. 
						Трябва да се обмисли и още една възможност, казва Савич, "В този регион на минали конфликти, по-строгото прилагане на съществуващите закони в случаи на притежание на незаконно оръжие значително би подпомогнанло усилията за събирането на такива оръжия."

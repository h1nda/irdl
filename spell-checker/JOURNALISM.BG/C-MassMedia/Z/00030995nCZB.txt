Грегориан: лошата реторика пречи на закриването на СВП
					20/07/2009
					В ексклузивно интервю за Southeast European Times, главният заместник-върховен представител в Босна и Херцеговина Рафи Грегориан споделя възгледите си за сегашната политическа ситуация в БиХ. 
					От Антонио Пърленда за Southeast European Times в Сараево – 20/07/09
 
					 
						
Главният заместник-върховен представител Рафи Грегориан. [СВП]
						Босна и Херцеговина (БиХ), потенциален кандидат за присъединяване към ЕС, се присъедини към програмата "Партньорство за мир" на НАТО в края на 2006 г. и бе поканена да започне Интензивeн диалог за членството си миналата година. 
						"Босна и Херцеговина е сега далеч по-сигурна. Продължава да се развива гражданската сфера. Съюзниците на НАТО са ангажирани да помогнат на Босна и Херцеговина да продължи да се развива, да просперира и да напредва към евроатлантическите стандарти", се казва в анализ на НАТО миналия март. 
						Въпреки напредъка, балканската страна все още трябва да извърви дълъг път, преди да се присъедини към НАТО и ЕС. Заместник-върховният представител в БиХ Рафи Грегориан бе назначен да помогне на БиХ да измине този път - работа, която Грегориан се надява да бъде излишна един ден. 
						"Поради изявления от страна на ръководството на Република Сръбска (РС) Съветът за прилагане на мира (СПМ) не успя... да вземе решение за закриването на Службата на върховния представител (СВП)", заяви Грегориан в ексклузивно интервю за Southeast European Times. 
						Ще бъде необходима много упорита работа в продължение на години, но БиХ ще се присъедини към НАТО и ЕС, казва той. 
						Грегориан има докторска степен по Международни отношения и стратегически изследвания в университета "Джон Хопкинс" през 1998 г., магистратура по военни изследвания в Кингс Колидж, Лондонски университет през 1989 г. и бакалавърска степен от Университета на Пенсилвания през 1986 г. Той е офицер от резерва на военноморския флот на САЩ и служи на активна служба в Косово, Босна и Херцеговина и в щаба на Пентагона. 
						
Решението за закриването на СВП може да бъде взето само от Съвета за прилагане на мира. [СВП]
						
						Southeast European Times: Какво е мнението ви за официалното посещение на сръбския президент Борис Тадич в РС и изявлението му, че "всеки, който желае стабилност на Западните Балкани иска да избегне ситуации, в които законни решения на представители на народа се анулират"? 
						
						Рафи Грегориан: Смятам, че президентът Тадич се опитва да помогне за предотвратяването на прекалено емоционалната реакция на РС и че личните му послания съответстваха на това намерение. За съжаление някои от обществените му послания предават съвсем различно намерение. Но тъй като заключенията на Националното събрание на РС са антидейтънски и противоконституционни, коментарите му са неприложими към въпросния проблем. 
						
						SETimes: Как виждате ролята на СВП в извеждането от задънената улица на конституционната реформа в БиХ и как преценявате успеха си в тази насока досега? 
						
						Грегориан: Знам, че ЕС и Съединените щати са ангажирани с оказване на помощ на БиХ в процеса на актуализиране на конституцията й за увеличаване на стабилността, функционалността и улесняване на присъединяването на страната към ЕС и НАТО. Конституционните промени не са сред [изискванията] за закриване на СВП, макар че [службата] има интерес да се увери, че всички промени съответстват на Дейтънското мирно споразумение. Улесняването на конституционните промени обаче е част от мандата на Специалния представител на ЕС (СПЕС) и именно чрез този механизъм може да се очаква, че ЕС ще участва в решаването на този въпрос. 
						Това, което международната общност иска да види е по-ефективна и по-добре функционираща БиХ, способна да изпълни задълженията си като пълноправна членка на ЕС и НАТО. Ако БиХ стане членка на Съвета за сигурност на ООН през януари, това може да помогне за демонстриране на необходимите промени за подобряване на вземането на решения в областта на външната политика и отбраната, което на свой ред може да помогне за перспективите на БиХ за членство в ЕС и НАТО в бъдеще. 
						
						SETimes: При наличието на планове за закриването на СВП до края на годината, как смятате, че това ще повлияе на политическата ситуация в страната? 
						
						Грегориан: Решението за закриване на СВП и преминаване към СПЕС може да се вземе само от Съвета за прилагане на мира (СПМ) след осъществяване на петте цели и двете условия. Едно от условията е оценяването на политическата ситуация в страната. Изявленията на някои политици, които дестабилизират ситуацията, не помагат много в това отношение. Парадоксалното е, че някои от най-силните привърженици на закриването на СВП, най-често са онези, които създават напрежение в политическата атмосфера. 
						
Изявленията на премиера на РС Милорад Додик заплашиха да разстроят политическата сцена в БиХ. [Гети Имиджис]
						Поради изявления на лидерите на РС СПМ не е успял през последните три години да вземе решение за закриването на СВП. Заплашителният тон за т.н. "План Б" очевидно няма да допринесе за изпълнението на второто условие. Във всеки случай закриването на СВП не означава край на ангажиментите на международната общност в БиХ. Напротив, това ще означава засилена ангажираност на ЕС и на всичките й институции. 
						
						SETimes: Председателят на СДА Сюлейман Тихич публично разкритикува реакцията на международната общност да не се санкционират антидейтънските действия на РС и злонамерената реторика на премиера на РС Милорад Додик. Как реагирате на неговите твърдения? 
						
						Грегориан: Заключенията на Националаното събрание на РС бяха антидейтънски и противоконституционни и СВП ги анулира, когато официални представители на РС дадоха ясно да се разбере, че те нямат никакво намерение да поправят грешката си. Реториката на господин Додик е неприемлива и в крайна сметка ще се обърне срещу самия него. 
						Както СПМ неколкократно подчертава, международната общност запазва всички инструменти, необходими за гарантирането на спазването на Дейтънското мирно споразумение. Това означава, че освен пълномощията, дадени на ВП и на ЮФОР "на място" в БиХ, различни международни организации и национални правителства също имат пълномощия и разполагат с мерки, които могат да бъдат приложени за гарантиране на мира. 
						
						SETimes: Кое е най-важното послание, които искате да предадете на хората в БиХ? 
						
						Грегориан: Вие ЩЕ се присъедините към НАТО и към ЕС. Необходима е много упорита работа в продължение на години, но накрая усилията ви ще бъдат възнаградени. Сегашната политическа ситуация може и да е лоша, но както беше много по-добра преди три години, тя също може отново да се подобри, най-вероятно след следващите избори. Затова, не губете надежда!

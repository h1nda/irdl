Членките на еврозоната призоваха Гърция да съкрати разходите и да увеличи данъците
					16/02/2010
					 
						БРЮКСЕЛ, Белгия -- В понеделник (15 Февруари) министрите на финансите на 16-те страни, членки на еврозоната, призоваха Гърция да намали още разходите си и да увеличи данъците, като в противен случай е заплашена от възможни санкции следващия месец. Атина трябва да представи на Европейската комисия доклад за напредъка до средата на март, за да може блокът да направи оценка на действията на правителството и тяхното отражение върху бюджета. Председателят на групата на страните от еврозоната Жан-Клод Юнкер отказа да даде информация за конкретните мерки, които могат да бъдат предприети от членките в еврозоната, за да помогнат на Гърция. Гръцкият министър-председател настоява, че Гърция търси от ЕС само политическа подкрепа, а не икономическа помощ. Срещата продължава и във вторник в разширен формат и включва министрите на финансите на всички страни, членки на ЕС. 
						Също във вторник гръцките митнически служители и служителите във финансовото министерство започнаха тридневна стачка в Атина в знак на протест срещу планираните замразявания на заплатите и намаляване на премиите. Протестиращите твърдят, че тези мерки ще отрежат между 300 и 700 евро от техните месечни заплати. Очаква се стачката да се отрази на трансграничната търговия и по-специално на доставките на горива. Ще се разрешава износът или вносът в страната само на бързоразвалящи се стоки и лекарства. (Нафтемборики, АП, Експрес, Етнос, Та Неа, Елефтеротипия - 16/02/10; AP - 15/02/10)

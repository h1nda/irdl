Ахтисаари каза, че присъствието на КФОР е много важно за процеса на определяне на статута на Косово
					18/05/2006
					 
						БРЮКСЕЛ, Белгия -- Специалният пратеник на ООН за преговорите за статута на Косово Марти Ахтисаари каза, че присъствието на частите на КФОР в провинцията е много важно за провеждащия се процес на определяне на бъдещия статут. По време на посещение в щаба на НАТО в Брюксел в сряда (17 май) Ахтисаари се срещна с генералния секретар на НАТО Яп де Хоп Схефер и с членовете на Северноатлантическия съвет. Ахтисаари каза, че всички са признали необходимостта от продължаване на присъствието на НАТО и осигуряване на защита за малцинствата и културните и религиозни обекти в Косово независимо от бъдещия изход от преговорите за статута. 
						Други новини -- Заместникът на Ахтисаари, Алберт Рохан, посети Белград в сряда, за да разговаря със сръбския преговарящ екип по въпросите на децентрализацията и възможните начини за постигане на компромис. Рохан ще бъде в Прищина в четвъртък за среща с членове на делегацията на Косово. (Уеб сайт на НАТО, Танюг, РТС - 17/05/06)

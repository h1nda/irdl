Сръбските демократи отбелязаха 4-ата годишнина от атентата срещу Джинджич
					12/03/2007
					Зоран Джинджич, сръбкият премиер реформатор, който се бори за превръщането на страната си в модерна европейска държава, бе застрелян на 12 март 2003 г. -- акт, който шокира света. 
					(Блиц, Бета, Б92 -- 11/03/07 - 12/03/07)
 
					 
						
Жена полага цветя на гроба на убития сръбски премиер Зоран Джинджич в гробището "Ново Гробле" в Белград. [Гети Имиджис]
						Сръбските демократични сили почетоха в понеделник (12 март) паметта на покойния премиер и лидер на Демократическата партия (ДП) Зоран Джинджич, който бе убит преди четири години. 
						Като прозападен реформатор, изиграл ключова роля в свалянето на Слободан Милошевич и предаването му на Трибунала за военни престъпления в Хага, Джинджич оглави първото некомунистическо правителство в Сърбия през януари 2001 г. Мандатът му завърши преждевременно на 12 март 2003 г., когато той бе застрелян пред главната сграда на правителството в Белград от националисти, подкрепящи стария режим. Те бяха разгневени от действията на Джинджич за екстрадиране на военнопрестъпници в Хага и инициативата му за разбиване на организираната престъпност. 
						Членове на ДП, която сега се оглавява от Борис Тадич, посетиха гроба на Джинджич, за да отбележат мрачната годишнина. Партията проведе също така конкурс за реч на тема "Ако се провалим днес, можем да виним само себе си", предаде Радио Б92. 
						Драголюб Мичунович, високопоставен член на ДП, определян като политически наставник на Джинджич, каза, че Джинджич се е научил да цени времето, когато е ставало дума за вземане на решения. 
						"В една бавна и мудна страна, като Сърбия, бе особено трудно да се промени понятието за време," е казал пред радио Б92 Мичунович. "Ето защо Джинджич се опита да състави правителство от млади хора, обогатили се с опит на Запад, които също се бяха научили да ценят времето. Мисля, че виждането на Джинджич за духа на Сърбия е все още далеч от нашето политическо и социално устройство." 
						Бивши членове на кабинета на Джинджич положиха венци на мястото, където той бе убит преди четири години, като по-рано през деня това сториха премиерът на отиващото си сръбско правителство Воислав Кощуница и неговите министри. 
						Атентатът предизвика вълна от шок и ужас както в Сърбия, така и извън страната, и бе осъден от правителствата по целия свят. 
						След атентата сръбското правителство излезе с декларация, в която обвини белградската организирана престъпна група, известна като "Земунския клан", за убийството на Джинджич, определяйки го като опит за "възпрепятстване на борбата срещу организираната престъпност". Веднага бе обявено извънредно положение и в продължение на 45-дневната полицейска акция срещу организираната престъпност бяха арестувани стотици лица. 
						Съдебният процес срещу предполагаемите виновници и организатори на атентата срещу Джинджич бе открит през декември 2003 г. и продължава и досега. Някои от основните заподозрени са Милорад Улемек-Легионера, оглавявал по рано специалния отряд на сръбската полиция, известен като "Червените барети", който участва в сраженията по време на балканските конфликти, както и Деян Миленкович-Бъгзи, високопоставен член на "Земунския клан". 
						"Ако някои си мислят, че законът и реформите могат да бъдат спрени чрез моето елиминиране, те силно се заблуждават," бе казал Джинджич седмици, преди да бъде убит, след друг опит за покушение срещу живота му, в който се смята, че е участвал Миленкович. 
						Сръбските медии цитираха вдовицата на Джинджич, Ружица, която в понеделник изрази надежда, че убийците на съпруга й ще получат най-суровите предвидени от закона наказания.

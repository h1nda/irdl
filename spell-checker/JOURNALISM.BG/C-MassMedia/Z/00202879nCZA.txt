Обвиненията срещу Джуканович могат да повлияят на кандидатурата за членство в ЕС
					07/06/2012
					Големият брой нарушения в притежаваната от Джуканович "Първа банка" показват сериозния проблем на Черна гора с корупцията.
					От Дражен Ремикович за Southeast European Times от Подгорица -- 07/06/12
 
					 
						
Бившият министър-председател на Черна гора Мило Джуканович е разследван по обвинения в корупция. [Ройтерс]
						Въпреки неотдавнашната поредица от доклади за корупция в черногорската "Първа банка", която е семейният бизнес на бившия министър-председател Мило Джуканович, граждани и анализатори казват, че не изпитват притеснения, че скандалът може да повлияе на кандидатурата на страната за членство в ЕС. 
						Разследване на Би Би Си и на Проекта за докладване на организирани престъпления и корупция (ПДОПК) разкри голям брой нарушения и случаи на корупция на високо ниво в банката, която е най-голямата в страната, пораждайки съмнение относно пътя на балканската държава към ЕС. 
						Миранда Петручич, журналистка, работеща в Сараево, която води разследването, заяви, че документацията е събирана в продължение на шест месеца. 
						"Беше изключително трудно да стигнем до документите и разпитите, тъй като много хора избягват да говорят публично. Същественото в случая е, че "Първа банка", която е семейният бизнес на Джуканович, е подозрителна и че голям брой кредити и заеми не са отпускани в съответствие с установената банкова политика. Одитът на централната банка на Черна гора потвърди това", каза Петручич за SETimes. 
						Тя добави, че прокурорите трябва да свършат много работа, ако Черна гора иска да върви към Европа. Анализатори и граждани са съгласни, че пътят на Черна гора към ЕС не трябва да бъде поставян под съмнение заради корупция в правителството. 
						Според обвиненията най-големите заеми от "Първа банка" са били отпускани на групировки и лица, свързани с Джуканович, председател на управляващата Демократична партия на социалистите (ДПС), която е на власт от 22 години. Сред тях са били компании, свързани със Станко Суботич, който е обвинен от италианския отдел за борба с мафията, и Дарко Шарич, осъден за контрабанда на наркотици, който в момента се издирва. 
						В своето разследване Би Би Си отбелязва, че Джуканович е бил разследван от италианския отдел за борба с мафията и е бил обвинен в контрабанда на цигари в Черна гора на стойност повече от един милиард долара. Тези обвинения в крайна сметка бяха свалени през 2009 г., защото като държавен глава Джуканович се ползваше с дипломатически имунитет. 
						Миодраг Вукович, заместник-председател на ДПС, заяви, че подобни оценки няма да забавят пътя на Черна гора към ЕС. 
						"Статия или анализ във вестник не могат да прекратят връзката между Черна гора и ЕС. Корупцията на високо ниво е проблем за цяла Югоизточна Европа. Ще се борим да изпълним всички задължения, които Европейската комисия (ЕК) е определила като приоритет. Властите в Брюксел многократно поздравяваха Черна гора за напредъка и управляващата партия очаква положителен завършек на преговорите с ЕС", заяви Вукович за SETimes. 
						На 23 май ЕК даде зелена светлина предприсъединителните преговори да продължат следващия месец, но предупреди, че "корупцията все още е въпрос, пораждащ сериозна загриженост". 
						ЕК потвърди, че ще продължи да наблюдава напредъка на страната с приближаването на нейното присъединяване. 
						"От съответните черногорски власти зависи да разследват изцяло всички сериозни обвинения и да предприемат съответните правни действия. Комисията не може да се намесва в отделни случаи, но следи внимателно дали се прилагат правилно инструментите за ефективно съдебно преследване и борба с корупцията на високо ниво и дали те се използват ефективно", каза за SETimes Анка Падурару, пресаташе на ЕК. 
						Милан Попович, професор във Факултета по политология в Подгорица, каза, че докладите са пълни с доказателства, които хвърлят нова светлина върху политическата ситуация в Черна гора. 
						"Не смятам обаче, че Черна гора трябва да бъде спирана по пътя й към ЕС. Защо гражданите трябва да плащат цената за грешките на малка група хора, които са на власт повече от две десетилетия? Държавите, които издават докладите и предупрежденията, трябва да помогнат на Черна гора да реши тези проблеми", каза Попович за SETimes. 
						Горан Болковац, на 34 г., инженер от Подгорица, каза за SETimes, че разследването на Би Би Си и ПДОПК е доказателство, че корупцията в Черна гора е сериозен проблем. 
						"Когато има толкова много случаи на корупция на високо ниво, можете само да си представите какво се случва на по-ниските нива. Смятам, че ще отнеме десетилетия да се спре корупцията, и Западът трябва да помогне", каза Болковац. 
					
				
			
					 
					
 
 

Гърция се подготвя за Лятната олимпиада
16/02/2004
Два месеца преди официалния старт подготовката на Лятната олимпиада излиза на финалната права.
От Джордж Анагностопулос за Southeast European Times в Атина - 16/02/04
 
 
Изграждането на олимпийските обекти ще завърши до края на март. [Ник Апостолопулос]
На 25 март в Олимпия, святото средище на Игрите в древна Гърция, ще се проведе първата олимпийска проява за годината. Това ще бъде церемонията по запалване на олимпийския огън, първостепенният символ на олимпийския идеал: благородно съревнование, приятелство и мирно съвместно съществуване.
Датата съвпада с гръцкия Ден на независимостта и със 108-та годишнина от възстановяване на Олимпийските игри през 1896 г. В рамките на седем дни факелът ще бъде предаван през целия Пелопонес до Общоатинския стадион. На 4 юни ще започне световната факелна щафета. Тя ще продължи 78 дни с участие на повече от 3 600 факлоносци, които ще изминат 78 000 км. За пръв път факелът ще премине през Африка и Латинска Америка.
Друга ключова дата в календара на Организационния комитет е 31 май, когато ще се отбележи краят на строителните работи. След огромното внимание на медиите към въпроса, дали много от обектите ще бъдат приключени в срок, превърнал се и в част от политическия дебат, сега изглежда, че всички основни обекти ще бъдат завършени предсрочно. Единствената задача, която все още не е изпълнена, е полагането на проектирания от испанския архитект Сантяго Калатрава покрив от стъкло и желязо върху Олимпийския стадион.
Всички пътно-транспортни проекти в Атина трябва да се изградят до 1 юни. Основните булеварди в Атика ще допринесат за облекчаване на трафика. Подземната железница, трамвайните линии и разширеното метро ще осигурят основните възможности за придвижване из града без превозно средство.
Повече от 26 спортни прояви ще се проведат през първите два летни месеца, започвайки с баскетболен турнир на 6 юни. Организационният комитет ще бъде в повишена готовност, така че ръководителите, служителите и доброволците да изпробват уменията си при реално провеждани спортни прояви. Това ще бъде първото пробно изпитание на новата система за сигурност ТЕТРА.
Олимпийските игри ще се открият официално на 13 август с внушителна церемония с участието на над 8 000 изпълнители. Около 70 000 зрители ще имат възможност да проследят събитието наживо, а повече от четири милиарда по целия свят ще го наблюдават по телевизията. Олимпийските игри ще завършат на 29 август с не по-малко пищна заключителна церемония.
Накрая Атина ще бъде домакин на "Паралелните" олимпийски игри през септември с участието на повече от 4 000 спортисти от 125 държави. Дванадесетдневната проява ще продължи от 17 до 28 септември.

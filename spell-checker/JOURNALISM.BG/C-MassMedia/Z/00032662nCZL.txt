В МС бяха представени още аргументи по делото за независимостта на Косово
					09/12/2009
					 
						ХАГА, Холандия -- Във вторник (8 декември), през втората седмица от заседанията в Международния съд (МС) по законността на обявяването на независимост на Косово от Сърбия през 2008 г., своите аргументи представиха САЩ, Русия, Испания и Финландия.
						Испания е единствената западна държава, която се противопоставя на независимостта на Косово с твърдението, че декларацията за независимост на Прищина не е подкрепена от никакъв съществуващ текст от международното право. Поради това, че Мадрид изглежда не желае да признае Косово, Прищина може да срещне трудности в официалните си отношения с ЕС и НАТО.
						Аргументите на Русия са сходни с тези на Испания, като страната настоява, че съдът трябва да отчете факта, че много подобни декларации са били обявявани за незаконни в миналото. "Северен Кипър е подобен пример", заяви руският посланик в Холандия Кирил Геворгян.
						В подкрепа на независимостта на Косово се изказа представителят на САЩ Харолд Хонджу Ко. "Нашият отговор е "да". Косово обяви независимост и спази международното право", каза той, добавяйки, че това е било политически акт, основаващ се на волята на народа.
						Финландия се присъедини към това мнение, заявявайки: "Хората определят съдбата на територията ... територията не определя съдбата на хората." (Коха Диторе, Лайм, Експрес, Би Би Си, Косова Сот - 09/12/09)

Албания и Хърватия имат добри шансове да се присъединят към НАТО; Македония продължава да зависи от спора за името
		11/03/2008
		Срещата миналата седмица между външните министри от НАТО потвърди, че Албания и Хърватия са на път да получат покани за членство в Алианса, докато кандидатурата на Македония продължава да бъде блокирана от Гърция.
		От Зоран Николовски за Southeast European Times от Скопие --11/03/08
 
		 
			
"Имаме един съюзник, Гърция, и един несъюзник, Македония. В НАТО се работи с консенсус,” обясни генералният секретар на НАТО Яп де Хоп Схефер. [Гети Имиджис]
			По-малко от три седмици преди срещата на върха на НАТО в Букурещ – посветена преди всичко на разширяването – се очаква Хърватия и Албания да получат покани за членство в Алианса. Перспективите на Македония обаче изглежда зависят от решаването на спора за името й с Гърция. Този сценарий бе потвърден на среща на министрите от страните, членки на НАТО, в четвъртък (6 март) в Брюксел. 
			Срещата не достигна до заключения, но някои страни – между които и Съединените щати, Холандия, Словения и Турция – признаха, че трите страни от т. нар. "Адриатическа харта" са изпълнили в голяма степен условията за членство. Външните министри заявиха обаче, че някои „въпроси трябва да се решат” преди двудневната среща на върха в Букурещ, която започва на 2 април. 
			Както се очакваше, Гърция подкрепи членството на Албания и Хърватия, но не на Македония „Що се отнася до Бившата югославска република Македония, подчертах пред нашите съюзници, че за съжаление политиката, следвана от правителството на нашата съседка ... не ни разрешава да заемем същата положителна позиция,” каза пред репортери след срещата външният министър на Гърция Дора Бакоянис. 
			Учредителният документ на НАТО предвижда Алиансът да взема решения с консенсус. В този случай това дава възможност на Гърция да налага вето върху решенията на другите членове. 
			"Имаме един съюзник, Гърция, и един несъюзник, Македония. В НАТО се работи с консенсус,” обясни генералният секретар на НАТО Яп де Хп Схефер 
			Резултатите от подготвителната среща бяха приветствани от Хърватия, а може би още по-радушно от политическите партии и обществеността на Албания, която много анализатори разглеждат като по-слаб кандидат. 
			Македония бе обхваната от всеобщо разочарование. Правителството публикува големи обявления в около 20 престижни вестници по света, в които подчертава, че Македония заслужава да бъде член и е блокирана несправедливо заради въпроса за името й. В обявленията се отбелязва сътрудничеството на страната с Гърция във всички останали области. 
			И двете страни отдавна се опитват да достигнат до компромисно решение, но споразумението непрекъснато им се изплъзва. Македония промени своята конституция, включвайки клауза, в която се декларира, че страната няма териториални претенции. Националният флаг, на който имаше символ от древна Македония, бе променен. 
			Междувременно Съединените щати активно се включиха в преговорите по спора за името. Веднага след срещата в Брюксел помощник държавният секретар Даниел Фрийд пристигна в Скопие, за да се срещне с премиера Никола Груевски и президента Бранко Цървенковски. 
			"В НАТО има широка подкрепа за Македония, но е необходимо да решим въпроса за името. Наистина трябва,” каза Фрийд за телевизионния канал А1. „И моето послание бе: Нека да се опитаме да го намерим.” 
			Спорът „може да бъде решен, стига да е налице достатъчно политическа амбиция и политическа воля,” добави той. 
			Говорителят на НАТО Джеймз Апатурай заяви, че гръцкото правителство ясно е заявило, че желае трите страни да се присъединят към НАТО заедно и че единствената рецепта за постоянна стабилност на Балканите е чрез евро-атлантическата интеграция.

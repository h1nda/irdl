Обменът на информация играе ключова роля в борбата с прането на мръсни пари
		19/07/2004
		Македония се присъедини към групата "Егмонт" на финансово-разузнавателните подразделения и по този начин получи ценен достъп до информацията за дейностите, свързани с прането на мръсни пари. В специално интервю за Southeast European Times директорът на дирекцията за предотвратяване на прането на мръсни пари Владо Наумовски говори за важността на членството в групата за усилията на Македония в борбата с това престъпление.
		От Мария Лазарова за Southeast European Times от Скопие - 19/07/04
 
		 
			
Директорът на дирекцията за предотвратяване на прането на мръсни пари Владо Наумовски казва, че членството на страната в групата "Егмонт" ще спомогне за спиране на прането на мръсни пари. [Томислав Георгиев]
			С приемането й неотдавна в групата "Егмонт" на финансово-разузнавателните подразделения Македония получи достъп до информацията за прането на мръсни пари от 94 члена на групата. Владо Наумовски, директор на дирекцията за предотвратяване на прането на мръсни пари, разговаря с кореспондента на Southeast European Times Мария Лазарова в това специално интервю.
			
Southeast European Times: Какви са облагите от присъединяването към групата "Егмонт"? Как това ще помогне на Македония да предотврати прането на мръсни пари?
			
Владо Наумовски: Групата "Егмонт" е форум на специализирани държавни агенции, които са част от националните системи за борба с прането на мръсни пари. Членството в такава институция има много преимущества, включително възможността за обмен на информация. Ние се занимаваме с международни престъпления; когато разследваме каналите на мръсните пари, ние обикновено допускаме, че парите излизат извън страната. Членството в групата "Егмонт" ни дава възможност да получаваме информация от 94 страни. Това означава, че ние можем да поискаме информация от страните, към които се насочват мръсните пари, както и от тези, които са началният пункт. Разследването на прането на мръсни пари не е прост процес. Той почти винаги излиза извън границите на страната и получаването на информация може да бъде проблем.
			
SE Times: Получаването на информация за банкови сметки е от възлово значение в борбата с прането на мръсни пари, но това винаги поражда проблеми, свързани с техния неприкосновен характер. Как групата "Егмонa" се справя с тези проблеми?
			
Наумовски: Като цяло принципът за гарантираната секретност на банковите сметки се прилага навсякъде. Успехът, постигнат от групата "Егмонт" в борбата с прането на мръсни пари обаче, се дължи на факта, че на неговите членове се предоставя достъп до банкова информация. Разбира се, с такава информация не трябва да се злоупотребява; документите на групата "Егмонт" ясно изтъкват, че тя може да се използва само за случаите на пране на мръсни пари.
			
SE Times: Съгласно поправката в македонските закони за борбата с прането на мръсни пари върху кешовите разплащания сега са наложени ограничения. Какво означава това за гражданите и в каква степен ще помогне то на дирекцията?
			
Групата "Егмонт" е форум на специализирани държавни агенции, които са част от националните системи за борба с прането на мръсни пари. [Група "Егмонт"]
			
Наумовски: Поправката гласи, че сега се разрешават кешови разплащания в размер до 15 000 евро; всичко над тази сума ще бъде плащано по сметка. За гражданите тази мярка няма да има особено голямо значение. Те могат все още да купуват апартаменти или автомобили, като вместо да плащат на фирмите директно, те ще трябва да минат през банката. Този промяна ще помогне на много институции в страната, в това число на Националната банка. Това може да има положителен ефект върху монетарната и макроикономическата политика, тъй като прекалено големият поток на парите в наличност е може би един от нашите най-големи проблеми.
			В резултат на поправката ние ще можем да насочим паричната маса към банковите канали, които се подават по-лесно на контрол. Това ще ни даде възможност да водим по-ефикасна борба с прането на мръсни пари.
			
SE Times: Достатъчни ли са поправките, или пък са необходими по-нататъшни промени в закона?
			
Наумовски: Прането на мръсни пари е сложна криминална дейност, извършвана от висококвалифицирани хора и те винаги са с една крачка пред тези, които се борят да ги спрат. Предприетите мерки и действия никога не са достатъчни. Ние се надяваме, че тези поправки и разширяването на дирекцията за борба с прането на мръсни пари ще ни помогнат да извършим превантивни действия, в което се заключава нашата работа.
			
SE Times: Съвместими ли са македонските разпоредби с тези на страните от ЕС?
			
Наумовски: Македония се готви да отговори на въпросника на ЕС, който вероятно ще съдържа много въпроси от тази област. Ние трябва да извършим много реформи, за да се адаптираме към европейското законодателство. Съществуващите закони обаче са напълно съвместими с конвенцията на ООН за борба с транснационалната организирана престъпност, както и с две директиви на ЕС и 40 препоръки от работната група за финансови действия, плюс осем специални препоръки, свързани с предотвратяването на прането на мръсни пари. Ние внесохме поправки в законите след консултации с международни експерти, които дадоха положителни оценки на нашите усилия.
			
SE Times: Какво е нивото на сътрудничество между дирекцията и съответните ведомства в съседните страни и Югоизточна Европа като цяло?
			
Македония сега има достъп до информация за прането на мръсни пари от 94 страни-членки на групата "Егмонт". [Група "Егмонт"]
			
Наумовски: Преди да станем член на групата "Егмонт" дирекцията подписа двустранни споразумения за сътрудничество с Албания, България, Сърбия, Хърватия и Словения. В момента се обсъжда споразумение с Черна гора. Македония планира да подпише подобни документи с Босна и Херцеговина, където се полагат усилия за създаване на дирекция като нашата. Следващата година ние възнамеряваме на организираме регионална конференция, на която ще обсъдим начините да оперираме по-ефективно.
			
SE Times: Доволен ли сте от нивото на регионалното сътрудничество?
			
Наумовски: Да, аз съм доволен, тъй като ние обменихме важна информация, благодарение на която по-късно успяхме да разкрием подозрителни финансови преводи.
			
SE Times: Доволен ли сте от нивото на сътрудничество с държавните институции и банките?
			
Наумовски: Ние имаме идеално сътрудничество с институциите в системата на министерството на финансите, в това число митниците, валутния инспекторат, държавната прокуратура, полицията и националната антикорупционна комисия. Ние установихме високо равнище на сътрудничество с банките, след като бяха направени поправките в законите. Постигнато е споразумение по въпроса за изпращането и получаването на данни по интернет.
			
SE Times: За колко подозрителни финансови операции е докладвано в Македония?
			
Наумовски: През последните две години банките, митницата и застрахователните компании са докладвали за 46 000 редовни операции. От тях 60 са квалифицирани като подозрителни. Когато банката ни алармира за подозрителна финансова операция, ние я разследваме. Ако открием съответна информация, ние я предаваме на полицията.

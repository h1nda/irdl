Прокуратурата конфискува собственост на бос на италианската мафия в Албания 
					05/10/2010
					 
						ТИРАНА, Албания -- В понеделник (4 октомври) прокуратурата в южния град Вльора конфискува собствеността на Албино Прудентино, един от най-главните босове на мафията в Южна Италия. Действайки по указания, постъпили от другата страна на Адриатика, властите конфискуваха курорта „Артур”, в непосредствена близост до Тирана, и ресторант във Вльора. Прудентино беше арестуван там миналата седмица в акция срещу организираната престъпност, проведена съвместно с италианските власти. Миналия месец съд в южния италиански град Лече издаде заповед за арест по обвинения в престъпно мафиотско сътрудничество, контрабанда на наркотици и отвличания. Албанската полиция съобщи, че седем други членове на мафиотската организация „Сакра Корона Унита” също са били арестувани. Според сведенията Прудентино е установил своя база във Вльора, като е наел два магазина и казино за прикритие. Неговата собственост беше конфискувана въз основа на антимафиотския закон на Албания. Прокуратурата разследва компании, чиито съдружници са роднини на служители на албанското правителство. (Топ Ченъл, Шекули, НОА, Алсат, Клан - 04/10/10)

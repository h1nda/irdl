Залцман: "Подписването на ССА с Албания се очаква през юни"
					25/04/2006
					След тригодишни преговори Албания е на прага на осъществяване на първата основна стъпка към членство в ЕС.
					От Ерлис Селимай за Southeast European Times от Тирана -- 25/04/06
 
					 
						
"ЕК предложи на ЕС да подпише ССА с Албания през юни и да открие пътя за процеса на ратификация от 25-те страни членки. Искаме да убедим тези страни, че Албания е готова да подпише споразумението," каза посланикът на Европейската комисия в Тирана Луц Залцман. [Гент Шкулаку]
						Очаква се Споразумението за стабилизация и асоцииране (ССА) между Албания и ЕС да бъде посписано през юни, според посланика на Европейската комисия (ЕК) в Тирана Луц Залцман. 
						"ЕК предложи на ЕС да подпише ССА с Албания през юни и да открие пътя за процеса на ратификация от 25-те страни членки. Искаме да убедим тези страни, че Албания е готова да подпише споразумението," каза Залцман по време на семинар на Парламентарната асамблея на НАТО, проведен този месец в Тирана. 
						Той предупреди, че Албания ще продължи да бъде изправена пред много предизвикателства и след подписването на документа. Успехът в облстта на институционалните реформи зависи от политическия консенсус, каза той. 
						Подписването на ССА ще доведе до икономически ползи, като разширен пазар, по-добри възможности за заетост и по-свободно движение за албанците, според Залцман. "Страната трябва да либерализира още своята икономика, да подобри възможностите за инвестиции чрез регулиране на правата на собственост и да подобри капацитета на публичната администрация. Залцман увери не само Албания, но и останалите западнобалкански страни в подкрепата на блока за процеса на евроинтеграция. "Целта на ЕС е тази част от Европа да поеме по сигурния път на интеграция в европейското семейство," каза той. 
						Австрия, която е ротационен председател на ЕС през първите шест месеца на 2006 г., отдава голямо значение на интеграцията на западнобалканските страни. Виена обяви, че ще се стреми да предложи на Югоизточна Европа "ясна европейска перспектива". 
						По време на дискусиите между албанския външен министър Бесник Мустафай и колегата му от Австрия Урсула Пласник двамата бяха единодушни, че подписването на ССА е "първостепенен политически приоритет" за тази година. Пласник увери Мустафай, че ЕС работи по техническите проблеми около споразумението, включително по превода му на езиците на страните членки. 
						Надеждите на Албания за евроинтеграция се затвърдиха през февруари, когато председателят на ЕК Жозе Мануел Барозу и еврокомисарят по разширяването Оли Рен посетиха Тирана. Заедно с Мустафай те парафираха първата страница от ССА. 
						Преговорите по ССА, първа юридическа стъпка към членство в ЕС, са в ход от 2003 г. насам. ЕС ясно показа на Албания, че интеграцията й ще зависи от прилагането на реформите, борбата с организираната престъпност и заздравяването на икономиката.

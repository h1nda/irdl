България и Румъния ще помогнат за възстановяването на Ирак
20/04/2003
 
СОФИЯ, България -- България ще изпрати мироопазващ контингент в Ирак, заяви в петък (18 април) заместник-началника на ГЩ вицеадмирал Петър Петров. Между 150 и 170 войници ще отпътуват най-рано на 26 май и ще останат в Ирак шест месеца. По-рано през седмицата от Министерството на отбраната заявиха, че САЩ са поискали от България да участва в следвоенното възстановяване на Ирак. Заместник-командващият на Въоръжените сили на САЩ в Европа генерал Чарлз Уолд в момента е в България за договаряне на детайлите.
Вашингтон е поискал и Румъния да участва във възстановяването на Ирак. В събота държавният секретар в Министерството на отбраната Джордже Кристиан Майор, заяви че неговата страна може да изпрати инженерни части, военна полиция и военен медицински екип. Представители на правителството преговарят с водената от САЩ коалиция за формите на подкрепа, която Румъния може да окаже. Окончателното решение трябва да бъде одобрено от правителството, каза Майор. (Сега - 19/04/03; Румънско радио, Ромпрес, Медиапул - 18/04/03)

Турция блокира сътрудничеството с ЕС и НАТО заради участието на Кипър
					09/11/2008
					 
						AНКАРА, Турция/НИКОЗИЯ, Кипър -- Турция отхвърли пакет предложения на ЕС за деблокиране на планираното сътрудничество с НАТО, съобщиха медиите в петък (7 ноември). ЕС се опита да намери решение на отдавнашния спор с Турция за участието на Кипър в операциите, ръководени от НАТО, но Анкара не прие нито едно от предложенията на Брюксел, заяви Жерар Аро, политически директор в Министерството на външните работи на Франция, която в момента е ротационен председател на ЕС. Турция е против участието на Кипър в операции на НАТО, тъй като това би означавало признаване на Република Кипър. 
						В други новини се съобщава, че лидерът на кипърските турци Мехмет Али Талат е изразил надежда, че изборът на Барак Обама за президент на САЩ ще има положителен ефект по въпроса с Кипър. "Вярвам, че САЩ, които се надяваме да следват политика за решаване на световните проблеми чрез мирни средства, също ще допринесат за решаване на кипърския въпрос", заяви той в четвъртък. 
						Междувременно турската полиция арестува един мъж в Измир в събота по подозрения, че е подготвял бомбен атентат. Полицията е задържала още двама души по подозрения, че са оказвали помощ на заподозрян член на терористичната Кюрдската работническа партия (ПКК). Полицията също е конфискувала 10 кг експлозиви близо до град Мардин в югоизточната част на страната. Смята се, че бойците на ПКК са укривали експлозивите. (Заман - 08/11/08, Хюриет, НТВ, EuropeNews - 07/11/08, AФП, НТВ - 08/11/08)

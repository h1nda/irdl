Дикарло изрази подкрепа за кандидатурата на Македония за членство в НАТО и призова за консенсус за реформите
					24/04/2007
					Управляващите и опозиционните партии в Македония ще трябва да работят съвместно, за да осъществят необходимите промени, заяви в сряда високопоставен американски представител, подчертавайки, че "има да се върши много работа".
					От Зоран Николовски за Southeast European Times от Скопие – 24/04/07
 
					 
						
Американският заместник помощник държавен секретар Розмари Дикарло (вляво) и македонският премиер Никола Груевски дадоха пресконференция след срещата си в Скопие в понеделник (23 април). [Томислав Георгиев] 
						Розмари Дикарло, заместник помощник държавен секретар на САЩ в бюрото по европейски и евроазиатски въпроси, бе на посещение в Македония в понеделник (23 април) за разговори с президента Бранко Цървенковски и премиера Никола Груевски. Основна тема на дискусиите бяха реформите, необходими за членство в НАТО, Охридското рамково споразумение и въпросът за косовския статут. 
						"Имаме силно партньорство с Македония и възнамеряваме да го заздравим," каза Дикарло. 
						"Смятам, че сте имали възможност да се уверите колко много сме ангажирани с региона през последните 15 или 16 години и колко искаме да го видим процъфтяващ," каза тя на пресконференция. 
						Изразявайки подкрепата на Вашингтон за усилията на Македония да получи покана за членство в НАТО през 2008 г., тя призова страната да се ангажира с постигане на национален консенсус по процеса на реформи. 
						Правителството и опозицията трябва да работят заедно, за да постигнат промените, необходими за присъединяване към НАТО и ЕС, каза тя. 
						Дикарло посочи конкретните стъпки, които Макеодния трябва да направи. Те включват укрепване на върховенството на закона, борба с корупцията и незаконния трафик на хора и приемане на закони за гарантиране на религиозните права и свободи. 
						"Съветваме правителството и опозицията да работят съвместно по тези въпроси," каза тя. Тя предаде това съобщение на лидерите на опозиционните Демократичен съюз за интеграция и Социалдемократически съюз на Македония, Али Ахмети и Радмила Шекеринска. 
						"Остава да се свърши още работа, а времето е малко," каза тя. 
						От своя страна Груевски каза, че очаква съюзниците -- в частност Вашингтон -- да помогнат на Македония да получи поканата си за членство в НАТО. 
						"Като страна Македония споделя ценностите на страните, членки на НАТО, и продължава да бъде част от коалицията за борба с терора. Ние ще продължим да участваме с нашите сили в Ирак, Афганистан и Босна и Херцеговина," каза той. 
						Преди около десет години американският президент Джордж Буш подписа закон, който предвижда оказване на политическа и техническа подкрепа на страните от "Адриатическата харта" -- Албания, Хърватия и Македония -- в кандидатурите им за членство в НАТО. Посещението на Дикарло се разглежда като още един знак за подкрепа. 
						Бъдещето на Косово, което граничи с Македония, също бе един от основните въпроси в дневния ред. Дикарло и Груевски бяха единодушни относно необходимостта от бързо решение. Той каза, че решаването на въпроса за статута е жизненоважно за постигането на траен мир на Балканите, привличането на инвестиции и разкриването на нови работни места. 
						Дикарло също подчерта значението му за региона. 
						"Смятаме, че решаването на въпроса ще помогне на целия регион, и се ангажираме с решаването на въпроса по начин, който би спомогнал за стабилността и просперитета на региона, каза тя пред репортери.

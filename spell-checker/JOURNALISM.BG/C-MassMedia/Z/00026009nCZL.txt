Бъсеску и Буш призоваха международната общност да изостави начина на мислене от Студената война
					03/04/2008
					 
						БУКУРЕЩ, Румъния -- Президентът Траян Бъсеску призова в сряда (2 април) международната общност да изостави начина на мислене от Студената война и да се обедини срещу общите предизвикателства. "Трябва да приемем факта, че всички ние, бившите комунистически държави, но може би в най-голяма степен Русия, трябва да се откажем от логиката на Студената война, защото в момента няма нещо, което да я оправдава," заяви Бъсеску на съвместна пресконференция с американския президент Джордж Буш. Буш от своя страна изказа похвала към ръководството на Бъсеску и положението в региона и благодари на Румъния за нейното членство в НАТО и приноса на страната към мироопазващите мисии в Афганистан и Ирак.
						Също в сряда румънският премиер Калин Попеску Търичану се срещна с генералния секретар на ООН Бан Ки Мун, който е в Букурещ за срещата на високо равнище на НАТО. Двамата обсъдиха създаването на регионален център за мироопазващите операции на ООН. Бан похвали участието на Румъния в мисиите на ООН, включително в мисията в Косово. (АФП, Hotnews.ro, Медиафакс, Реалитатя - 02/04/08)

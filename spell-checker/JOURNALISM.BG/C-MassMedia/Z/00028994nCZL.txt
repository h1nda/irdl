Полицията арестува осем души във връзка с бомбения атентат срещу офиса на ПСР в Истанбул
					15/01/2009
					 
						АНКАРА, Турция -- Според съобщения в медиите от сряда (14 януари) полицията е задържала осем заподозрени във връзка с бомбения атентат срещу истанбулския офис на управляващата Партия на справедливостта и развитието. Сенчестата левичарска групировка "Революционно командване" пое отговорността за взрива на 1 декември, при който беше убит полицай и бяха ранени девет други лица. Смята се, че "Революционно командване" е свързана с терористичната Кюрдска работническа партия.
						Други новини от сряда -- Полицията откри в сряда на две различни места в Анкара две ръчни гранати и 200 патрона за пушка в пластмасови торби. По-рано тази седмица тя откри други две скривалища за експлозиви и боеприпаси в столицата в рамките на разследването срещу сенчестата групировка "Ергенекон", която според твърденията е подготвяла преврат. (Анадолска информационна агенция, НТВ, Хюриет, Милиет, АФП - 14/01/09)

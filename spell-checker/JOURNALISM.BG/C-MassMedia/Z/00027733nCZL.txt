ЕК твърди, че Косово се отправя към ЕС
					14/09/2008
					 
						ПРИЩИНА, Косово -- Косово е близо до започване на процеса за стабилизация и асоцииране с ЕС, заяви директорът на Европейската комисия (ЕК) за Западните Балкани Пиер Мирел в петък (12 септември) след среща с президента на Косово Фатмир Сейдиу. "Макар че Косово все още не е подписало Споразумението за стабилизация и асоцииране (ССА), страната е част от този процес", каза той и добави, че дискусиите за Косово ще започнат в ЕК след два-три месеца. Той предупреди обаче, че Косово ще трябва да изпълни много задължения и да гарантира "добросъседски отношения".
						Междувременно Сейдиу обеща, че Косово ще работи за подписване на ССА. Той призова ЕК да се опита да помогне на Косово да осигури признаване на независимостта му от страните-членки на ЕС, които още не са го направили.
						Също в петък сръбският министър за Косово Горан Богданович и ръководителят на ЮНМИК Ламберто Заниер се срещнаха в Белград, за да продължат техническите преговори за съдебната власт, полицията, конфискуваната сръбска собственост в Косово и въпроса за отвлечените и изчезнали лица. Двамата също обсъдиха проблема за транспорта на хуманитарна помощ, включително и разпределението на лекарства в Косово. Те се споразумяха да продължат разговорите на техническо равнище. (Бета, Б92, Kохавижън, Teлеграфи, Taнюг - 13/09/08, ФоНет, Бета, Taнюг, Косовапрес, Koхавижън, Teлеграфи - 12/09/08)

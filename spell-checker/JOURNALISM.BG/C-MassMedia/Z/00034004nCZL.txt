Хърватската ХДС отстрани Поланчец
					31/03/2010
					 
						ЗАГРЕБ, Хърватия -- Във вторник (30 март) управляващата партия Хърватски демократичен съюз (ХДС) отстрани бившия министър на икономиката Дамир Поланчец от всички партийни постове след ареста му във връзка със сенчеста афера, в която е намесена местната компания за производство на хранителни продукти „Подравка”. Партията реши да започне дисциплинарна процедура срещу Поланчец. Той беше арестуван по-рано същия ден като част от разследването на финансови злоупотреби в „Подравка”, където той работеше, преди да стане член на правителството. 
						Други новини -- Еврокомисарят по разширяването Щефан Фюле каза в интервю за „ЮрАктив”, че той лично ще гарантира, че Хърватия напълно отговаря на всички критерии на ЕС, преди да се присъедини към блока, така че механизъм на мониторинг, подобен на приложения за Румъния и България през 2007 г., няма да е нужен.
						Също във вторник новият преговарящ на Хърватия с ЕС Владимир Дробняк съобщи, че Загреб е бил поканен да представи своята позиция в преговорите по главата за конкуренцията. Това е потвърждение, че ЕК признава, че страната е отговорила на всички необходими критерии, включително и този за приватизацията на корабостроителниците. На Хърватия все още й предстои да започне преговорите за присъединяване по две други глави. (ХИНА, Весник, Ютарни Лист, ХРТ, Индекс, Слободна Далмация, Танюг, EurActiv, Нова ТВ - 30/03/10)

Сръбският автомобилен завод „Застава” вече е част от "Фиат Груп"
					24/12/2009
					Годината завършва добре за един сръбски завод.
					(Блиц - 24/12/09; АКИ, АП, ДПА, АФП, Би Би Си, Бета, Б92, Правителството на Сърбия - 23/12/09)
 
					 
						
Работник от „Застава” на производствената линия на завода в Крагуевац. [Гети Имиджис]
						В сряда (23 декември) "Фиат" и сръбското правителство подписаха анекс към договора за съвместна дейност от 2008 г., който ще позволи на италианския производител на автомобили да придобие автомобилния завод „Застава” в балканската държава. Документът беше подписан в Белград от вицепрезидента на „Фиат Груп” Алфредо Алтавила, главния изпълнителен директор на „Фиат Аутомобили Сърбия” Джовани Де Филипис и сръбския вицепремиер Младжан Динкич. 
						"Това е голям ден за сръбската промишленост", заяви Динкич. Съгласно споразумението от сряда „Фиат” ще придобие 67-процентен мажоритарен дял в автомобилния завод, след като изплати половината от дела си в учредителния капитал от 200 от млн. евро на съвместното предприятие, както предвижда сделката от септември 2008 г.. 
						Алтавила заяви, че парите ще бъдат прехвърлени до края на тази година. Втората вноска от 100 млн. евро ще бъде изплатена през 2010 г., когато "Фиат" ще инвестира 700 млн. евро за модернизиране на автомобилния завод, който се намира в Крагуевац, Сърбия, четвъртия по големина град в страната на около 140 км южно от Белград. 
						Сръбското правителство ще запази 33 % от "Застава", ще участва с имущество и оборудване в съвместното дружество и ще направи вноска от 50 млн. евро в учредителния капитал. 
						Очаква се годишното производство на завода да достигне 200 000 автомобила до 2011 г. Съгласно сделката от сряда през същата година заводът, който вече произвежда „Фиат Пунто”, ще започне да произвежда два нови модела, които ще се продават на американския и на европейския пазар. 
						Динкич заяви, че очаква приходите от износ да бъдат около 2 млрд. евро годишно. Според него в новата компания ще бъдат заети около 2 500 работници. 
						„Застава”, която е най-известна със своя модел „Юго”, през тази година произведе 16 000 автомобила „Фиат Пунто” за вътрешния пазар. 
						В изказване на пресконференция в сряда след подписването на документа Алтавила даде висока оценка на сръбския президент Борис Тадич и неговата лична роля за финализирането на сделката. 
						"Тадич ни даде своята подкрепа и аз съм му искрено благодарен", заяви той, като благодари и на цялото сръбско правителство и особено на Динкич за тяхното сътрудничество и ангажираност. 
						През септември миналата година сръбските власти приветстваха споразумението с най-големия производител на автомобили в Италия като най-голямата чуждестранна инвестиция от години. 
						Изпълнението на проекта обаче се забави поради глобалната финансова криза. 
						"Това означава, че за Сърбия икономическата криза е към своя край", заяви Динкич, преди да подпише анекса в сряда.

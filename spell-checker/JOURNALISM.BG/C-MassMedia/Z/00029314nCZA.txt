ЕК критикува Румъния за мерките за борба с корупцията
					16/02/2009
					Междинният доклад на Брюксел критикува румънския парламент за блокирането на важни дела за корупция.
					От Паул Чокою за Southeast European Times от Букурещ - 16/02/09
 
					 
						
Румънският министър на правосъдието Каталин Предою заяви, че докладът представлява "реално описание на проблемите и напредъка". [Гети Имиджис]
						Предупреждавайки, че през последните месеци се наблюдава изоставане, Европейската комисия (ЕК) призова Румъния да ускори отново съдебната реформа и борбата с корупцията. Препоръката бе направена в междинен доклад, публикуван в четвъртък (12 февруари).
						"Темпът на напредъка, който бе отбелязан в доклада на Комисията от юли 2008 г., не се е запазил," заявява ЕК. "Въпреки че в съдебната реформа има някои положителни сигнали, трудно е да бъдат видени резултати.” 
						Необходимо е да бъдат положени повече усилия за запазване на законодателната и институционалната стабилност на антикорупционната рамка на страната, се казва в доклада. 
						"Някои разследвания на случаи, свързани с високите етажи на властта, продължават да се блокират от румънския парламент," посочва докладът, явно визирайки обвиненията в корупция срещу бившия министър-председател Адриан Нъстасе. Парламентът продължава да протака даването на разрешение за наказателно разследване на дейността на Нъстасе. 
						Брюксел казва и някои положителни думи за състоянието на антикорупционните усилия в Румъния. В доклада се посочва, че Националната служба за борба с корупцията (НСБК) показва стабилна, положителна работа по разследванията от високо ниво. Указът на президента от миналата седмица, с който бе потвърдено назначаването на Даниел Морар за директор на НСБК, получи похвала от ЕК. 
						Същевременно докладът призовава парламента да подобри начина, по който разглежда такива случаи, и да разреши разследването им по съответния ред. 
						 В него се отбелязва и недостигът на прокурори в страната, като се посочва, че правителството попълва свободните места без механизъм, който би гарантирал подходяща професионална квалификация. Освен това, отбелязва ЕС, някои важни закони, които засягат румънската съдебна система, са влезли в сила, без да бъдат проведени консултации с Висшия съдебен съвет. 
						Главният прокурор на Румъния Кодруца Кьовеси определи доклада като положителен. 
						"Действително делата, свързани с министри, все още не са приключени заради парламентарните процедури", заяви тя. "Винаги съм казвала, че не е нормално парламентарните процедури да блокират съдебните процедури ... важно е парламентът да се произнесе по основанията на исканията на прокуратурата." 
						Министърът на правосъдието Каталин Предою заяви, че междинният доклад е обективен и съдържа "реално описание на проблемите и напредъка". 
						Пълният доклад ще бъде публикуван през юли, когато европейският изпълнителен орган в Брюксел ще реши дали да продължи да наблюдава съдебната система на Румъния.

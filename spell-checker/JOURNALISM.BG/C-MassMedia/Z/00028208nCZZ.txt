Дипломатически дневник: Германският министър Юнг посети Косово и БиХ
					28/10/2008
					Германският министър на отбраната посети Косово и БиХ. Още в дипломатическите новини от седмицата: албанският президент Бамир Топи се срещна с министъра на външните работи на Турция Али Бабаджан; продължават преговорите за обединяване на Кипър.
					 
						
Германският министър на отбраната Франц Йозеф Юнг (вляво) говори пред репортери заедно с косовския премиер Хашим Тачи след срещата им в понеделник (27 октомври). [Лаура Хасани]
						Германският министър на отбраната Франц Йозеф Юнг започнаха в понеделник (27 октомври) обиколка на Балканите, за да посети военните части, разположени в Косово и Босна и Херцеговина (БиХ). Косовският президент Фатмир Сейдиу и премиерът Хашим Тачи се срещнаха с него в понеделник в Прищина. Във вторник Юнг отпътува за Сараево за разговори с върховния представител Мирослав Лайчак. 
						*** 
						Новоназначеният посланик на Косово в Съединените щати Авни Спахиу пристигна в неделя (26 октомври) във Вашингтон. „Ние ще бъдем гласът на правителството и на народа на Косово пред американското правителство и народ,” каза Спахиу. 
						*** 
						
						Албанският президент Бамир Топи се срещна в четвъртък (23 октомври) с турския външен министър Али Бабаджан, за да обсъди двустранните отношения. Топи благодари на Турция за оказаната подкрепа в процеса на интеграция на Албания в НАТО. Бабаджан обеща нови инвестиции от турски компании в страната и похвали Албания, че подпомага стабилността в региона. Бабаджан пристигна в Тирана, за да участва в 19-ата конференция на външните министри от страните, членки на Черноморското икономическо сътрудничество (ЧМИС). Сред тях са Турция, Албания, Армения, Азербайджан, България, Грузия, Гърция, Молдова, Румъния, Русия, Сърбия и Украйна. 
						*** 
						Тонът на първият доклад за напредъка на Сърбия на Европейската комисия (ЕК) ще бъде положителен, каза в сряда (22 октомври) сръбският вицепремиер Божидар Джелич. В Брюксел Джелич се срещна с високопоставени представители на ЕК, сред които бе директорът на ЕК за Западните Балкани Пиер Мирел. Публикуването на доклада, първия за Сърбия, откакто тя подписа Споразумение за стабилизация и асоцииране с ЕС, ще стане на 6 ноември. 
						*** 
						
						Кипърският президент Деметрис Христофиас и кипърският турски лидер Мехмет Али Талят се срещнаха в сряда (22 октомври), за да продължат преговорите за управлението и подялбата на властта. Специалният представител на ООН Тайе Брук Зерихун изрази оптимизъм за преговорите, заявявайки, че процесът „върви добре”. 
						 *** 
						
						Турският президент Абдула Гюл изрази подкрепа за кандидатурата на Украйна за членство в НАТО на съвместна пресконференция с украинския си колега Виктор Юшченко в понеделник (27 октомври). Двамата се срещнаха по време на официалното посещение на Юшченко в Анкара. Гюл отбеляза, че двустранните отношения са се подобрили значително. Юшченко заяви, че неговата страна може да освободи от визи определени групи турски граждани, включително журналисти, студенти и бизнесмени. Украйна се надява един ден да се радва на споразумение за свободна търговия с Турция, добави той. 
						*** 
						Делегация на белгийския парламент, която бе на посещение в Прищина в понеделник (27 октомври), обеща подкрепа за Косово. „Белгия е силен съюзник на Косово и ще продължи да [лобира за него]," каза председателят на парламента Херман Ван Ромпуй, добавяйки, че Белгия ще запази своето присъствие в страната чрез КФОР. 
						
						(Различни източници 21/10/08-28/10/08)

Бизнес: ФИАТ ще увеличи производството си в Сърбия
					30/07/2010
					ФИАТ възнамерява да инвестира 1 млрд. евро в завода си "Застава". Още в деловите новини: германската компания "ATX Интернешънъл Тирана" ще строи промишлен парк в Албания; десет милиона души са посетили южните турски курорти.
					 
						
ФИАТ смята да премести повече производствени дейности в Сърбия. [Гети Имиджис]
						ФИАТ смята да прехвърли производството на два от своите модели в Сърбия поради проблеми с профсъюзите в Италия, каза главният изпълнителен директор Серджо Маркионе в сряда (28 юли). Миналата седмица ФИАТ съобщи, че ще инвестира 1 млрд. евро в завода си "Застава" в Сърбия. Заводът ще произвежда двата модела за европейския и руския пазар през 2012 г. 
						 *** 
						
						Румъния представи новото си туристическо мото "Открийте карпатската градина" в четвъртък (29 юли) в павилиона си на Световното изложение в Шанхай "Експо 2010". На церемонията присъстваха министърът на туризма Елена Удря, външният министър Теодор Баконски и други официални лица. 
						*** 
						Около десет милиона души са посетили южния турски курортен град Анталия тази година, съобщи министърът на културата и туризма Ертугрул Гюнай в сряда (28 юли). Това число се доближава до броя на туристите, посетили Египет през същия период, каза той. Турция бе посетена от 27 милиона души през 2009 г. 
						*** 
						Във вторник (27 юли) немската компания "ATX Интернешънъл Тирана" подписа договор с албанското министерство на икономиката, търговията и енергетиката за построяването на промишлен парк в северния град Шенгин. Министър Дритан Прифти очаква проектът да създаде около 3 000 нови работни места в региона. Промишленият парк ще струва 17 млн. евро и ще се управлява от немската компания по силата на договор за концесия. 
						*** 
						Министерствата на транспорта на Хърватия, Словения и Сърбия се споразумяха да засилят сътрудничеството си в железопътния транспорт на среща в Любляна в понеделник (26 юли). Целта е да се помогне на трите страни по-добре да използват транспортен коридор X, който ще свързва Германия и Турция. Железопътните компании на трите държави ще създадат съвместно предприятие със седалище в Любляна. 
						
						(Различни източници -- 23/07/10-30/07/10)

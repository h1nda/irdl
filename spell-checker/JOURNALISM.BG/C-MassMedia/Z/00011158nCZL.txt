Подкомисия разследва операции на сръбската полиция
16/06/2004
Полицейските акции, последвали убийството на сръбския премиер Зоран Джинджич, са обект на парламентарна анкета. Някои критици твърдят, че са били пренебрегнати съответните нормативни процедури.
От Давор Коникушич за Southeast European Times в Белград - 16/06/04
 
 
Бившият сръбски вътрешен министър Душан Михайлович заяви, че напълно подкрепя операциите.[АФП]
Миналия месец сръбският парламент поиска да направи преглед на полицейските операции, последвали убийството през март 2003 г. на премиера Зоран Джинджич. Членовете на парламентарната подкомисия, натоварена да анализира кампанията, ще се запознае отблизо с броя на арестуваните, обвинените и осъдените.
Те също така ще разследват колко телефони са били подслушвани, кой е депозирал исканията за подслушване на телефоните, както и колко от лицата, чиито телефони са били подслушвани, са били впоследствие обвинени.
Специално внимание се отделя на събитията, разиграли се в село Меляк близо до Белград. Именно там Душан Спасоевич и Миле Лукович, обвинени, че са организирали убийството, са били убити. Според Мирослав Милошевич, който ръководи сектора по обществена сигурност в МВР, областният прокурор в Белград е изпратил писмо до министерството, в което се изискват подробностите около полицейската операция в Меляк.
Вътрешният министър Драган Йочич е заявил пред членове на парламентарната подкомисия, че процедурите за използване на огнестрелно оръжие не са били спазени по време на операцията по ареста. Въпреки че неговият предшественик Душан Михайлович е депозирал изискуемия доклад за използване на огнестрелно оръжие, представителите на министерството са се отклонили от установената процедура по време на извънредното положение, заяви Йочич.
От своя страна Михайлович отхвърли действията на парламентарната подкомисия като "политическо шоу" и обвини правителството, че се опитва да дискредитира полицейската кампания. Според него депозираният доклад дава отговор на всички повдигани понастоящем въпроси.
Михайлович заяви, че вместо да прави преглед на кампанията, парламентът трябва да застане зад този доклад, допълвайки, че работата в тази насока все още не е приключила.
Директорът на Института по криминология Добривое Радованович заяви обаче, че има причини да вярва, че в доклада може би се изопачават факти. "Смятам, че натискът на политиците е бил значителен и в този случай. Когато се знае, че прокурорите в тази страна са политически активни, или са хора, назначени от правителството, или са членове на политически партии, тогава едва ли може да се каже, че тук няма политическа намеса," посочи Радованович в своя изявление, за което съобщи Радио Б92.
В същия контекст главният заподозрян за убийството на Джинджич заяви пред белградски съд във вторник (15 юни), че е бил шокиран, когато чул за убийството на премиера. Милорад "Легия" Лукович каза, че за кратко се укрил, след като научил, че е посочен като главен заподозрян, но се върнал после у дома и прекарал 14 месеца, гледайки телевизия. Лукович отрече да е напускал Сърбия през този период. Той освен това е обвинен във връзка с отвличането през 2000 г. и убийството на бившия сръбски президент Иван Стамболич.

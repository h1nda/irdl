Представители на БиХ и международната общност посетиха Сребреница
17/02/2003
 
СРЕБРЕНИЦА, Босна и Херцеговина (БиХ) -- Възстановяването на Сребреница и икономическото й развитие бяха в центъра на разговорите по време на посещението на члена на президенството на БиХ Сюлейман Тихич, министъра по въпросите на правата на човека и бежанците на БиХ Мирсад Кебо и американския посланик Клифърд Бонд в петък (14 февруари). Тримата се срещнаха с представители на местната власт в Сребреница и с представители на асоциацията на завърналите се, за да обсъдят проблемите, свързани с процеса на завръщане на бежанците, както и възстановяването на разрушената през войната инфраструктура на областта.
Според други новини, Програмата на ООН за развитие (UNDP) обяви в петък, че правителството на Република Сръбска е осигурило първите 100 000 долара за осъществяването на Програмата за регионално възстановяване на Сребреница. Целта на програмата е създаването на икономически жизнеспособна мултиетническа общност.
В неделя Коалицията на неправителствените организации в БиХ "Избори 2002" направи изявление, с което призовава властите в БиХ да поемат пълната отговорност за разрешаването на ключовите социални и икономически проблеми. Коалицията разкритикува представителите на властите за бавните им действия. (Източници на СВП - 17/02/03; ПБС БиХ - 16/02/03; ПБС БиХ, UNDP web site - 14/03/02)

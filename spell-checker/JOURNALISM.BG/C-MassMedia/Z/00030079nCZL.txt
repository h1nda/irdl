Сръбската полиция арестува наркобарон, заподозрян в убийството на хърватски журналист
					28/04/2009
					 
						БЕЛГРАД, Сърбия -- В понеделник (27 април) полицията арестува наркобарона Сретен Йоцич, заподозрян в заговор за убийството на хърватския журналист Иво Пуканич. Кола бомба уби Пуканич и негов колега на 23 октомври 2008 г. пред офиса на списанието им "Национал" в центъра на Загреб. След задържането на Йоцич 30-членна полицейска част за борба с тероризма внезапно претърси дома му. Според съобщенията хърватските власти не са поискали екстрадирането на Йоцич, тъй като сръбските закони забраняват екстрадирането на сръбски граждани в други държави.
						Говорителят на хърватската полиция Крунослав Боровец определи ареста на Йоцич като резултат от съвместните усилия на прокуратурите и вътрешните министерства на двете страни. Сръбските медии съобщиха в понеделник, че Йоцич може би е свързан и с неотдавнашно двойно убийство. Овъглените тела на двама души бяха открити в джип близо до сръбското село Добановци в петък. И двете жертви са с криминално минало.
						Йоцич може би е имал наскоро връзки и с български политици. По-рано този месец той каза пред окръжния съд в Белград, че по времето, когато е бил в България, бившият главен секретар на вътрешното министерство и настоящ кмет на София Бойко Борисов, чиято партия ГЕРБ е понастоящем най-популярната в страната, е искал услуги от него. Борисов отрече твърденията на Йоцич. (Политика, Блиц - 28/04/09; ФоНет, РТС, Дневни Аваз, Б92, БГНЕС - 27/04/09)

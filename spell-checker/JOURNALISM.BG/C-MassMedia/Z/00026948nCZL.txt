САЩ поискаха екстрадирането на сръбски баскетболен играч, който е избягал след нападение
					02/07/2008
					 
						БЕЛГРАД, Сърбия -- Посланикът на САЩ в Белград Камерън Мантър официално е поискал във вторник (1 юли) арестуването и екстрадирането на Миладин Ковачевич, 20-годишен сръбски баскетболен играч, който е избягал от Ню Йорк миналия месец, след като е бил обвинен в опит за убийство. "Този въпрос е от най-висок приоритет за американското правителство", заяви Мантър. По-рано тази седмица Сърбия освободи своя вицеконсул в САЩ Игор Милошевич, след като се разкри, че той е издал незаконно спешен паспорт, за да подпомогне бягството на Ковачевич от САЩ. Ковачевич се е състезавал за баскетболния отбор на Университета Бингамтън в Ню Йорк. Според обвинението на 4-ти май той е пребил свой колега студент почти до смърт след скарване в бар. Жертвата все още е в критично състояние. (АП, Ню Йорк Таймс, Ю Ес Ей Тудей, Танюг - 01/07/08)

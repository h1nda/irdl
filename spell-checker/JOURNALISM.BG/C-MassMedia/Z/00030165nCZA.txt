МНCБЮ утрои присъдата на бивш сръбски офицер за убийствата във Вуковар
					06/05/2009
					Апелативните съдии в Трибунала на ООН за военни престъпления увеличиха първоначалната присъда от пет години затвор на бившия сръбски офицер Веселин Сливанчанин във вторник и отхвърлиха оправдаването му по обвинения във връзка с клането във Вуковар през 1991 г. 
					(AФП - 06/05/09; AП, Ройтерс, ДПА, AКИ, Ню Йорк Таймс, Би Би Си, Бета, Б92, Международен наказателен съд за бивша Югославия - 05/05/09)
 
					 
						
Съдът увеличи присъдата на бившия майор от югославска армия Веселин Сливанчанин за това, че е подпомагал и насърчавал убийствата на военнопленници. [Гети Имиджис]
						Апелативната камара на Международния наказателен съд за бивша Югославия (МНСБЮ) реши във вторник (5 май), че бившият офицер от сръбската армия ефективно е позволил убийството през 1991 г. на 194 хърватски военнопленници и утрои първоначалната му присъда. 
						През септември 2007 г. съдът на ООН осъди бившия майор от югославска народна армия (ЮНА) Веселин Сливанчанин, 55-годишен, за това, че е подпомагал и насърчавал измъчването на военнопленници от болница в град Вуковар, но свали от него отговорността за евентуалното им екзекутиране. 
						Отхвърляйки обжалването му и отменяйки оправдаването му, Апелативната камара реши във вторник да увеличи присъдата му на 17 години затвор. 
						"Присъдата от пет години затвор не отразява адекватно равнището на тежестта на престъпленията, извършени от г-н Сливанчанин", заяви председателстващият съдия Теодор Мерон, обявявайки решението на петчленния състав, постигнато с гласуване 3-2. 
						Апелативните съдии също отхвърълиха обжалването на бившия полковник от ЮНА Миле Мърксич, 61-годишен, и потвърдиха присъдата от 20 години затвор, която той получи за ролята си в кланато във Вуковар. 
						Мирослав Радич, третият бивш сръбски офицер, обвинен по делото, бе оправдан по всички обвинения през 2007 г. 
						Според общия обвинителен акт Мърксич е бил командир на 1-ва гвардейска моторизирана бригада на ЮНА, която носи главната отговорност за тримесечната обсада на Вуковар, довела до падането му през ноември 1991 г. По онова време Сливанчанин е бил офицер по сигурността на тази бригада. 
						Според споразумение между ЮНА и хърватското правителство войници под командването на Мърксич и Сливанчанин са извадили около 400 пациенти и бежанци от болницата във Вуковар сутринта на 20 ноември 1991 г. Те са преместили около 300 от пациентите в близката ферма Овчара и са ги подложили на побой и други мъчения. 
						Мърксич тогава е наредил оттеглянето на редовните сръбски войници, които са защитавали военнопленниците, оставяйки ги в ръцете на местни отбранителни сили и паравоенни. Те са застреляли военнопленниците в долина наблизо. 
						Прокурор на ООН смята, че убитите в инцидента са били 264, но съдът през 2007 г. определи броя на вероятните убити на 194. 
						Апелативната камара заяви, че Сливанчанин би трябвало да откаже да се подчини на незаконните заповеди на Мърксич, въпреки че полковникът е бил негов началник. Съдът реши, че Сливанчанин е съзнавал, че паравоенните "вероятно ще убият военнопленниците" в отсъствието на редовни сръбски сили, както заяви Мерон в съдебната зала. 
						Присъдите на съда на ООН през 2007 г. предизвикаха гневни реакции в Хърватия
						"Не знам колко души трябва да са били убити тук, за да получат извършителите доживотни присъди", заяви премиерът Иво Санадер по онова време, призовавайки към спокойствие.

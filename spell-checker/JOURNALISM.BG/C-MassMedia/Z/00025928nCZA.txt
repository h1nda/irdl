КФОР предупреждава косовските сръбски хардлайнери
					27/03/2008
					Говорител на КФОР предупреди в сряда, че всяка проява на насилие срещу международните мироподдържащи части в Косово ще срещне адекватен отговор. 
					(Ройтерс, АКИ, Balkan Insight, Б92, Ню Косова Рипорт, Макфакс - 26/03/08)
 
					 
						
Полицай наблюдава протест на сръбски студенти край главния мост в Митровица. Мироподдържащите части на НАТО твърдят, че разполагат със сигурни доказателства, че бунтовете на 17 март са били дирижирани от Белград. [Гети Имиджис]
						Онези, които използват смъртоносни оръжия срещу частите на КФОР, трябва да бъдат готови за адекватен отговор, предупреди в сряда (26 март) говорител на командваните от НАТО мироподдържащи сили в Косово. 
						"Ние не сме полицейска сила. Не работим по същите правила,” каза полковник Жан-Люк Котар на пресконференция в Прищина. „Не очаквайте цветя от КФОР, когато срещу нас се стреля." 
						Предупреждението бе отправено след сблъсъците на 17 март между стотици сръбски метежници и международните сили при операция за овладяване на контролирана от ЮНМИК съдебна сграда в етнически разделения град Митровица. Три дни по-рано близо 300 демонстранти -- местни сърби -- завзеха сградата със сила и отказваха да напуснат помещенията. 
						Метежниците използваха автоматични оръжия и хвърляха гранати, "коктейли Молотов” и камъни по международните сили по време на сблъсъците, които санай-сериозните от обявяването на независимостта на Косово от Сърбия на 17 февруари. 25-годишен украински полицай бе убит при размириците, а над 100 души от двете страни бяха ранени, между които един местен сърбин, който е в кома от няколко дни. 
						Котар, френски офицер, заяви, че ръчните гранати, хвърляни от демонстрантите по време на сблъсъците в Митровица, са били M75, произведени в бивша Югославия. Те не успяха да избухнат, каза той. 
						Гранатите се „използват за убиване на хора по време на атака”, каза той и определи мирните протести и въоръжените нападения срещу международните сили като две напълно различни неща. 
						"Аз правя строга разлика между граждани и убийци,” отбеляза Котар по време на общата пресконференция в сряда с ЮНМИК и добави, че частите на КФОР имат правомощия „да използват съответни мерки” в отговор на нападения срещу тях със сила. 
						Международните представители казаха още пред репортерите, че разполагат със сигурни доказателства за участието на представители на сръбското вътрешно министерство. 
						"ЮНМИК разполага с имената на членовете на сръбското вътрешно министерство, които се бяха насочили към съда в Митровица на 17 март,” заяви говорителят на администрацията на ООН в Косово Александър Иванко. 
						Той очаква, че водещото се разследване по случая ще разкрие както организаторите, така и виновниците за насилието. 
						Междувременно в репортаж от сряда на прищинския всекидневник „Коха Диторе” се посочва, че представители на разузнаването на ЮНМИК са разкрили десет служби на сръбското вътрешно министерство, опериращи в Косово: осем в Северно Косово, включително три в Митровица. Другите две са в Централно Косово.
						Сръбските тайни служби и тяхната Дирекция за организираната престъпност „си работят в едно такова управление напълно необезпокоявани,” се казва в доклада.

Черногорските студенти протестират с искания за по-добри условия на обучение
					21/11/2011
					След 20 години апатия черногорските студенти настояват за по-добри условия и качество на обучението в съответствие с Болонския процес.
					От Дражен Ремикович за Southeast European Times от Подгорица – 21/11/11
 
					 
						
Университетът в Подгорица. [Дражен Ремикович/SETimes]
						Повече от 4 000 студенти от цяла Черна гора излязоха на улицата в четвъртък (18 ноември) в Подгорица с искане длъжностните лица, които отговарят за образованието, да подобрят условията на обучение. 
						Студентите преминаха от Университета в Подгорица до парламента с лозунги „Не искам да се забавлявам, искам работа“ и „Не ми казвайте да млъкна“. 
						Те настояват за по-ниски такси за обучение, подобряване на условията в студентските общежития, привеждане на качеството на обучението в съответствие с изискванията на Болонския процес, безплатен обществен транспорт, както и правителството да полага повече усилия за подобряване на заетостта след дипломиране. 
						Болонският процес – по който се обучават 20 000 студенти в Черна гора – беше въведен през 2003 г. Той представлява система, която има за цел да се постигне съпоставимост и съвместимост на академичните стандарти в цяла Европа. 
						Студентът по Философия Огнян Йовович, един от лидерите на протеста, заяви за SETimes, че прилагането на процеса е пълно фиаско. 
						„Във факултета по философия в Никшич посещаемостта е 53 %, а знаем, че съгласно правилата от Болоня студент може да отсъства не повече от три пъти, за да премине. Практиката, която се изисква по правилата от Болоня, тук е научна фантастика“, заяви той за SETimes. 
						Йовович добави, че процентът от БВП, който правителството отпуска за наука, е нищожен, и подчерта, че студентите настояват за финансова автономност и твърдо определени бюджети за всички университети. 
						Средната годишна такса за обучение е 500 евро, но в някои факултети – като например в този по архитектура или в училището по изящни изкуства – студентите заплащат такса от 1 000 евро. Средната месечна заплата в Черна гора е около 470 евро. 
						Данило Вукчевич, на 23 г., който е студент по електротехника в Подгорица, заяви за SETimes, че качеството на преподаване е незадоволително и установените с Болонския процес стандарти не се прилагат в Черна гора. 
						„Лекциите в юридическия факултет се посещават от няколкостотин студенти. Според изискванията от Болоня преподавателят по принцип може да отговаря за обучението на 30 студенти. Как очаквате той да привлече вниманието на 300 студенти?“, пита той. 
						Вукчевич обясни, че политиката по отношение на приема на студенти не се е променила от години и служителите, които отговарят за това, не вземат предвид перспективите за работа на студентите. 
						„Пазарът на труда се промени коренно през последните 20 години. Кому са нужни 300 студенти по дипломация? Къде ще си намерят работа? Предполагам, че не всички ще станат посланици“, заяви Вукчевич. 
						В своя защита властите посочват, че постоянно работят за подобряване на условията на обучение. Говорителката на министерството на образованието Весна Гаевич заяви за SETimes, че опитът показва, че диалогът е най-добрият начин за намирането на качествени решения. 
						„Представители на министерството ще разговарят с ръководството на железопътната компания на Черна гора да се предложи отстъпка от 50 % за превоза на студенти. Министерството ще продължи сътрудничеството с представителите на студентите, за да се намери най-доброто решение за техните потребности“, заяви тя. 
						Гаевич допълни, че студентите винаги са били и ще бъдат включвани във всички комисии и работни групи, които се занимават със създаването на политиката за висшето образование. 
						Пенсионираният преподавател от факултета по електротехника Слетозар Йовичевич е съгласен, че условията и качеството на образование, както и перспективите за заетост, са незадоволителни. 
						Йовичевич каза за SETimes, че много хора се отдръпват от Болонския процес, защото властите го използват, за да оправдаят лоши или непопулярни практики. 
						„Когато въведохме "Болоня", от самото начало трябваше да създадем стриктна система за наблюдение на целия процес и систематично да коригираме лошите неща. Днес, когато преподавателите изнасят лекции пред 300 или 400 студенти [в един клас], е физически невъзможно те да се прилагат. Капацитетът за прилагане на изискванията от Болоня е недостатъчен“, допълни той. 
						Професор Йовичевич заяви, че исканията на студентите са „добро начало“, но трябва да бъдат по-твърди. 
						В момента нищо не показва дали властите ще приемат исканията на студентите. 
						„Няма да спрем. Ако исканията не бъдат приети, ще организираме протести отново и ще се борим за това, което ни се полага“, заяви лидерът на студентите Йовович.

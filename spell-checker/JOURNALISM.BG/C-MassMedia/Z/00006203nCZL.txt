Някои изселени македонци се завръщат в бившите кризисни райони
26/03/2003
Правителството и международните мисии в Македония направиха възможно завръщането на изселените по техните домовете. В Македония все още има около 3 000 изселени.
Валентин Нешовски за Southeast European Times в Скопие -- 26/03/03
 
 
Някои от оставените без подслон по време на конфликта в Македония през 2001 г. се завръщат по домовете си в селата край Тетово. Стъпката е в резултат на правителствено решение за определяне на краен срок за изселените от Тетово да напуснат центровете за настаняване и за възстановяване на много домове в селата Лешок, Теарце, Йегуновце, Отушище и Непрощено.
Според оценките на правителството, условията за връщане на тези хора са изпълнени, тъй като положението със сигурността се е подобрило, повечето домове в селата са възстановени и е започнало възстановяването на останалите. "Изселените имат всички условия да се завърнат и да водят нормален живот", заяви представител на македонското правителство. "Селата отново се изпълват с живот и някои от бившите изселени вече са там".
Въпреки това мнозина отказват да се върнат в бившите кризисни региони, защото смятат, че не са създадени условия за тяхната безопасност. Етническите македонци, които бяха изгонени и измъчвани, не бързат да се завърнат. Това се отнася и за бившите членове на службите за сигурност, които се боят от отмъщение.
Министърът на труда и социалната политика Йован Манасиевски вярва, че завръщането на изселените в района на Тетово ще осигури по-добри условия и ще окуражи тези от района на Куманово и село Арачиново край Скопие също да се завърнат.
Представители на ЕС в Македония заявиха, че донорските страни са осигурили средства за възстановяването на всички разрушени къщи в района Тетово. Според ЕС повечето леко пострадали къщи в района на Тетово са ремонтирани; работата по тежко пострадалите къщи ще бъда завършена до няколко месеца.
Втората част от процеса ще бъде осъществена чрез дарения и хуманитарни помощи. Международната общност, помощни програми и правителството обещават финансова подкрепа за започване на малък бизнес.
Въпреки че бежанската криза в селата край Тетово може би е към своя край, изселените от района на Куманово и Арачиново остават в центровете за настаняване.
"Правителството своевременно ще реши в кои населени места могат да се завърнат изселените. Засега е прекалено амбициозно да се определи краен срок за завръщането на всички изселени", заяви Манасиевски. Мирослав Младенович, председател на координационния съвет на изселените от село Матейче, казва че бандите в тези райони тероризират жителите.
Представителят на ЕС в Македония Алексис Бърнс неотдавна се срещна с изселени от района на Куманово. Те заявиха, че няма да подпишат споразумения за завръщане по домовете, докато правителството и международната общност не гарантират тяхната сигурност. По-късно Бърнс описа искането като "приемане на стратегия за създаване на етнически прочистени територии".

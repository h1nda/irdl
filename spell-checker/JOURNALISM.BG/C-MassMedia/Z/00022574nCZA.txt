Сърбия има ново правителство начело с Кощуница като премиер
					16/05/2007
					Депутатите гласуваха за четвъртото продемократично правителство в Сърбия след падането на режима на Слободан Милошевич през октомври 2000 г.
					От Игор Йованович за Southeast European Times от Белград – 16/05/07
 
					 
						
Преизбраният сръбски премиер Воислав Кощуница произнесе слово пред депутатите от парламента в Белград във вторник (15 май). [Гети Имиджис]
						Сръбският парламент назначи ново правителство във вторник (15 май), само 30 минути преди полунощ, когато щеше да настъпи крайният срок, предвиден по конституция. Ако кабинетът не бе спечелил одобрение, парламентът трябваше да бъде разпуснат и да бъдат насрочени нови общи избори. 
						Новото правителство обединява Демократическата партия на президента Борис Тадич, Демократическата партия на Сърбия, водена от премиера Воислав Кощуница, и партията "Г 17 Плюс". Заедно тези партии контролират 130 от 250-те места в парламента. Трима други депутати, представляващи малцинствата в Сърбия, също гласуваха в подкрепа на новото правителство, с което гласовете станаха 133. 
						Според Кощуница коалиционните партньори са постигнали консенсус по пет основни принципа: запазване на Косово като неделима част от Сърбия, придвижване напред в процеса на европейска интеграция, завършване на сътрудничеството с Трибунала на ООН за военни престъпления, подобряване на социалното и икономическото положение и овладяване на корупцията и организираната престъпност. 
						"Това правителство ще продължи с последователната си политика, основана на убеждението, че всяко едностранно признаване на независимостта на Косово би било най-тежко и дори двойно нарушение на нормите на ООН," каза Кощуница. 
						"Правителството изрази пълната си готовност да поеме своя дял от отговорността за намиране на компромисно и справедливо решение и ще бъде готово да започне разговори във всеки момент и да участва в новия процес на преговори," добави той. 
						Той каза още, че неговият кабинет ще направи всичко възможно да завърши сътрудничеството с Хагския трибунал "възможно най-скоро". Преговорите по Споразумението за стабилизация и асоцииране с ЕС бяха замразени преди една година поради недостатъчно сътрудничество и в частност заради неспособността на Белград да екстрадира обвиняемия генерал Ратко Младич. 
						Новото правителство ще има 25 члена - премиер, вицепремиер, 22-ма министри и един министър без портфейл. Вицепремиер ще бъде Божидар Джелич, който бе номиниран за премиер от ДП. Той бе финансов министър в първото продемократично правителство на Сърбия на премиера Зоран Джинджич. 
						ДП ще отговаря за армията и външните работи, докато Драган Йочич от ДПС ще оглави отново полицията. За втори път двете най-големи демократични партии се озовават заедно във властта. Първия път, през 2001 г., правителството издържа едва няколко месеца, след което партньорите се разделиха заради начина, по който Слободан Милошевич бе екстрадиран в Хага. След екстрадицията министрите от ДПС напуснаха правителството на Джинджич. 
						В новата администрация ще има нови министерства за Косово, за икономиката и регионалното развитие, инфраструктурата, телекомуникациите и ИТ, околната среда и младежта и спорта. 
						ЕС приветства сформирането на новото правителство в Сърбия. Еврокомисарят по разширяването Оли Рен пристигна в Белград в сряда за среща с Тадич и Кощуница. Междувременно в Брюксел представители на Сърбия и на Европейската комисия подписаха споразумение за облекчаване на визовия режим, отложено миналата седмица заради неприемливото кратко пребиваване на крайния националист Томислав Николич на поста председател на парламента. 
						Докато парламентът провеждаше във вторник своите дебати късно вечерта, полицията проведе обиск на хотел "Делиград" в Белград по подозрение, че Младич се намира там. Той обаче не бе открит. Новините за операцията предизвикаха вълнение сред депутатите, като радикалите на Николич и членовете на Социалистическата партия на Сърбия поискаха време за консултации и обяснение от властите. Те обвиниха управляващата коалиция, че е организирала обиска, за да впечатли Рен. 
						Полицията съобщи, че обискът, проведен по заповед на съдия-следовател от Белградския районен съд, е бил рутинен.

Дел Понте отново поиска арестуването на Младич 
					15/09/2005
					 
						ХАГА, Холандия -- В сряда (14 септември) главният прокурор на ООН Карла дел Понте каза, че военновременният командир на босненските сърби Ратко Младич трябва да бъде арестуван до 5 октомври, датата, на която през 2000 г. Слободан Милошевич падна от власт. Тя призова правителството на Сърбия и Черна гора да изпълни обещанието си да открие обвиняемия. Дел Понте поиска също от ЕС да отложи началото на преговорите по Споразумението за стабилизация и асоцииране с Белград, докато Младич не бъде предаден на трибунала на ООН. Британският посланик в Белград Дейвид Гоуън, чиято страна в момента председателства ЕС, изрази същото мнение в отделен коментар в сряда. (АФП, Уеб-сайт на ООН, Бета, Танюг - 14/09/05)

Косово премахва сръбско телефонно оборудване
					27/09/2010
					 
						ПРИЩИНА, Косово -- Агенцията за регулиране на далекосъобщенията (ТРА) е изключила 17 станции с незаконни сръбски антени за телекомуникации на територията на Косово. Акцията от края на седмицата не включваше северната част на страната, тъй като властите срещнаха съпротива в доминираните от сърби райони, докато в останалите части на Косово действията им подразниха местните сърби и властите в Белград. Според белградските медии хиляди косовски сърби са били лишени от стационарна или мобилна телефонна връзка заради акцията на ТРА. Екипи на полицията и ТРА изключиха предаватели в районите на Грачаница, Щръпце, Гниляне и Печ. В Зубин Поток, Северно Косово, ТРА не успя да прекъсне незаконната сръбска телефонна станция въпреки присъствието на екипи на специалната полиция. Група сърби бяха барикадирали мястото по-рано сутринта. Съобщава се за стрелба, но от полицията заявиха, че атмосферните условия са накарали ТРА да се откаже от действията си там. Властите бяха започнали да свалят антените през пролетта. Смята се, че незаконното оборудване причинява на Косово годишни загуби от 20 млн. евро. (Експрес, Лайм - 27/09/10; РТК, Гласът на Америка, Клан Косова - 26/09/10)

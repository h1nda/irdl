Черногорският премиер Джуканович призова да се преодолее разделението и да се върви напред
					23/05/2006
					Черногорският премиер Мило Джуканович в понеделник говори с помирителен тон, като призова гражданите да забравят жлъчните нападки по време на кампанията за референдума и да работят за развитието на най-новата независима държава в Европа.
					От Антонела Архин и Игор Йованович за Southeast European Times от Подгорица и Белград – 23/05/06
 
					 
						
Черногорци празнуват извоюваната си наново независимост в понеделник (22 май) в град Цетине. [Гети Имиджис]
						Един ден след като черногорците гласуваха за превръщането на републиката си в най-новата независима държава в Европа, премиерът Мило Джуканович даде в понеделник (22 май) пресконференция и каза, че е дошло време да се преодолее разделението и да се върви напред. 
						"Предстои ни период на лекуване на раните, причинени от политическото разделение … не само по въпроса за референдума, но и изобщо по политическите въпроси," каза Джуканович, като добави, че референдумът в неделя е решил дилемата, която почти от век тегне над Черна гора. "Вчера ние получихме демократичния отговор на нашите граждани и сега трябва да преодолеем различията и напрежението помежду си и да развиваме Черна гора като политически хомогенно общество по пътя му към Европа." 
						"Уверен съм, че Черна гора притежава този демократичен потенциал," каза Джуканович. Той каза също, че стъпката към независимост не е направена в ущърб на Сърбия, а за да може Черна гора изцяло да поеме отговорността за бъдещето си в Европа и да подобри връзките си със Сърбия. 
						Възобновяването на преговорите по Споразумението за стабилизация и асоцииране с ЕС, които бяха прекъснати заради неспособността на Белград да арестува и екстрадира обвинения във военни престъпления Ратко Младич, ще бъде главен приоритет на правителството, каза Джуканович. 
						Във вторник председателят на републиканската комисия за референдума Фратишек Липка съобщи последните официални резултати: 55,5 % от гласоподавателите са подкрепили независимостта -- половин процент над определения от ЕС праг. 
						Участвали са 86,49 % от всичките 484718 регистрирани гласоподаватели, каза словашкият депутат. 
						Независимостта бе подкрепена от гласоподавателите в Подгорица, Никшич, Бело поле, Цетине, Бар, Будва, Даниловград, Котор, Плав, Розае, Тиват и Улчин. Блокът на привържениците на съюза със Сърбия спечели главно на север и в един крайбрежен град, по-конкретно в Беране, Жабляк, Колашин, Мойковац, Плужине, Плевля, Андриевица, Шавник и Херцег Нови. 
						Хърватският президент Стипе Месич бе първият държавен глава, отправил поздравления към черногорския президент Филип Вуянович за резултата, който той нарече "повратна точка". Решението на гласоподавателите ще определи пътя на Черна гора в бъдеще и ще помогне да се определят отношенията между Черна гора и съседите й, включително Сърбия, каза Месич. 
						Съществуването на една стабилна и прогресивна Черна гора, поддържаща демокрацията и европейските ценности и стандарти, отговаря на интересите на Хърватия и съответства на концепцията за региона като район на мир, сигурност и стабилност, каза Месич. 
						Македонският премиер Владо Бучковски каза, че черногорците свободно са изразили своята воля. Резултатите от гласуването, добави той, могат "да отрезвят" Сърбия и да я убедят да се съсредоточи върху своето евроатлантическо бъдеще. 
						Албанският премиер Сали Бериша междувременно каза, че резултатът ще направи региона "по-свободен, по-стабилен и по-сигурен по пътя към евроатлантическата интеграция". Той прогнозира, че след независимостта на Черна гора ще последва независимостта на Косово. 
						Сръбското правителство посочи, че очаква окончателните резултати, преди да излезе с официално изявление. Но федералният външен министър Вук Драшкович, който е председател на Партията за обновление на Сърбия, поздрави Черна гора, като каза, че "Сърбия трябва да приеме резултата от референдума, да го приветства и да се заеме със себе си." Той призова Сърбия да "се върне към корените си" и да помисли за възстановяване на монархията. 
						Поздравления бяха отправени и от сръбската партия "Г-17 плюс" и лидера й Младжан Динкич, който каза, че сега сърбите имат възможност да поемат в ръцете си собствената си съдба. Бившият заместник-премиер Миролюб Лабус призова сръбското правителство да признае независимостта на Черна гора и каза, че сръбският премиер Воислав Кощуница трябва да разговаря незабавно с Джуканович.

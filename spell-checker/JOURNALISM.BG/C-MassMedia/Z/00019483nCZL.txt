Очаква се среща на лидерите на кипърските гърци и турци 
					04/08/2006
					 
						НИКОЗИЯ, Кипър -- Очаква се президентът на кипърските гърци Тасос Пападопулос и лидерът на кипърските турци Мехмет Али Талат да се срещнат във вторник (8 август) на зелената линия, която разделя острова, се казва в съобщение на канцеларията на Талат от четвъртък. Разговорите ще се съсредоточат върху списъците с въпроси, които трябва да бъдат обсъдени от технически комисии и които бяха разменени по-рано тази седмица между представители на двете страни. В началото на юли Пападопулос и Талат проведоха важна среща и се договориха незабавно да преминат към ограничени преговори. По-широките преговори с посредничеството на ООН са блокирани вече повече от две години. 
						Други новини -- Президентът на САЩ Джордж Буш е изпратил писмо до Пападопулос, с което му благодари за помощта, предоставена от Кипър при евакуацията на американските граждани от Ливан. "Доброто отношение на представителите на Вашето правителство и на кипърските граждани подчертава здравите връзки между нашите народи," е писал Буш, като е добавил, че очаква сътрудничеството между Съединените щати и Кипър да продължи. (СиЕнЕй, Катимерини - 04/08/06; Заман, Джихан, СиЕнЕй, AНA-MПA, Нафтемпорики, Блумбърг - 03/08/06)

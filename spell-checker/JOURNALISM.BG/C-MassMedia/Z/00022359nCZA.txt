Изплащането на дълга на Македония предизвиква смесени реакции
					26/04/2007
					Правителството твърди, че усилията му за връщане на дълговете към международните финансови институции ще спомогнат за увеличаване на доверието у инвеститорите, но опозиционните партии казват, че изплащането е просто измама от типа "тука има, тука няма".
					От Зоран Николовски за Southeast European Times от Скопие - 26/04/07
 
					 
						
"Намаляването на дълга ни с 240 млн. щатски долара ще ни извади от списъка на средно задлъжнелите страни и ще ни постави сред слабо задлъжнелите," каза премиерът Никола Груевски. [Гети Имиджис]
						Македонското правителство обяви на 11 април, че ще изплати на Световната банка и на Европейската инвестиционна банка (ЕИБ) около 137 млн. щатски долара от дълга си по-рано от заплануваното. Осем кредита, изтеглени преди 1997 г., ще бъдат изплатени по този начин. Първоначално предвиденият краен срок за изплащането им е 2021 г. 
						През март Македония върна 103 млн. щатски долара на Парижкия клуб на кредиторите. Парите за изплащането идват от валутния резерв, който през последните три години нарасна бързо и достигна 1,8 млрд. евро. 
						"Намаляването на дълга ни с 240 млн. щатски долара ни изважда от списъка на средно задлъжнелите страни и ни поставя в този на слабо задлъжнелите," отбеляза премиерът Никола Груевски. Той заяви, че сумата е 20 % от общия външен дълг и 12 % от общия външен и вътрешен дълг на страната. 
						Световната банка е била най-големият самостоятелен кредитор на Македония със сумата от 639,5 млн. щатски долара през януари, по данни на централната банка на страната. През същия месец Македония е имала дълг към ЕИБ в размер на 162,3 млн. щатски долара. 
						Груевски обяви още, че страната скоро ще изплати дълга си към МВФ. Той каза, че връщането на заемите изпраща ясен сигнал към международните инвеститори, свидетелствайки за здрава и стабилна икономическа политика. 
						Финансовото министерство прогнозира, че предсрочното изплащане ще спести на държавата над 37 млн. щатски долара от лихви. Само за тази година икономиите от лихви ще възлязат на 2,8 млн. евро. През 2008 г. сумата им ще възлезе на 5,8 млн. евро, а през следващата година на 5,2 млн. евро. 
						Икономиите ще бъдат насочени към проекти за развитие, каза Груевски. 
						Опозиционният Социалдемократически съюз на Македония (СДСМ) не е съгласен с решението на правителството. Партията заяви, че агенциите, които изчисляват кредитния рейтинг, вземат под внимание два параметъра - публичната задлъжнялост и валутния резерв. Следователно, твърди партията, нищо не се печели, ако пари от валутния резерв се разходват за намаляване на дълга. 
						Същевременно СДСМ обвинява правителството в прахосване на приходите от приватизацията на електроцентралата "Електростопанство на Македония" (ЕСМ) - ход на правителството на СДСМ от 2006 г., на който партията на Груевски ВМРО-ДПМНЕ се противопоставяше. 
						Някои македонски анализатори поставят също под въпрос твърденията за икономии от лихви, тъй като Македония тегли заеми от Световната банка при привилегировани, т. нар. МАР условия (на Международната асоциация за развитие).

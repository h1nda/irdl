Инциденти помрачават предизборната кампания в Македония 
					28/06/2006
					Международната общност иска от Македония да покаже, че може да проведе избори без нередности. Кампанията обаче започна колебливо заради серия от инциденти напоследък.
					От Марина Стояновска за Southeast European Times от Скопие -- 28/06/06
 
					 
						
Посланикът на САЩ в Македония Джилиън Милованович (в средата), посланикът на ЕС Ъруан Фуер (вляво) и ръководителят на мисията на ОССЕ Карлос Паис призоваха за спиране на насилието по време на кампанията. [Томислав Георгиев]
						Проявите на насилие между съперничещи си партии в Македония доведоха до резки предупреждения от страна на международни представители и заплашват усилията на страната да покаже, че може да проведе "110 % свободни и честни избори", както неотдавна се изрази генералният секретар на НАТО Яп де Хоп Схефер. 
						Повечето от сблъсъците са станали между привърженици на двете основни партии на етническите албанци -- Демократичният съюз за интеграция (ДСИ) и Демократичната партия на албанците (ДПА). Имало е обаче и поне един инцидент между активисти на управляващия Социалдемократически съюз на Македония (СДСМ) и опозиционната ВМРО-ДПМНЕ. 
						Ако насилията не престанат, ще има последици за евроатлантическата кандидатура на Македония, предупреди посланикът на САЩ Джилиън Милованович. Във вторник (27 юни) тя и представителят на ЕС Ъруан Фуер -- заедно с британския посланик Робърт Диксън и представителя на ОССЕ Карлос Паис -- посетиха село Рашче, където в събота имаше престрелка. 
						"Въпреки трудното начало все още има достатъчно време нещата да се оправят с развитието на процеса. Пристигнахме на мястото на инцидента, за да изразим разочарованието си от невъзможността или липсата на готовност сред политическите партии инцидентите да бъдат прекратени," каза Милованович. 
						"Партиите, които не успяха да спрат инцидентите, се държат безотговорно към гражданите на Република Македония. Те поставят в опасност бъдещето на държавата," добави тя. 
						Междувременно холандският посланик в Македония Фредерик де Ман каза, че изборите все пак могат да получат приемлива оценка, ако самото гласуване протече мирно и без инциденти. 
						"Инцидентите са ужасни," каза тя. "Аз съм много разтревожена и много тъжна, защото се надявах, че след случилото се миналата година е ясно, че няма място за поправителен изпит след изборите … Надявам се, че денят на изборите ще премине в добър ред, за да можем да обявим изборите за честни и демократични." 
						Министерството на вътрешните работи повдигна обвинения в 12 случая -- седем за престъпни деяния и пет за нарушения. В същото време министерството помоли гражданите да не поставят полицията под напрежение и призова партиите да не се опитват да се представят за жертви. 
						Над 2600 кандидати се борят за 120-те парламентарни места, които ще бъдат разпределени на изборите на 5 юли. Кампанията започна на 15 юни.

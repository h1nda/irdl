Турски съд повдигна обвинения срещу още заподозрени за бомбения атентат в Диарбекир
					22/01/2008
					 
						АНКАРА, Турция -- Съдът обвини още трима заподозрени във връзка с атентата с кола бомба в Диарбекир по-рано този месец, при който бяха убити седем души и ранени повече от 60, включително ученици и военнослужещи. Твърди се, че заподозреният извършител си е признал, че е извършил атентата по нареждане на терористичната Кюрдска работническа партия (ПКК) в отговор на нападенията на турската армия срещу нейни лагери в Северен Ирак. ПКК заяви, че атентатът е дело на кюрдски бойци, които не са под неин контрол. 
						Други новини -- Здравното министерство потвърди, че смъртоносният щам H5N1 на птичия грип е бил открит в птицеферма в Северна Турция. Фермата, намираща се в село Саз, е поставена под карантина. Преди две години птичият грип причини смъртта на четири деца в малко селце в Източна Турция. (Ройтерс, НТВ, РИА Новости, ДПА - 22/01/08; АФП, Анадолска информационна агенция, Си Ен Ен Търк, АП - 21/01/08)

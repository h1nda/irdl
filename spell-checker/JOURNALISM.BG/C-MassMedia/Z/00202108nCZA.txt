Разпродажбата на Гърция – много частен въпрос
					01/12/2011
					Оптимистичните усилия за събиране на приходи чрез приватизация в опит да се помогне на гръцката икономика не се увенчават с успех.
					От Анди Дабилис за Southeast European Times от Атина – 01/12/11
 
					 
						
Продажбата или отдаването под наем на национални съкровища сега се възприема като някакво частично решение на икономическите проблеми на Гърция. [Ройтерс]
						Намаляване на заплатите, орязване на пенсиите и съкращения – Гърция опита почти всичко, за да удовлетвори международните кредитори. Страната се съгласи с първия план от спасителни мерки на стойност 109 млрд. евро, както и с втория планиран спасителен план от 130 млрд. евро, за да не стигне до банкрут. Приватизацията обаче изостава въпреки нарастващия натиск от "тройката" на ЕС – ЕК, МВФ и Европейската централна банка (ЕЦБ), които представят сметката за спасяването на Гърция. 
						Докато страната изнемогва под тежестта на дълга от 344 млрд. евро и дефицит от около 10 %, временното коалиционно правителство, оглавявано от бившия заместник-председател на ЕЦБ Лукас Пападемос, има задачата да осигури получаването на жизнено важните заеми и да изпълни съпътстващите ги мерки за строги икономии. Междувременно плановете за приватизацията изостават от графика и възложените надежди. 
						Янис Кукиадис, ръководител на приватизационния фонд ТАИПЕД, заяви за SETimes, че тежките времена работят срещу Гърция. 
						„Знаем, че на пазара има несигурност“ и че това намалява интереса на купувачите, посочи той. Кукиадис обаче смята, че това скоро ще се промени. „Приватизацията беше поискана от "тройката" и тяхната логика беше да се плати дългът“, каза той. 
						„Логиката не е да се продава на всяка цена. Трябва да намерим цена, която може да донесе печалба, и продажбата да има стойност за държавата. Чрез приватизацията ще се създадат възможности за развитие и заетост“, добави той. 
						Гръцката организация за конни надбягвания (ОДИЕ) може да бъде продадена на френската МПУ. Кукиадис обаче посочва, че германската компания „Хохтиф“ не желае да продължи договора за управление на международното летище и че като цяло изпълнението на целите изостава. 
						„Ако няма смислени оферти, как може някой да започне да експлоатира държавни активи, без да бъде обвинен, че ги разпродава?“, пита той. Според него целта през 2012 г. да се съберат още 9,3 млрд. евро вече е нереалистична. 
						Алики Мурики, преподавателка по социология в Атинския университет, твърди, че купувачите знаят, че Гърция е в отчаяно положение, и може би изчакват, за да спечелят от спешни продажби. 
						„Моментът е много лош. Много от опитите за приватизация трябваше да започнат по-рано, когато цените бяха много по-високи“, каза тя за SETimes. 
						Според Мурики някои държавни предприятия са били управлявани толкова зле, че трябва да се продадат на фирми, които знаят как да извлекат печалба. 
						„Французите проявяват интерес към закупуването на железниците, а те ги управляват много по-добре от нас“, заяви тя. 
						ОСЕ ще загуби повече от 231 млн. евро тази година, а общият дълг на дружеството възлиза на 10,7 млрд. евро – резултат от движението на почти празни влакове по някои маршрути в продължение на десетилетия и плащането на заплати на някои работници в размер на 60 000 евро годишно, пет пъти повече от заплатата на учител. 
						Мурики обаче посочва, че за Гърция са останали малко възможности за избор. „По-добре ли е да продадеш активите си на по-ниска цена, или да банкрутираш?“, пита тя. 
						Гърция се надява, че потенциалните купувачи ще видят възможностите. През ноември ОПАП плати на правителството 474 млн. евро за лицензирането на 35 000 видеолотарийни терминала и правителството иска да продаде 34 % от дейността. По-рано Гърция получи 390 млн. евро чрез продажбата на 10-процентно участие в балканския телекомуникационен гигант ОТЕ на германската „Дойче Телеком“. 
						Това не беше лесно, тъй като профсъюзите се противопоставиха и се обявих против предстоящата продажба. Правителството планира през следващите десет години да прехвърли приходите от държавната лотария в дружество със специална цел. Собствеността в компанията ще бъде продадена на частни инвеститори. 
						Хараламбо Царданис, директор на Института за икономически и международни отношения в Атина, каза за SETimes, че Гърция и "тройката" са надценили значително стойността на гръцките активи по време на кризата. 
						„Процедурите не бяха готови и новата агенция не беше подготвена да преодолее огромните трудности, свързани с продажбата на някои обекти. Не е много ясно какво се опитват да направят“, заяви Царданис, като добави: „Не искат да продават евтино и затова сега нямат особени амбиции. Дори и "тройката" разбира това.“ 
						Министърът на енергетиката Георгиос Папаконстантину заяви в края на октомври, че Гърция ще има нужда от всичко, което може да получи, защото много от притежаваните от държавата имоти и съоръжения струват цяло състояние на страната заради загубите, които носят. 
						Тези дружества и държавни имоти, макар и без такива съкровища като Акропола, въпреки исканията на някои германски критици, сега са смятани за някакво частично решение на икономическите проблеми, ако могат да бъдат продадени или отдадени под наем. 
						Според "тройката" някои печеливши предприятия, включително започнатият с германски инвестиции нов голям 10-гигаватов проект за слънчева енергия, наречен „Хелиос“, биха могли да донесат 15,7 млрд. евро, които да бъдат отделени за изплащане дълга. Изграждането на проекта обаче може да продължи до 2050 г. 
						Василис Ксенакис, секретар по националните въпроси на най-големия синдикат на държавните работници и служители АДЕДИ, заяви, че след намаляването на заплатите, повишаването на данъците, орязването на пенсиите и очакваните съкращения на десетки хиляди хора членовете на синдиката се борят на няколко фронта, за да оцелеят икономически, и приватизацията е друг проблем. 
						Той посочи, че услугите, които се предоставят от публичния сектор, трябва да останат в ресора на правителството. „Ние се борим за обезщетения, за нашите заплати“, каза той за SETimes.

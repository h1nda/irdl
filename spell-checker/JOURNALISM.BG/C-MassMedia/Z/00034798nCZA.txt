Врачките са все още популярни в Сърбия
					03/06/2010
					Икономическата криза създава благоприятна среда за медиуми и лечители.
					От Бояна Милованович за Southeast European Times от Белград -- 03/06/10
 
					 
						
Силното усещане за несигурност и отчаяние подклажда популярността на магьосниците и врачките, казва експерт. [AФП]
						През 90-те години на миналия век телевизионните канали бяха наводнени от предавания, в които медиуми и лечители предлагаха мигновени решения на всички проблеми и предричаха бъдещето. Макар и в по-слаба степен, това явление е разпространено и до днес. 
						Милан Таро и Клеопатра са само две от най-известните личности, които използваха атмосферата на отчаяние, обхванала Сърбия през 90-те години на миналия век, за да си играят с населението, изстрадало през войните, международните санкции и крайната бедност. 
						По онова време Клеопатра предричаше "голяма победа за Слободан Милошевич на изборите", а Таро уверяваше клиентите си, че ще могат да продадат апартаментите си, когато започнат да слушат "Битълс". 
						Тогава държавата не наказваше това толкова очевидно шарлатанство, но след падането на режима на Милошевич през 2000 г. нещата се промениха, медиумите и лечителите отпаднаха от телевизионните програми, а законът въведе по-сериозни санкции за този вид измами. 
						Социолозите и психолозите смятат, че икономическата криза създава благоприятна среда за завръщането на медиумите и лечителите, защото много хора търсят изход от проблемите си с отчаяни решения. 
						"Във времена на голяма несигурност хората се обръщат към врачките. Всеки път, когато се пуснат в ход тези измислици, това значи, че нивото на несигурност и липсата на вяра в определени нормални системи сред хората се е повишила. Това е моментът, в който изплуват онези, които се възползват от бедите на хората по грозен начин," каза за SETimes психоложката Биляна Лайович. 
						Тя казва, че образованието е в основата на предотвратяването на тази тенденция. "Колкото по-образовани са хората, толкова по-малко склонни са те да станат жертва на тези фалшиви ясновидци." 
						Социологът Ратко Божович е съгласен, че изостреното чувство на несигурност и отчаяние, както и липсата на информация, подклаждат популярността на магьосниците и врачките. 
						"През 90-те години на миналия век цареше голямо объркване, което бе обхванало и медиите. Положението днес не е толкова драматично, поради което и отговорите на житейските ни проблеми и съдбата на тази страна не се търсят само в наблюденията и пророчествата на т.нар. медиуми," каза Божович за SETimes. 
						Колкото до жертвите на шарлатаните, "мисля, че само глупави и лековерни хора могат да се хванат на подобна измама. Твоя си е вината, щом позволяваш на някого да те мами толкова безочливо и дори да ти се присмива," казва 21-годишната студентка по италиански език Биляна Симич. 
						Фотографът Станко Перишич, на 37 г., не е съгласен. "Мисля, че всеки от нас би могъл да потърси подобни решения в момент на отчаяние или в една невъзможна ситуация. Държавата трябва да защитава гражданите си от подобни измамници," каза Перишич за SETimes.

Град в България е на път да постави световен рекорд 
					25/07/2011
					Пазарджик се надява на наплив от туристи, които да поседнат в града.
					от Цветина Борисова за Southeast European Times от София -- 25/07/11
 
					 
						
Пейката е дълга 1111 метра и може да побере 2020 души. [Цвети Борисова/SETimes]
						Пейката, обявена за "най-дългата в света", бе открита официално в град Пазарджик миналия месец. Съоръжението, разположено в живописен парк на брега на река, е дълго 1111 метра и може да побере 2020 души. 
						Архитект Димитър Боюклиев, който е автор на проекта, разказа предSETimes, 
						че първоначалните планове са били за пейка с дължина над 1000 метра, тъй като създателите искали да са сигурни, че никой няма да надмине рекорда им. Избрали числото 1111 заради символизма на многото единици, събрани на едно място. 
						В момента най-дългата дървена пейка в света, регистрирана официално от световните рекорди на Гинес, е с дължина 613,13 метра и се намира на стадиона в Осечна, Полша.
						Идеята Пазарджик да бие този рекорд възникнала преди две години, когато местен бизнесмен се свързал с управата на града с предложение да спонсорира изграждането на пейки в парка, който местните наричат "Острова". 
						Замислен като градски парк още по време на комунизма, той се рушал под влиянието на времето и вандалски прояви. Общината с радост приела идеята за неговото възстановяване, като предложила щом ще монтират пейки, да се опитат да поставят рекорд и да направят най-дългата пейка в света. Все пак, паркът предлагал подходящи условия за проекта, тъй като пейката можела да обиколи парка без прекъсване и без да нарушава структури или алеи в него.
						Така започнала работата, като по-голямата част от финансирането било осигурено от местни бизнесмени, а останалата част предоставила общината. Сега, когато пейката вече е почти завършена с изключение на някои дребни детайли, Пазарджик е устремен към Гинес. 
						"Има два начина да кандидатстваме - единият е да поканим комисия от Гинес да посети града ни, а вторият е да изпратим документи, с които доказваме рекорда си", обясни пред SETimes главният архитект на Пазарджик Кръстьо Танков. 
						Според него, въпреки че градът им не е традиционна туристическа дестинация, той е разположен стратегически на средата на матистралата, която свързва София и Пловдив. Властите се надяват пейката да накара много туристи, пътуващи между двата големи града, да направят спирка за почивка и да изпият по кафе в красивия парк. 
						"За да влезеш в учебниците по география, първо трябва да влезеш в учебниците по история", твърди Танков.
						Паркът, който е напълно преобразен от окаяното си състояние отпреди няколко години, в момента е домакин на културни събития и изложби на скулптури, които водят посетителите на една приятна разходка из неговите алеи. Има и писта за колоездене, футболно игрище, развлекателни съоръжения за деца и дори библиотека на открито с книги, осигурени от местната библиотека.
						От изоставено място, което хората избягват, той се е превърнал в любимо място за срещи на местните жители, търсещи начин да се откъснат от градския шум и да се забавляват.

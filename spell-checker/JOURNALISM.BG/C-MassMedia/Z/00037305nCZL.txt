Дорис Пак от ЕП призова македонската и албанската опозиция да прекратят бойкотите
					04/02/2011
					 
						СКОПИЕ, Македония -- Депутатът от Европейския парламент Дорис Пак казва, че бойкотите на опозиционните партии в Македония и Албания поставят под въпрос способността на страните им да изпълнят стандартите на ЕС за демокрация, предадоха в четвъртък (3 февруари) местните медии. Тя каза, че мястото на депутата е в парламента, където той или тя трябва да отстояват позиции. Конкретно, отново призова македонската опозиция, водена от СДСМ, да се завърне на работа. 
						Междувременно вицепремиерът и финансов министър Зоран Ставревски каза в четвъртък, че управляващата ВМРО-ДПМНЕ не предвижда предсрочни избори. 
						По-малкият партньор в управляващата коалиция, Демократичният съюз за интеграция, зае по-умерена позиция, заявявайки, че политическият диалог трябва да се възобнови и опозицията трябва да се върне в парламента, преди да се водят каквито и да било дискусии за предсрочни избори. (МИA, НетПрес, Алсат М, Макфакс, Сител - 03/02/11)

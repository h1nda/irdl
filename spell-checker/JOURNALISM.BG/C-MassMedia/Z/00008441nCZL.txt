Архитектурна война на букурещката улица Каля Викторией
23/09/2003
Реализацията на проекти, насочени към запазване на историческата част на Букурещ, е затруднена от липса на средства, докато бляскави нови сгради оставят своя отпечатък върху този "Париж на Балканите". Гражданското достойнство обаче може да помогне за съхраняването на уникалното архитектурно наследство на столицата.
От Мариан Тутуи за Southeast European Times в Букурещ - 23/09/03
 
 
Румънците се гордеят със своята Каля Викторией (Улица Виктория), шедьовър на националната история и архитектура. Една от основните улици на Букурещ, тя е била известна като Подул Могошоаей в края на 17 в., когато е свързвала Стария дворец в града с разположения на 18 км палат край езерото на влашкия принц Константин Бранковеану (1688-1714). Със своята дървена настилка и красиви сгради от двете й страни, тя действително е била царски път.
През 1878 година, след завръщането на победоносната румънска армия улицата е получила сегашното си име. Днес дълга едва 3 км, улицата не е достатъчно широка за съвременния трафик и движението по нея е еднопосочно през последните 30 години. Някои от основните й сгради, дали на града прозвището Малкия Париж, са построени на улица "Виктория". Сред тях са румънският Атенеум (1888), Централната университетска библиотека (1895), както и Дворецът СЕС (1900).
Известната улица е преживяла две световни войни, мощни земетресения и дори проектите на диктатора Чаушеску да преобрази Букурещ според тоталитарните си възгледи, което имаше отрицателен ефект върху една трета от централната градска част и доведе до разрушаването на 20 църкви. Десет години по-късно обаче настъпиха невиждани промени на улица "Виктория". Нови постройки от стъкло и бетон преобразиха атмосферата, докато проекти за реставрация на стари сгради и църкви непрекъснато се забавят поради липса на средства.
На улица "Хенри Коанда", намираща се на 100 м успоредно на улица "Виктория", двуетажната къща "Мака" се нуждае от сериозен ремонт. Въпреки това тя остава една изящна сграда, ценена както заради своите фасади, така и заради своя стъклопис, корнизи и мебели. Тя е била построена преди 1906 г. и дарена на държавата през 1926 г. от Елена Мака, за да бъде разположен в нея Институтът по археология и неговата колекция от праисторически гръцки и римски саркофази, статуи, оръжия и надписи.
От пет години се подготвя план за възстановяване на къщата "Мака". Според проекта на архитект Александру Белдиман трябва да се изгради подземна галерия с частичен стъклен покрив, което ще позволи античните артефакти да бъдат изложени на естествена светлина. Галерията ще започва от улица "Виктория" и парка " Никита Станеску". Въпреки повсеместните ласкави оценки за плана, реализацията му продължава да се отлага.
Проектите за реставрация на две църкви на улица "Виктория" се увенчаха с по-голям успех. Църквата " Крецулеску" (1722) е била създадена благодарение на дъщерята на Константин Бранковеану и е известна със стенописите си от 19-ти век, зографисани от Джордже Татареску. Малката църква "Ставрополеос" (1722) се счита от мнозина за най-красивата в Букурещ. Тя е запазила разкошната си външна украса и дървени мебели, включително стол от 18-ти век, принадлежащ на принц Николае Маврокордат. Реставрацията на църквата "Ставрополеос" бе извършена и с дарение от американското посолство.
Чаушеску придоби печална слава с щетите, които нанесе върху историческата столица на Румъния. Критиците твърдят, че някои от архитектите, които са го насърчавали в грандиозните му планове, все още работят в посткомунистическия период, отнемайки от красотата на града. Но по подобие на решителната гражданска реакция, спряла плановете за изграждане на парк "Дракула" близо до средновековния град Сигишоара, жителите на Букурещ могат да опазят архитектурното наследство на своя град.

СЗВСТ ще донесе свободи и предизвикателства за Молдова
					19/03/2012
					При близо 50 % от износа й за страни, членки на ЕС, Молдова започна преговори със Съюза по Споразумение за свободна търговия.
					От Алина Раду за Southeast European Times от Кишинеу -- 19/03/12
 
					 
						
Почти половината от износа на Молдова е за страни от ЕС. [Ройтерс]
						Молдова започна в неделя (18 март) петдневни преговори по Споразумение за задълбочена и всеобхватна свободна търговия (СЗВСТ) с ЕС. Очаква се СЗВСТ да бъде подписано през 2013 г. и да донесе както ползи, така и да изправи страната пред големи предизвикателства. 
						Към края на миналия месец премиерът Владимир Филат се срещна с еврокомисаря за търговията Карел де Гухт в Кишинеу, за да обсъдят споразумението. 
						И двете страни отбелязаха значителния растеж на двустранната търговия между Молдова и страните от ЕС - която е достигнала 2,7 милиарда евро - и отчетоха, че износът от Молдова за страни от ЕС съставлява 49 % от общия износ на страната. 
						"Това е изненадващ ръст на молдовския износ, а също е интересно, че Молдова не се представя в Европа единствено с вино и зеленчуци, бидейки известна със земеделската си икономика. Миналата година Молдова навлезе в европейския пазар с промишленост и фабрично производство. И това е много добре, защото Молдова може да предлага добро качество на добра цена, тъй като тук има относително евтин пазар на работната сила," каза за SETimes министърът на икономиката на Молдова Валериу Лазар.
						Депутатът Вячеслав Йонита - ръководител на парламентарната комисия по икономика, бюджет и финанси - каза, че СЗВСТ е от голяма полза за Молдова. 
						 "То води до... по-лесно движение на стоки, пари, хора и услуги. И четирите елемента ще се движат по-лесно, а животът ще бъде по-добър," каза Йонита за SETimes. 
						Нику Попеску, научен сътрудник по политика в Европейския съвет за международни отношения (ЕСМО) във Великобритания, е бивш съветник на Филат по въпросите на евроинтеграцията. Той продължава да следи отношенията на Молдова и други източни страни с ЕС. 
						"Предизвикателствата за Молдова ще бъдат не само в преговорите по СЗВСТ, но и при прилагането на неговите разпоредби. Институционалният капацитет на Молдова е относително малък и ще отнеме време да се въведат необходимите стандарти," каза Попеску за SETimes. 
						Лазар се съгласи, че има много предизвикателства, но каза, че всички те могат да бъдат преодолени. 
						"Молдова разполага с година и половина да приложи разпоредбите на СЗВСТ. Това е кратък срок за огромно количество работа, но е също възможност за привнасяне на европейските стандрати и качество в молдовските изделия, стоки и услуги," каза той за SETimes. 
						Той каза, че е важно да се покаже откритост и желание, а като втора задача трябва да се изготви план за действие. 
						"Имаме да свършим толкова много в областта на качеството на изделията, на стандартите. И е много ясно, че трябва да постигнем по-добро управление на качеството. Но когато покажем, стъпка по стъпка, нашите усилия и успехи, мисля, че можем да предоговорим някои условия с нашите партньори от ЕС; диалогът предстои да започне сега и ще продължи десет-петнадесет години," каза Лазар. 
						 Юрие Готишан е координатор на проект в "Експерт Груп" - независим мозъчен тръст, който предлага аналитични услуги и насърчава новаторски модели за икономически и социални политики в Молдова. Той каза за SETimes, че дори и процесът да бъде дълъг, той не се съмнява в ползите от него за Молдова. 
						 "СЗВСТ дава възможности за три категории на молдовското общество: износителите, вносителите и потребителите. Много е важно да имаме неограничен достъп без митнически ограничения за всички молдовски стоки на европейския пазар, както и за всички европейски стоки на нашия пазар. Но за тази цел трябва да се грижим много за качеството," каза Готишан за SETimes. 
						Де Гухт също отбеляза колко е важно Молдова да повиши всички изисквания за качество и безопасност. Според него ЕС ще продължи да предоставя помощ на Молдова при решаването на този и други проблеми. 
						"В сравнение с всички други източни партньори Молдова е най-ентусиазираният привърженик на СЗВСТ с ЕС. Това не се дължи само на по-високата подкрепа за евроинтеграцията, но също и на факта, че Молдова е една от постсъветските държави с най-висок дял на външна търговия, близо 50 %, с ЕС," добави Попеску. 
						През последните няколко години данните за молдовския износ сочат огромно увеличение на европейския пазар, с основен експортен пазар Румъния, и свиване на износа на стоки и изделия към страните, членки на ОНД. 
					
				
			
					 
					
 
 

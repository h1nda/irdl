ДСИ настоява Македония да постигне компромис с Гърция
					14/05/2009
					Смелите изказвания на ДСИ, призоваващи за компромис с Гърция по въпроса за името, карат някои да мислят, че партията се стреми да повдигне рейтинга си преди конгреса през ноември.
					От Зоран Николовски за Southeast European Times от Скопие -- 14/05/09
 
					 
						
Спорът за името продължава вече 17 години [Архив]
						Преобладаващо албанският Демократичен съюз за интеграция (ДСИ) - коалиционен партньор на управляващата ВМРО-ДПМНЕ - настоява Македония да постигне компромис с Гърция. 
						Досега ДСИ и останалите албански партии в Македония като цяло подкрепяха правителствените стратегии за запазване на името Македония.
						Лидерът на ДСИ Али Ахмети се срещна с новоизбрания президент Георге Иванов след президентските и местни избори миналия месец. Двамата публикуваха общо изявление, в което се казва: "Необходимо е национално единство, както и разумен компромис, за преодоляване на различията относно името с Гърция." 
						Иванов не обясни точно какво е имал предвид под компромис, но подчерта, че „не става дума за промяна на името." 
						 Водещи представители на ДСИ настояваха тази година, че уреждането на спора би ускорило членството на Македония в НАТО и интеграцията й в ЕС. 
						Представители на ДСИ казаха пред А1ТВ, че неофициалният краен срок за „компромис”, поставен от ДСИ, ще бъдат изборите в Гърция през септември. 
						 Представителката на ДСИ Теута Арифи каза, че партията ще насърчи ВМРО-ДПМНЕ да проведе конструктивен дебат за своевременно уреждане на спора, защото „коалиционните партньори би трябвало да се вслушват един в друг." 
						 Говорителят на партията и зам.-председател на парламента Рафиз Алити каза, че "партийните структури ще решат" дали ДСИ да напусне правителството, ако очакванията му останат неудовлетворени, но Арифи постави край на подобни спекулации, като заяви, че „партията не обсъжда този въпрос”, но е отворена за дебати по правителствените политики. 
						Имер Исмайли - професор и сътрудник в албанската телевизия РТШ и „Коха Диторе” - заяви пред Радио "Свободна Европа”, че ДСИ е приел ролята в управляващата коалиция деликатно да настоява пред премиера Никола Груевски да намери компромисно решение за името на Македония. 
						Анализаторът Слободан Чашуле обаче изрази съмнение по-рано тази година, че промяната на името ще се случи в обозримо бъдеще или изобщо някога. За него са „по-реалистични дискусиите в НАТО за това как да се избегне злоупотребата с НАТО и неговите основни ценности, в случая от Гърция и Словения спрямо Македония и Хърватия." 
						ВМРО-ДПМНЕ заяви, че е напълно съгласна, че приоритет на Македония е да стане членка на НАТО. Представител на партията каза пред А1ТВ, че ВМРО-ДПМНЕ е „готова да дискутира с всеки и особено с коалиционния си партньор” и приема всякакви смислени и конструктивни предложения. 
						ВМРО-ДПМНЕ неофициално е заявила пред А1ТВ, че ДСИ се опитва да си „покачи цената си и [да постигне] по-висок рейтинг сред избирателите” преди конгреса на партията, насрочен за ноември. 
						Във връзка с това ръководството на ДСИ се срещна на 26 април в Мала Речица, за да обсъди стратегия за промяна на курса. Албанските опозиционни партии „Нова демокрация” и Демократична партия на албанците непрестанно атакуват ДСИ, като публично заявяват, че ДСИ не е в състояние да спази обещанията си за установяване на дипломатически отношения с Косово и прилагане на Охридското рамково споразумение.

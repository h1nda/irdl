Проблемът с изчезналите лица спъва помирението
					24/05/2012
					Според Международната комисия за изчезналите лица все още няма информация за около 14 000 души след конфликтите в бивша Югославия.
					От Линда Карадаку и Ивана Йованович за Southeast European Times в Прищина и Белград - 24/05/12
 
					 
						
Имената на изчезналите лица както албанци, така и сърби бяха изписани на стена от НПО за защита на човешките права в Прищина. Все още за изчезнали се смятат 1 700 души от Косово след конфликта. [Лаура Хасани/SETimes]
						Хиляди хора все още се смятат за изчезнали след конфликтите, които последваха разпадането на бивша Югославия през 1990-те години. Това положение пречи на оздравителния процес за семействата на тези лица, както и на процеса на решаване на проблемите между страните в региона. 
						Беким Блакай, изпълнителен директор на Центъра по хуманитарно право в Косово, твърди, че проблемът с изчезналите лица е една от главните барирери за помирението. 
						"В повечето случаи семействата на изчезналите лица са убедени, че другата общност, сръбска или албанска, знае къде са телата на техните близки и не иска да даде показания ... следователно те виждат враг в лицето на другата общност", каза Блакай за SETimes. 
						Според ЮЛЕКС все още около 1 781 лица се смятат за изчезнали в Косово след конфликта. 
						Миналата седмица парламентът в Косово одобри предложение, с което от правителството се иска да постави като условие за бъдещите преговори между Прищина и Белград решаването на проблема за тези изчезнали лица. 
						Тъй като проблемът с изчезналите лица е един от проблемите, поставени от преговорния екип на Белград, той е изключително важен. Преговорите по въпроса вероятно ще започнат и ще бъдат подкрепени и от Брюксел. 
						"Не сме намерили механизъм, който ще направи по-ефикасно издирването на изчезналите лица и именно за това настояваме. Всички изчезнали лица трябва да бъдат открити", каза за SETimes ръководителят на преговорния екип на Белград Борислав Стефанович. 
						Международната комисия за изчезналите лица (МКИЛ) съобщи през април, че вече има информация за повече от 70% от изчезналите лица в региона. 
						"Tова е уникално постижение в една следконфликтна ситуация и се дължи изключително на самоотвержеността на комисиите за изчезналите лица в региона, както и на помощта, оказана от международната общност", каза Адам Бойз, програмен директор на МКИЛ за Западните Балкани. 
						Според данните на комисията е имало около 40 000 изчезнали лица, смятани за загинали след прекратяването на конфликтите в страните от бивша Югославия. "От този брой за около 14 000 все още липсва информация", съобщават от МКИЛ. 
						Според Международния комитет на Червения кръст (МКЧК) има 9 022 открити дела в Босна и Херцеговина и 2 337 в Хърватия. 
						МКЧК не разделя списъка на изчезналите лица по етнически признак, тъй като той решава проблема с изчезналите лица като цяло. 
						"Зад всяко [лице] стои семейство, което все още очаква отговор за съдбата и местонахождението му", каза за SETimes Лина Милнер, председател на работната група на МКЧК за изчезналите лица в Косово. 
						Тя добави, че през последната година властите в Белград и Прищина са удвоили усилията си за откриване на информация за изчезналите лица в съответствие със задълженията си, поети в рамките на Работната група, председателствана от МКЧК, но комисията е силно обезпокоена от бавния ход на процеса. 
						Ръководителят на ЮЛЕКС Ксавие дьо Марнак каза през април, че повече от 30 потенциални места ще бъдат проучени тази година и местните власти ще започнат разследване за възможни сбъркани разпознавания. 
						Шеремет Адеми, който все още не е открил информация за член на семейството си от Митровица, каза, че решението на проблеми ще повлияе положително върху помирението. "Но опитът от миналото показва, че онези, които са извършвали престъпните действия, все още не са наказани, така че случилото се преди може да се повтори" каза Адеми за SETimes. 
					
				
			
					 
					
 
 

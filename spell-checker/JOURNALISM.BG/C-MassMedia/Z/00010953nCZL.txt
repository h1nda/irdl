Солана: "ЕС подкрепя санкциите на Ашдаун срещу Република Сръбска"
28/05/2004
 
БАНЯ ЛУКА, Босна и Херцеговина (БиХ) - В интервю, публикувано в петък (28 май) в ежедневника на Баня Лука Независне новине, върховният представител на ЕС по въпросите на сигурността Хавиер Солана заяви, че съюзът подкрепя напълно санкциите, наложени на Република Сръбска (РС) от върховният представител на международната общност Пади Ашдаун. Солана заяви, че осем години след подписването на Дейтънското мирно споразумение политиците и институциите в РС все още не са изпълнили основното си задължение за сътрудничество с трибунала на ООН за военни престъпления. Посланикът на ОССЕ в БиХ Робърт Бийкрофт, чийто мандат изтича скоро, бе на прощално посещение в Баня Лука в четвъртък, където отново подчерта, че БиХ няма да бъде приета в евроатлантическите структури, докато най-търсените обвиняеми във военни престъпления остават на свобода. (Независне новине - 28/05/04; РТРС - 27/05/04)

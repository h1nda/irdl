Селскостопанските реформи в ЕС могат да подпомогнат световните пазари
16/07/2003
Постигнатото наскоро споразумение за реформиране на Общата селскостопанска политика на ЕС има очевидни недостатъци, но е стъпка напред в правилната посока.
Анализ от Атанасиос Папандропулос за Southeast European Times в Атина - 16/07/03
 
 
След седмици на интензивни преговори селскостопанските министри на ЕС се споразумяха на 26 юни да реформират системата от селскостопанските субсидии и контрол върху цените на ЕС, известна като Обща селскостопанска политика (ОСП). Брюксел шумно определи реформите като "радикални". Комисарят по селското стопанство Франц Фишлер ги характеризира като "началото на нова епоха".
Далеч не радикален, окончателният пакет представлява една доста разводнена версия на първоначалното предложение на комисията. Той съвсем не постига първоначалните цели да се намали бремето върху бюджета на ЕС и нездравословния ефект на ОСП върху световните селскостопански пазари.
Това обаче не означава, че споразумението не бележи стъпка напред. Министрите се споразумяха да понижат ценовото ниво, при което Съюзът се намесва - по същество един гарантиран от ЕС ценови праг - за продукти като масло и мляко на прах. От друга страна, министрите отстъпиха пред натиска на Франция и някои други държави да се запазят нивата на гарантирани цени за зърнените храни. В резултат на това реформите освобождават европейските цени на храните само в незначителна степен.
По-важно обаче е това, че реформите прекъсват пряката връзка между нивата на производство и размера на субсидиите за фермерите, система, която директно стимулира свръхпроизводството. Фермерите сега ще започнат да получават субсидии, които не се променят в зависимост от обема на производството. Според експерти прекъсването на връзката между субсидии и селскостопанско производство може да даде импулс на буксуващите световни търговски преговори, към които министрите от държавите-членки на СТО трябва да се върнат по време на септемврийската конференция в Канкун, Мексико.
"Решението на ЕС да реформира своята ОСП е необходима стъпка напред, която, надяваме се, ще даде полезен тласък за преговорите в рамките на СТО, " заяви търговският представител на САЩ Робърт Зилик.
Представителите на европейските страни трябваше да направят отстъпки, за да се постигне договореност за реформиране на 40-годишната ОСП, която поглъща 50 милиарда евро годишно или почти 45 % от целия бюджет на ЕС. Удовлетворявайки исканията на Франция, Испания и Гърция, държавите-членки на ЕС могат да изчакат до 2007 година, преди напълно да премахнат субсидиите, ако се опасяват, че селското стопанство би замряло в райони, където ще се окаже неизгодно. Освен това субсидиите ще бъдат само частично независими от производствените нива, а не напълно освободени от такава зависимост, както предлагаше Фишлер. " Надяваме се, че компромисите, които измениха първоначалното предложение на комисията, няма да ограничат способността на ЕС да допринесе за глобалната реформа в селското стопанство," посочи Зилик.
Следващата критична стъпка ще бъде изработването на предложения в ключови области, с които СТО се съгласи да се занимае по време на министерската среща в Доха, Катар, през 2001 година. Според няколко наблюдатели в Брюксел добрата новина е, че преговарящите от ЕС няма да отидат в Канкун с празни ръце. Лошата новина обаче е, че тази скромна реформа в ОСП оставя много въпроси без отговор, особено за развиващия се свят.

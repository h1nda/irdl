Вашингтон ще потвърди подкрепата си за плана на Ахтисаари
					26/03/2007
					Потенциалното отделяне на Косово от Сърбия няма да създаде прецедент за други отцепнически райони, заяви миналата седмица американският Държавен департамент. Уреждането на окончателния статут на провинцията ще бъде важна крачка към обединяването на Балканите с Европа, добави той.
					(Ройтерс, Б92 - 24/03/07; AП, AФП - 23/03/07; Държавен департамент на САЩ -- 21/03/07 - 23/03/07)
 
					 
						
Американският заместник държавен секретар Никълъс Бърнс ще изрази подкрепата на Вашингтон за предложението на Ахтисаари за статута на Косово. [Гети Имиджис] 
						Американският заместник държавен секретар Никълъс Бърнс ще изрази твърдата подкрепа на Вашингтон за предложеното от специалния пратеник на ООН Марти Ахтисаари уреждане на въпроса за статута на Косово по време на посещението си в Брюксел тази седмица, съгласно изявление на Държавния департамент от петък (23 март). 
						Косово ще бъде един от основните въпроси, които високопоставеният американски дипломат ще обсъжда с представители на НАТО и ЕС по време на започващото в понеделник негово тридневно посещение в белгийската столица. 
						Бърнс "ще изрази твърдата подкрепа на САЩ за ... плана на Ахтисаари за бъдещето на Косово," заяви в петък говорителят на Държавния департамент Шон Маккормак. 
						Ахтисаари, бивш президент на Финландия, трябваше да публикува окончателния вариант на предложението си в понеделник, след като го внесе в Съвета за сигурност. През идните седмици се очаква Съветът да води дебати по него, след което да издаде нова резолюция за Косово по-късно през годината. 
						Позовавайки се на дипломатически източници, АФП предаде в петък, че между документа, който Съветът ще получи, и проектоплана, който Ахтисаари представи в началото на февруари, предвиждащ самоуправление на Косово под международен надзор, няма големи различия. 
						Преди публикуването на предложението Държавният департамент издаде миналата седмица поредица от три части за бъдещето на Косово, опровергавайки твърденията на Белград и Москва, че потенциалното отделяне на провинцията от Сърбия ще създаде прецедент за други отцепнически райони. Русия се страхува, че независимостта на Косово може да окуражи сепаратистите в Абхазия, Чечения, Нагорни Карабах, Южна Осетия и Приднестровието. 
						"Никъде в света не съществува ситуация, която да е сходна с тази в Косово", цитира публикацията изказване пред репортери на американския помощник държавен секретар по европейските и евроазиатските въпроси Даниел Фрийд по-рано този месец. "Няма място, където администрация на ООН да е управлявала в продължение на седем, вече близо осем години. Няма случай, в който НАТО да е била принудена да се намеси, за да спре масов процес на етническо прочистване." 
						Косовските албанци, които съставляват 90 % от 2-милионното население на провинията, приеха предложението на Ахтисаари. Сърбия го отхвърли, заявявайки, че не може да отстъпи суверенитета си над провинцията, въпреки че е готова да предложи "широка автономия". 
						Фрийд подчерта, че едно трайно уреждане на последния нерешен териториален спор след балканските конфликти от 90-те години би било от полза за Косово и заобикалящия го регион. "Никой не смее да инвестира в страна с несигурен статут," заяви той. 
						Трайното уреждане на косовския въпрос ще донесе също така политически ползи, ще улесни европейската интеграция на региона и ще съживи "просперитета и политическото влияние", на които бившите югославски републики се радваха преди края на Студената война, заяви Държавният департамент.

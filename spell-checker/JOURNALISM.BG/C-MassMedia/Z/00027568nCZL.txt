Приключи процесът в Хага срещу сръбския обвиняем Милутинович
					29/08/2008
					 
						ХАГА, Холандия --В сряда (27 август) в Трибунала на ООН за военни престъпления завърши съдебният процес срещу бившия сръбски президент Милан Милутинович и други петима обвиняеми по делото за престъпления в Косово през 1999 г., предадоха медиите в четвъртък. Председателят на съдебния състав, съдия Иън Бонъми, обяви, че присъдата ще бъде произнесена „възможно най-скоро”. Милутинович и другите ответници по делото са обвинени в насилствено разселване, депортиране, убийства и преследване на косовски албанци през първата половина на 1999 г. Останалите ответници са бившият югославски вицепремиер Никола Саинович и генералите Драголюб Ойданич, Небойша Павкович, Владимир Лазаревич и Сретен Лукич. Процесът, който започна преди малко повече от две години, привлече над 200 свидетели.
						Други новини -- Сръбският прокурор за военни престъпления Владимир Вукчевич заяви в четвъртък, че очаква скоро да бъде арестуван военновремененият командир на босненската сръбска армия Ратко Младич. В интервю за АП Вукчевич изрази убеденост, че Младич се укрива в Сърбия и най-вероятно не е променил външния си вид като бившия босненски сръбски лидер Радован Караджич. Според прокурора Младич и Караджич имали "съвършено различни характери". И двамата са обвинени в геноцид. (Б92, Бета, EMportal, AП - 28/08/08)

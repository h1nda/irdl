Кюрдите в Турция обявиха план за „демократична автономия” 
					20/07/2011
					С продължаващия парламентарен бойкот на кюрдската политическа партия обявяването на „демократична автономия” за кюрдите в Турция добавя още повече спешност към проблема. 
					От Ана Уд за Southeast European Times от Истанбул - 20.07.2011 г.
 
					 
						
Айсел Туглук (горе) чете декларацията за „демократична автономия” пред "Конгреса на демократичното общество". [Ройтерс]
						Чрез ход, сигнализиращ за повишаване на напрежението между турската държава и кюрдската общност, миналата седмица "Конгресът на демократичното общество" (КДО), организация, претендираща да представлява кюрдското население в Турция, излезе с изявление, в което се обявява „демократична автономия” за турските кюрди, според определението на организацията.
						Изявлението беше прочетено на висок глас от Айсел Туглук, един от победилите независими кандидати в изборите, които бяха регистрирани от подкрепяната от кюрдите Партия на мира и демокрацията (ПМД). 
						„Ние обявяваме своята мощ и воля да се самоуправляваме”, заяви тя. „Демократичната автономия не е само за кюрдския народ, а е по-скоро модел за решение, който ще позволи на всички народи в Турция свободно да изразяват своите вярвания и култура”. 
						Декларацията добавя ново измерение към безизходицата, която бележи отношенията между наскоро преизбраната администрация на ПСР и кюрдския политически орган. След знаменателната победа на ПМД в общонационалните избори през юни съдът лиши един от избраните кандидати, Хатип Диджле, от правото му да влезе в парламента. В знак на протест нито един от подкрепяните от ПМД независими кандидати не влезе в парламента и не положи клетва за встъпване в длъжност. 
						Според Хенри Барки, професор по международни отношения в Университета в Лихай, който е специалист по турска политика, тази декларация може да бъде разглеждана като следваща логична стъпка в еволюцията на отношенията между правителството и кюрдите. 
						„Кюрдите се движат в тази посока вече от доста време; това не е нещо ново”, заяви Барки за SETimes. „Решили са, че ще променят фактите на място, без да чакат турското правителство”. 
						Барки казва, че решението е разумно в светлината на факта, че партията контролира толкова много общини в населения предимно с кюрди югоизток. От психологическа гледна точка, смята Барки, това съобщение е част от усилията „за прокарване на идеята [за автономия] в съзнанието на хората”. 
						Ясно е обаче, че остава да бъде извървян дълъг път, преди турското общество да възприеме подобна предпоставка, тъй като единството и териториалната цялост на страната са ключова тема на турския национализъм. Нападение, извършено от ПКК в деня на декларацията, при което бяха убити 13 войници, само разпали пламъците на турския национализъм, асоциирайки „демократичната автономия” със сепаратисткото насилие в очите на мнозина. 
						Въпреки че е взривоопасна тема, някои поставят под въпрос ефикасността на самата декларация. В интервю за турския всекидневник "Радикал" кюрдският политик и писател Тарък Зия Екинджи стигна дотам, че нарече ходът „безсмислен”. 
						„Ако я обявят, какво ще стане?”, пита той риторично и продължава: ”Да кажем, че аз отида и обявя моя собствена демократична автономия - докъде ще ме доведе това? Важното е да се достигне до споразумение с държавата и администрацията и да бъдат създадени ясни формули в правната сфера”. 
						Въпреки всичко обаче надеждите и очакванията на много кюрди в Турция се увеличиха. Мирбег Тлакс, кюрдски софтуерен специалист, живеещ в Южна Турция, сподели своите чувства пред SETimes. 
						„В място за живеене, където си роден без правото на избор, аз възприемам демократичната автономия поне като определение за това как мога да живея”, каза Тлакс. „Разглеждам я като един от начините да се дистанцираме от този период на война, който продължава, откакто се помня”.

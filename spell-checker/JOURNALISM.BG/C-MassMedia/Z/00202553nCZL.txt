Владо 
			Бучковски
		
		министър-председател на Македония
		(Би Би Си - 07/05/06; Southeast Europe Online - 16/12/04; Ройтерс, МИА, Макфакс - 17/12/04; ФТ - 16/12/04; AП, Макфакс, МИА - 15/12/04; Македонска информационна агенция; Уикипидия)
 
		 
			
[Гети Имиджис]
			Владо Бучковски, лидерът на Социалдемократическия съюз на Македония (СДСМ) официално бе назначен за министър-председател на 17 декември 2004 г., почти месец след оставката на своя предшественик Хари Костов. 
			 Бучковски е роден на 2 декември 1962 г. в Скопие. Той завършва Юридическия факултет в Скопие през 1986 г. В същия институт той получава магистърска и докторска степен съответно през 1991 и 1998 г. 
			От 1987 до 1988 г. Бучковски работи като експерт в парламента на Македония. След това постъпва в Юридическия факултет в Скопие през 1988 г, където заема различни длъжности. През 2003 г. става доцент. 
			 От 1988 до 2000 г. Бучковски е член на Държавната избирателна комисия, а от 2000 до 2001 г. е председател на Градския съвет в Скопие. 
			 На 13 май 2001 г. той е назначен за министър на отбраната в широко коалиционно правителство, ръководено от бившия премиер Любчо Георгиевски и заема този пост до 26 ноември същата година. 
			Бучковски отново поема Министерството на обраната на 1 ноември 2002 г., когато лидерът на СДСМ Бранко Цървенковски е избран за министър-председател за втори път в своята кариера след победата на неговата партия в парламентарните избори месец и половина преди това. На 15 септември 2003 г. Бучковски оглавява правния съвет на правителството. 
			 След победата си в предварителните президентски избори през април 2004 г. Цървенковски напуска СДСМ. На 26 ноември същата година, осем дни след внезапната оставка на Костов, Бучковски сменя Цървенковски като лидер на СДСМ и получава мандат за съставяне на ново македонско правителство. 
			 На 15 декември 2004 г. Бучковски представи пред парламента предложението си за 18-членен кабинет, включително осем министри от екипа на Костов и 10 нови министри. Той обеща да ускори осъществяването на реформите, необходими за интегрирането на страната в ЕС и НАТО, и определи като главни приоритети на предложеното от него правителство икономическото развитие, реформи в съдебната система и борбата срещу престъпността и корупцията. Той също обеща “последователно прилагане на Рамковото споразумение”, което сложи край на шестмесечния етнически конфликт в Македония през 2001 г. 
			"Решаването на междуетнически конфликти и изтощителните политически борби отнемат толкова много време и енергия, че не можем да се посветим на решаването на истинските проблеми на хората”, заяви той пред парламента, очертавайки приоритетите на правителството. “Това правителство няма да позволи на никого да дестабилизира сигурността на Македония." 
			 Парламентът, състоящ се от 120 депутати, гласува за неговото правителство със 71 на 25 гласа.

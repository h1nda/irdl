Френският премиер призовава Турция да признае Кипър
		03/08/2005
		 
			ПАРИЖ, Франция -- Премиерът Доминик дьо Вилпен каза във вторник (2 август), че Турция трябва да признае Кипър, преди да започне присъединителните си преговори с ЕС. В радиоинтервю той обеща да повдигне този въпрос в разговори с Анкара и с други страни членки на ЕС на следващата среща на лидерите на съюза. Дьо Вилпен не отхвърли възможността началото на преговорите, насрочено за 3 октомври, да бъде отложено, ако Турция не изпълни това условие. Немислимо е, каза той, Анкара да започне преговори със съюза, без да е признала един от неговите членове. 
			Турският министър на външните работи Абдула Гюл, който в момента е в Саудитска Арабия, в отговор заяви, че страната му е изпълнила всички условия на ЕС за започване на преговорите. Турция няма да приеме никакви нови условия, добави той. Говорителят на Европейската комисия Амадеу Алтафах потвърди във вторник, че Анакара е изпълнила всички изисквания. (Файненшъл таймс, АП, АФП, Ройтерс - 03/08/05; НТВ, TukishPress.com, Си Ен Ен - 02/08/05)

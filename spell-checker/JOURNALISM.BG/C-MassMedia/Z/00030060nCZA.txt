Участниците в срещата на високо равнище в София обещаха подкрепа за диверсифицирането на маршрутите за доставка на газ
					27/04/2009
					В края на двудневната енергийна среща на високо равнище в София високопоставени представители на 28 страни приеха декларация, обещавайки диверсифициране на доставките на газ за Европа с цел гарантиране на енергийната сигурност на всички участници.
					(Различни източници - 24/04/09-26/04/09)
 
					 
						
Участниците в срещата на високо равнище "Природен газ за Европа. Сигурност и партньорство" позират за снимка в петък (24 април) в София. [Гети Имиджис]
						Участниците в двудневната среща на високо равнище за природния газ в София приключиха обсъжданията в събота (25 април) и обещаха подкрепа за осъществяването на всички проекти, насочени към диверсифициране на източниците и маршрутите за доставки, с цел гарантиране на енергийната сигурност. 
						В приетата декларация в края на срещата на високо равнище под надслов "Природен газ за Европа. Сигурност и партньорство" се призовава за "бързо изграждане на международна газова инфраструктура, газопроводи, терминали за втечнен природен газ (ВПГ) и стратегически бази за съхранение, за да се гарантира диверсифицирането на газовите доставки за Европа по устойчив и осъществим начин". 
						Срещата на върха, чийто домакин бе българският президент Георги Първанов, събра лидери и високопоставени длъжностни лица от още девет страни от Югоизточна Европа, държави, износителки на газ, от Каспийския регион, Централна Азия и Близкия изток и високопоставени представители от САЩ и ЕС. 
						В срещата участваха президентите на още шест страни - Албания, Босна и Херцеговина, Хърватия, Черна гора, Сърбия и Турция. Гърция изпрати на форума министър-председателя Костас Караманлис, а Македония и Румъния - правителствени министри. Сред останалите участници бяха председателят на Европейската комисия Жозе Мануел Барозу, емирът на Катар Шейх Хамид бин Халифа ал Тани и специалният пратеник на САЩ по енергийните въпроси в евро-азиатския регион Ричард Морнингстар. Руският министър-председател Владимир Путин отмени участието си в последния момент, като изпрати министъра на енергетиката Сергей Шматко. 
						Форумът се проведе само няколко месеца след ценовия спор между Русия и Украйна, който доведе до сериозно нарушаване на газовите доставки за Европа. 
						 "Криза като тази със спирането на доставките на газ не трябва да се допуска отново," заяви Барозу, отбелязвайки, че "сигурността и солидарността" са от особено значение за предотвратяване на извънредни ситуации, подобни на предизвиканата от руско-украинския спор. 
						В декларацията след срещата на върха се призовава също за създаването на "ефективен механизъм за решаване на международни спорове". 
						Въпреки че в документа не бяха споменати проектите за газопроводите “Набуко” и “Южен поток”, те доминираха по време на много от дискусиите в София. 
						Проектът “Набуко”, който е на стойност 7,9 млрд. евро и се ползва с подкрепата на ЕС и САЩ, предвижда изграждането на газопровод с дължина от 3 300 км за доставка на газ от Каспийско море през Турция, България, Румъния и Унгария до Австрия. Замислен като опит да се намали силната зависимост на Европа от руския газ, след години на спорове реализацията на проекта все още не е започнала. 
						Турският президент Абдула Гюл заяви: "Турция има необходимата политическа воля" да осъществи проекта. 
						Официални представители посочиха в София, че до юни правителствата може да подпишат окончателно споразумение по проекта. 
						Строителите на “Южен поток”, съвместен проект на стойност 10 млрд. евро между руския енергиен гигант “Газпром” и италианското дружество “Ени”, планират да транспортират руски природен газ до Европа по тръбопровод по дъното на Черно море до България и след това през Австрия, Сърбия, Унгария, Гърция и Италия. 
						Наблюдатели смятаха, че по време на срещата на върха е възможно да се подпише споразумение за “Южен поток”. Оттеглянето на Путин обаче потвърди слуховете за разногласия между София и Москва. 
						Според Първанов България не трябва да прибързва с подписването, но не трябва да отлага и след май, тъй като през това лято предстоят парламентарни избори.

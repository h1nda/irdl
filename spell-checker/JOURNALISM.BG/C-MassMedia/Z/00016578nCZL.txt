Европейският съд за правата на човека подкрепи забраната на забрадките в Турция
					11/11/2005
					 
						СТРАСБУРГ, Франция -- В четвъртък (10 ноември) Европейският съд за правата на човека подкрепи забраната, въведена от Турция, да се носят забрадки в образователни институции. Студентка бе дала под съд страната си, за да бъде отменена забраната. С 16 срещу 1 гласа съдиите решиха, че ограничението е въведено на законно основание, "за да се запази светският характер на образователните институции", и отговаря на "законните цели да се защитават правата и свободите на другите и да се поддържа общественият ред". Външният министър Абдула Гюл възрази срещу решението на съда, като каза, че страната не може да върви напред с подобни забрани.
						Също в четвъртък Гюл каза, че правителството възприема положително последния доклад на ЕС за напредъка на Турция. Той отбеляза, че в доклада авторите са използвали "прецизен" език, което е подобрение в сравнение с предишните доклади. Този доклад призовава Турция да ускори изпълнението на реформите и да отдели по-голямо внимание на въпросите за човешките права и правата на малцинствата. (Ройтерс, АП, ЮПИ, АФП, НТВ - 10/11/05)

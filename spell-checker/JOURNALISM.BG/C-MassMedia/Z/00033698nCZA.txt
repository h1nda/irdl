Словенският премиер Пахор посети Косово
					09/03/2010
					Основна тема на разговорите бе изглаждането на подробностите около предстоящата среща на върха, чийто домакин ще бъде Словения.
					От Блерта Фоничи-Кабаши за Southeast European Times от Прищина -- 09/03/10
 
					 
						
Словенският премиер Борут Пахор (вляво) даде обща пресконференция с косовския си колега Хашим Тачи в понеделник (8 март) в Прищина. [Лаура Хасани]
						Словенският премиер Борут Пахор бе в понеделник (8 март) в Прищина за среща с косовския си колега Хашим Тачи. Акцент в дневния им ред бе предстоящата среща на върха на ЕС и регионалните лидери в Бърдо. 
						В изявление, прозвучало в духа на речта на американския президент Джон Ф. Кенеди при встъпването му в длъжност, Пахор заяви: "Това е случай страните от региона да представят какво могат да предложат на Европейския съюз, а не само какво Европейският съюз може да направи за тях." 
						Атмосферата около конференцията - насрочена за 20 март в замъка в Бърдо, област Крайна - бе помрачена от споровете между Сърбия и Косово за това дали делегацията от Прищина ще участва като представляваща независима държава. 
						Пахор подчерта, че остават две седмици за изглаждането на "техническите" проблеми за успешното протичане на конференцията, и каза, че повечето от тях са по-важни от отношенията между Сърбия и Косово. 
						"Президентът Тадич [на Сърбия] и [косовският] премиер Тачи не са единственият проблем, който имаме," каза Пахор. "Бихме желали да излезем със специална декларация за европейската перспектива на Западните Балкани. Кой би могъл [да изготви подобен документ] по-добре от нас? Ние можем да свършим тази работа." 
						Тачи каза, че Косово ще присъства на конференцията и ще изпълни ангажиментите си за по-нататъшно регионално сътрудничество, "но също и за евро-атлантическата перспектива", подчертавайки отново, че висш приоритет за Косово е членството в НАТО и ЕС. 
						И двамата премиери отклониха въпросите на репортерите.

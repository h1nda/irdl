Българите изпитват облекчение след края на ерата на Кадафи
					21/10/2011
					България все още си спомня ужасите, преживени от българските медицински сестри, който прекараха осем години в либийски затвор, след като бяха осъдени на смърт.
					От Цветина Борисова за Southeast European Times от София – 21/10/11
 
					 
						
„Със смъртта на Кадафи започва нова ера в историята на Либия”, заяви българският министър на външните работи Николай Младенов. [Ройтерс]
						България беше една от първите държави в региона, които реагираха в четвъртък (20 октомври) на новината за смъртта на либийския диктатор Муамар Кадафи. Диктаторът управлява африканската държава в продължение на 42 години до свалянето му от власт по-рано тази година. 
						Смъртта на Кадафи, за която съобщиха представители на Преходния национален съвет (ПНС) на Либия, беше потвърдена от либийския премиер Махмуд Джибрил. Обстоятелствата около смъртта му обаче остават неясни. 
						По-рано в четвъртък френски самолет от мисията на НАТО е атакувал конвой от превозни средства, в който са пътували Кадафи и някои от верните му привърженици, опитващи се да избягат от града. Според сведенията полковникът и няколко от неговите хора са успели да избягат и са се скрили в канализационни тръби. 
						„Със смъртта на Кадафи започва нова ера в историята на Либия”, заяви българският министър на външните работи Николай Младенов в официално изявление малко след разгласяването на новината. 
						„Стотици българи – лекари, инженери, медицински сестри – през годините свързаха живота си с либийския народ. Дори в най-тежките моменти през последните месеци на режима нашите съграждани работеха в Триполи, Бенгази и в цяла Либия, изпълнявайки хуманитарния си дълг”, допълни Младенов. 
						България има специална причина да изпитва облекчение след края на режима на Кадафи. Пет български медицински сестри и един палестински лекар прекараха осем ужасни години в либийски затвор и получиха смъртни присъди по обвинения в умишлено заразяване на над 400 деца с вируса на СПИН. 
						Техният случай се превърна в международен политически въпрос, докато най-накрая те бяха освободени през лятото на 2007 г. и им беше разрешено да се върнат и да излежат доживотните си присъди в България. След пристигането си те бяха помилвани от президента Георги Първанов. Въпреки че са на свобода, кошмарът продължава да преследва медиците. 
						„Доволна съм, че той получи това, което заслужава”, каза за SETimes Валя Червеняшка, една от медицинските сестри. Тя обаче смята, че деветте месеца, през които Кадафи се укриваше, не могат да се сравнят с това, което те са понесли през деветте години в затвора. „Той трябваше да страда така, както страдахме ние.” 
						България и светът сега гледат към демократичното бъдеще на Либия. 
						„България е готова заедно с международната демократична общност да предложи пълно сътрудничество на либийския народ по трудния път към свободата и демокрацията”, заяви Младенов. 
						България традиционно присъства в либийската икономика, особено в строителството, инфраструктурата и търговията със селскостопански продукти. Тази дейност обаче напоследък беше засегната от безредиците в страната. 
						„В момента стопанската дейност е в стагнация заради ситуацията в Либия – гражданската война достигна своята кулминация”, каза за SETimes Димитър Куюмджиев, председател на Българо-арабския бизнес съвет към Българската търговско-промишлена палата. 
						„Винаги е имало проблеми, но тези проблеми достигнаха своята връхна точка и в момента няма никакви плащания или движение по договорите между български и либийски компании”, добави той. Въпреки това Куюмджиев смята, че българските компании трябва да следят ситуацията внимателно и да реагират, когато възникнат възможности за бизнес в процеса на възстановяване на Либия. 
						„Те трябва да започнат да се подготвят отсега за своето участие, като водят преговори с местни представители, които са били техни бизнес партньори по-рано... Те трябва да са активни, да се консултират и да поддържат тесни контакти с търговските организации“, заяви той.

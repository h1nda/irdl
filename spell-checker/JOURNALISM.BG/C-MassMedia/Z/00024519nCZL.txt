Гърция наложи временна забрана за лова в защита на дивите животни
					11/11/2007
					 
						АТИНА, Гърция -- Върховният административен съд наложи временна забрана за лова в петък (9 ноември) след като екологична НПО заяви, че опазването на дивите животни в региона е било сериозно нарушено от опустошителните пожари миналото лято. Забраната за лова ще бъде ефективна до 21 ноември, когато се очаква да бъде взето окончателно решение по въпроса. 
						Междувременно в петък в Гърция бушуваха бури със силни ветрове и сняг, при които бяха повалени дървета и които предизвикаха транспортни проблеми. Бурите също достигнаха България, Румъния и Албания, където много пътища бяха затворени, а някои области останаха без електричество. 
						Според други новини от региона гръцката крайбрежна охрана е провела операция в неделя за спасяването на голяма група нелегални имигранти на борда на турски кораб. Корабът очевидно е бил застрашен от потъване поради лошото време и силното вълнение. Според капитана, 15-членният екипаж и 250 имигранти са били на борда на кораба, пътуващ за Италия. (ДПА, ЮПИ - 11/11/07; ДПА - 11/10/07; AФП, Скай, Нетпрес, Фокус - 10/11/07)

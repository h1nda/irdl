Черногорският държавен прокурор заяви, че етническа албанска групировка в планирала терористични актове
					07/11/2006
					Група етнически албанци, арестувани през септември, е имала планове за терористични нападения, заяви в понеделник главният прокурор на Черна гора.
					(AП, АКИ, РСЕ/РС - 06/11/06; AП, АФП, ДПА, БиБиСи - 10/09/06) 
 
					 
						
Властите заявиха, че групата е имала "подробни планове за терористични нападения ... целящи сплашване на неалбанското население" в югозападен район в близост до съседна Албания. [SETimes]
						Черногорският държавен прокурор Весна Меденица заяви в понеделник (6 ноември), че група етнически албанци, арестувани преди близо два месеца, се разследват във връзка с редица обвинения, включително тероризъм. 
						В навечерието на парламентарните избори в Черна гора на 10 септември - първите след обявяването на независимостта на страната от Сърбия в началото на юни - 14 етнически албанци бяха арестувани в южния граничен град Тузи. Задържаните, сред които и трима американски граждани, "представляват опасност за народа на Черна гора," според полицията. 
						В съобщенията от този период се казва, че различни оръжия, включително гранатомети, минохвъргачки, гранати, експлозиви, автомати и боеприпаси, са били намерени по време на неочаквани проверки в домове в града и пещери в околността. 
						Членовете на групата, наречена "Движение за права на албанците в Черна гора", са планирали терористични нападения в района на Тузи, на около 20 км южно от Подгорица и в близост до границата с Албания, според Меденица. Целта на плана под кодовото наименование "Орлов полет" е била да се сплаши неалбанското население там и да се спечели автономия в района, доминиран от етнически албанци, цитира АП думите на прокурора. 
						Изброявайки 18 заподозрени, репортаж в черногорския ежедневник "Дан" от вторник посочва, че членовете на групата се разследват по обвинения, включващи участие в тероризъм и действия, имащи за цел отхвърляне на конституционния ред и заплашващи сигурността. 
						Предполага се, че част от финансовата подкрепа, която групата е получила, е дошла от членове на албанската диаспора на Запад, основно от имигранти в Съединените щати, които са помогнали за набавянето на оръжия, боеприпаси, фалшиви документи и други средства, необходими за осъществяване на плановете. 
						Италианската осведомителна агенция АКИ цитира Меденица, според която групата е поддържала тесни връзки с бивши членове на вече разпуснатата "Армия за освобождение на Косово", с която е планирала да осъществи съвместни терористични нападения. 
						Етническите албанци съставляват около 5 % от населението на Черна гора, наброяващо 620 000 души, и като цяло са в добри отношения с правителството. 
						След септемврийските арести лидер на етническа алабанска партия в Тузи заяви, че те са били "политически мотивирани", тъй като повечето заподозрени са били или поддръжници на партията, или нейни кандидат-членове. 
						"Животът не спира в дните преди избори," цитира БиБиСи изказване на премиера Мило Джуканович от този период, отхвърлящо обвиненията. "Крадците крадат в тези дни, убийците убиват ... а онези, които са готови да извършат терористични действия, се подготвят за това." 
						Коментирайки оплакванията на някои от задържаните, че са били измъчвани от полицейски служители в ареста, Меденица обеща, че подобни обвинения ще бъдат разследвани. Ако бъдат доказани, онези, които са малтретирали заподозрените, ще бъдат наказани, каза тя.

Неотговарящо на стандартите строителство продължава да убива хора в Турция
17/03/2004
Срутването на сграда в Коня миналия месец отне живота на най-малко 92 души и отново привлече вниманието към нуждата от подобрени строителни практики в Турция. Според експерти това е въпрос както на приемане на нови разпоредби, така и на прилагане на съществуващите.
От Фатих Баран за Southeast European Times в Истанбул - 17/03/04
 
 
Неотговарящо на стандартите строителство е причината за срутването на училищен пансион по време на земетресението от май 2003 г. в Бингьол, Турция. [АФП]
Броят на жертвите при срутването на 11-етажната сграда в Коня в началото на миналия месец още веднъж прикова вниманието към проблема с неотговарящите на стандартите строежи в Турция. 92 души загубиха живота си при тази трагедия, причините за която експертите откриха в лошото строителство.
Според Осман Нури Дюлгерлер, длъжностно лице, което разследва срутването, липсата на контрол и лошокачествените материали са били основните фактори. Турски съд обвини двамата предприемачи - Ведат Кая и Исмаил Канлиер - в небрежност и предполагаемо неспазване на строителните норми.
Некачественото строителство бе причина и за големия брой жертви по време на двете земетресения през 1999 г. в западна Турция, където намериха смъртта си повече от 18 000 души, както и по време на труса в Бингьол през май 2003 г., причинил смъртта на 176 души, включително 84 деца и техния учител, заседнали в срутилия се четириетажен училищен пансион.
Въпреки че ниските строителни стандарти често водят до срутвания на сгради и до голям брой жертви в Турция, нито една от отговорните строителни компании не е понесла сурови наказания. Един от строителните предприемачи, който бе обвинен в престъпна небрежност, Хюсеин Уигун, получи след това поръчка за възстановяване на 8 000 засегнати от земетресението сгради.
Според експерти направено е твърде малко за противодействие на проблема. По мнение на турския Съюз на строителни инженери, машинните инженери и архитектите (ТММОВ) повече от 60 % от сградите в Турция са незаконни или не отговарят на стандартите. Според ТММОВ съществуващото законодателство е неадекватно, като същевременно повечето строителни норми не се прилагат.
Предстои да се приеме ново законодателство, което ще засили наказателните мерки в случаи на смърт при некачествено строителство. Съгласно подготвяните законопроекти, предприемачите и органите, които отговарят за строителната регулация, ще бъдат държани отговорни и при констатирана небрежност ще бъдат наказвани с лишаване от свобода. Тъй като това законодателство предстои тепърва да се приема, максималната присъда, която Кая и Канлиер биха получили, е пет години затвор.
"Това е изцяло технически провал. Докато санкциите за този тип неща не са сериозни, гражданите ще заплащат с живота си. Никой няма това право. Няма да го позволим," заяви премиерът Реджеп Таийп Ердоган, призовавайки за въвеждане на по-строги закони за строителните норми.
Срутването на сградата "Зумрут" събуди отново общественото внимание към факта, че домовете, училищата и работните места са в много случаи лошо построени. Осъзнаването на проблема обаче не е достатъчно. Според експерти, докато законите не принудят предприемачите да спазват правилата, небрежността и неадекватните строителни практики могат да продължат.

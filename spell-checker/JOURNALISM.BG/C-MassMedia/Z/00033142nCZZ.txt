Бизнес: Охрид бе домакин на панаир на туризма
					22/01/2010
					Македония насърчава туризма чрез чуждестранни туроператори. Още в деловите новини: Световната банка одобри заем за Република Сръбска; кипърска монета спечели първа награда на международен конкурс.
					 
						
Македония беше включена в списък, публикуван от "Ню Йорк Таймс", на 31 най-добри туристически дестинации, които заслужават да бъдат посетени през 2010 г. [Томислав Георгиев]
						Тридневният Международен панаир на туризма в Охрид, Македония, завърши във вторник (19 януари). Проявата събра представители на 25 туристически агенции от Израел, България, 
						Турция, Сърбия, Албания, Косово, Италия, Унгария и Черна гора. По време на събитието Македония беше представена пред чуждестранните туристически агенти като туристическа дестинация. 
						*** 
						Световната банка е одобрила два заема на обща сума 35 млн. евро за Република Сръбска (РС), съобщи в сряда (20 януари) министърът на финансите на автономната област Александър Джомбич. Джомбич посочи, че част от средствата ще бъдат използвани в подкрепа на бюджета, а с останалите ще бъде финансиран проект за подобряване на социалното осигуряване на работниците и служителите. РС очаква да получи средствата до три-четири месеца. 
						*** 
						
						Кипърската монета от 2 евро е спечелила първа награда и титлата "Най-добра търговска монета" в международен конкурс, организиран от издателя на американското списание "Уърлд Койн Нюз”, съобщи Централната банка на Гърция. Върху монетата, която представя праисторическото изкуство и цивилизация на острова, е изобразен идол с формата на кръст от 3000 г. пр.н.е. Церемонията по награждаването ще се състои на 30 януари в Световния паричен център в Берлин. 
						*** 
						Двама израелски бизнесмени планират да инвестират 8,24 млн. евро в екологичен аквапарк край Госпич, Хърватия. Паркът, на площ от 75 000 кв. м, ще включва аквариум, зоологическа градина, хотел и спортна зала. Инвеститорите представиха проекта на 14 януари. 
						*** 
						Американско-турски консорциум спечели в понеделник (18 януари) търга за изграждане на първата съвременна магистрала в Косово, свързваща Южна Сърбия със Северозападна Албания. Министерството на транспорта все още преговаря по някои детайли, преди да подпише окончателния договор с "Бехтел-Енка”. 
						*** 
						
						Албанското правителство е отделило 15 млн. евро за помощи за местните селскостопански производители. Министерството на земеделието ще отпусне безвъзмездна помощ в размер на около 2 000 евро на всеки земеделски производител, който се присъедини към програмата за отглеждане на маслини, цитрусови плодове и други биологични продукти, носещи висока печалба. 
						*** 
						Рейтинговата агенция "Муудис" е променила в четвъртък (21 януари) своята прогноза за България от "стабилна" на "положителна", като е възстановила рейтинга на страната отпреди кризата, се казва в съобщение за пресата. Перспективата за облигациите в чуждестранна валута и за тавана на депозитите в чуждестранна валута също бе актуализирана на „положителна”. 
						
						(Различни източници – 15/01/10-22/01/10)

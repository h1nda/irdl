Хърватия има големи очаквания по отношение на новия доклад на ЕС за нейния напредък
					20/10/2008
					Европейската комисия се очаква скоро да даде ясен сигнал по отношение надеждите на Хърватия за присъединяване към ЕС до 2010 г.
					От Наташа Радич за Southeast European Times в Загреб – 20/10/08
 
					 
						
Хърватският премиер Иво Санадер заяви, че Комисията трябва да отбележи реформите в неговата страна. [Гети Имиджис]
						В началото на ноември Европейската комисия (ЕК) ще публикува нов доклад за напредъка на Хърватия. Тя ще оцени дали страната е постигнала напредък в осъществяването на стандартите на ЕС и дали преобладава положителна нагласа за интеграция. 
						Официални представители на Хърватия твърдят, че докладът на ЕС може да има голямо значение за амбициозния план на страната да се присъедини към блока до 2010 г. Очаква се той да даде сигнал дали Брюксел споделя мнението на Загреб за този срок или вместо това смята, че трябва да се осъществят още реформи. 
						Премиерът Иво Санадер не е изразил подробно очакванията си, запазвайки си правото на коментар, след като прочете доклада. Той обаче заяви, че очаква Брюксел да признае постиженията на страната в осъществяването на реформите. Хърватският преговарящ екип върши добра работа, а законодателите бързо приемат нова законова структура, обясни Санадер. 
						Изявлението на премиера бе направено по време на посещението му в Ирландия, където той се срещна с ирландския си колега Брайън Коуен. Санадер бе в Дъблин, за да узнае как отхвърлянето от страна на Ирландия на Лисабонския договор ще повлияе върху процеса на интеграция на Хърватия. Той се върна в Загреб, изразявайки оптимизъм, като същевременно заяви, че следващият доклад на ЕК ще определи по-широка рамка за бъдещите стъпки към интеграция. 
						По време на двустранна среща със Санадер през септември, председателят на ЕК Жозе Мануел Барозу заяви ,че Комисията възнамерява да оповести крайния срок за приключването на преговорите, както и ясни изисквания. Хърватия досега е отворила преговори по 21 глави от 33, които трябва да бъдат затворени до датата на присъединяване. 
						Три главни проблема обаче - корупцията, корабостроителните заводи, затънали в дългове и неефективната система на държавни поръчки - изискват решение колкото се може по-скоро. В противен случай надеждите на Хърватия за бързо влизане в ЕС може да се изпарят. 
						От трите, приоритет има борбата с корупцията. Досега съдебната реформа е най-слабото звено в процеса на реформи. Хърватските власти се заеха с корупцията в съдебната власт, но действията им все още не са оказали влияние върху съдилищата. 
						Второ, Хърватия трябва да преструктурира огромните си корабостроителни заводи, процес, който изисква твърди решения и който вероятно ще бъде доста болезнен. Макар че са постоянно "на червено", те имат толкова много работници, че уволненията могат да предизвикат социално напрежение. 
						И накрая, системата на държавни поръчки в Хърватия не е прозрачна и предлага много възможности за корупция. Съответната преговорна глава все още не е отворена.

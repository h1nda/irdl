Турция започва нов диалог с иракските кюрди 
					15/05/2008
					Турция осъществи първия си официален контакт на високо равнище с иракското кюрдско регионално правителство, което според някои анализатори би могло да подобри климата за решаване на кюрдския въпрос. 
					От Айхан Шимшек за Southeast European Times -- 15/05/08
 
					 
						
"Това е важна крачка към създаване на атмосфера на доверие,” каза турският президент Абдула Гюл. [Гети Имиджис]
						В рамките на инициатива за откриване на преговори между турските власти и иракските кюрди главният съветник на премиера Реджеп Тайип Ердоган по външната политика, Ахмет Давудоглу, и турският специален пратеник в Ирак, Мурат Йозчелик, се срещнаха с премиера на кюрдския регион Нечирван Барзани в Багдад в началото на този месец. 
						Двете страни разгледаха въпросите, които, според изявление на канцеларията на иракския президент Джалал Талабани, са навредили на двустранните отношения. „И двете страни са намерили необходимия механизъм за преодоляване на тези препятствия, спъващи развитието на отношенията,” се подчертава в него. 
						Тесните връзки между Турция и иракските кюрди се влошиха след войната в Ирак. Анкара обвини иракските кюрди, че приютяват терористичната Кюрдска работническа партия (ПКК), чиито членове използват бази в Северен Ирак за нападенията си през границата. Турските наказателни мерки срещу ПКК през последните два месеца увеличиха напрежението. 
						След срещата в Багдад обаче положителните коментари от двете страни сигнализират за нов период. Президентът на кюрдската област в Ирак Масуд Барзани подчерта, че първият официален контакт от години насам е спомогнал за премахване на „психологическата бариера”. „Това е важна стъпка към създаване на атмосфера на доверие,” заяви турският президент Абдула Гюл. 
						Барзани също така отказа да се срещне с делегация на прокюрдската Партия на демократичното общество (ПДО) в Турция. „Хората на Барзани осъзнаха, че точно когато създават нова атмосфера на помирение с Анкара, би било погрешно да се срещат с делегация, която турците свързват толкова тясно с ПКК,” писа главният сътрудник на в. „Ню Анатолиън”. 
						Турският външен министър Али Бабаджан заяви, че скоро ще има по-тесен диалог - както с иракското централно правителство, така и с кюрдските областни управи - относно енергетиката, търговията и борбата срещу тероризма. Равнището и честотата на провеждане на диалога ще бъде тясно обвързвана с конкретните изказвания и дела, особено онези в борбата срещу тероризма, каза Бабаджан. 
						"Нашата политика в Ирак търси по-нататъшен диалог и подобряване на отношенията с всички групи в страната ... Сега можете да очаквате увеличаване на контактите с местната администрация в Северен Ирак на различни равнища,” каза Бабаджан. 
						Според Седат Бозкурт от телевизионния канал „Фокс Търк” сътрудничеството напоследък между двете страни няма да включва обща операция срещу ПКК в региона, тъй като иракските кюрди все още имат резерви. „Но това със сигурност ще окаже психологически натиск върху ПКК,” каза той, добавяйки, че военният способ не може да бъде единственият начин за елиминиране на ПКК. „И двете страни се нуждаят една от друга,” отбеляза той. 
						Турция засили военните си действия срещу ПКК, като започна през декември 2007 г. с въздушни нападения, а по-късно и със сухопътна операция през февруари.

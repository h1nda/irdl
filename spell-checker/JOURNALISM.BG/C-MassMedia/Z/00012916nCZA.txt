Македония започна да издава паспорти на два езика
					09/12/2004
					Миналата седмица министерството на вътрешните работи на Македония започна да приема молби за двуезични паспорти. В понеделник официално започна и процесът по издаването им.
					От Мария Лазарова за Southeast European Times от Скопие -- 09/12/04
 
					 
						
Повече от 1 000 молби за паспорти бяха подадени между 2 и 6 декември. [Фотоилюстрация - SE Times]
						Македонското вътрешно министерство започна да издава нови пътнически документи на два езика. Повече от 1 000 молби бяха подадени между 2 декември - първият ден, на който гражданите можеха да кандидатстват за нови документи - и понеделник (6 декември), когато официално започна процесът по издаването им. 
						От общо около 600 молби, подадени в Скопие, Тетово, Гостивар, Куманово и Дебар, 220 бяха за двуезични македонско-албански паспорти, съобщи министерството. 
						"Засега имаме двуезични паспорти само на македонски и албански", каза държавният секретар на министерството на вътрешните работи Сали Рамадани. "Имаме технически трудности с писмените знаци на другите етнически общности в страната и работим усилено за преодоляването им, за да могат и те да получат двуезичните си документи за пътуване." 
						Информацията за гражданите, принадлежащи към македонската етническа общност, ще бъде отпечатана на македонски и на латиница, каза Рамадани. "Информацията за гражданите, които говорят на друг официален език освен македонски, ще бъде отпечатана и на официалния език с азбуката, използвана от съответните граждани." 
						Промените в двуезичните паспорти са от технически характер. "Сега на първата страница на паспорта е отпечатан гербът", каза заместник-министърът по административните въпроси към вътрешното министерство Ерол Салих. "Вляво има специално място, където да се впише настоящият адрес на лице, пребиваващо извън страната за повече от три месеца, което е регистрирало престоя си." 
						Има и още нещо ново: деца под 14 години, които преди се вписваха в паспортите на родителите си, сега получават свои собствени паспорти. "За деца на възраст под 4 години паспортът важи за две гопдини, за лица между 4 и 27 години паспортът се издава за пет години, а паспортите на хора над 27 години ще са валидни десет години", каза Салих. 
						Издаването на двуезични паспорти е част от Охридското рамково споразумение и произтича от конституционните промени и допълнения към Закона за пътническите документи. Това е вторият документ, освен личните карти, който се издава на различните езици на членовете на етническите общности. Другите лични документи, включително шофьорска книжка и автомобилни документи, както и всички официални удостоверения, също ще бъдат на два езика. 
						Молбите за двуезичните паспорти са разпратени до всяко подразделение на вътрешното министерство в страната, както и до македонските дипломатически и консулски служби по света.

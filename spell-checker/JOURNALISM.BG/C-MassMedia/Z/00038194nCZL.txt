Гняв в Хърватия заради присъдите на Готовина и Маркач
					17/04/2011
					
						ЗАГРЕБ, Хърватия - Решението на Трибунала на ООН за военни престъпления по делото на двамата бивши хърватски генерали предизвика гневни протести в родната им страна. Десетки хиляди хървати се събраха в Загреб, Сплит, Риека, Осиек и Позега в събота (16 април), за да изразят гнева си във връзка с осъждането и присъдите на Анте Готовина и Младен Маркач, които получиха съответно присъди от 24 и 18 години затвор. Президентът Иво Йосипович също изрази изненадата си, докато премиерът Ядранка Косор отбеляза, че решението подлежи на обжалване.
						В решението си от петък Трибуналът потвърди, че двамата мъже са участвали в съвместна престъпна инициатива, целяща насилственото и трайно отстраняване на етническото сръбско население от региона Крайна в Хърватия. Третият генерал Иван Чермак бе оправдан по всички обвинения и пристигна в Загреб късно в петък. (ХРТ, Хина, Нова ТВ, Вечерни Лист, РТС, Taнюг - 16/04/11)

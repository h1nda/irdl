Еврокомисарят Рен ще представи докладите за напредъка за Западните Балкани
					05/11/2008
					 
						БРЮКСЕЛ, Белгия -- В сряда (5 ноември) еврокомисарят по разширяването на ЕС Оли Рен ще представи годишните доклади на Европейската комисия (ЕК) за напредъка на кандидатките за Съюза от Западните Балкани. Според проекта, с който се е сдобил "EU Observer", Хърватия може да приключи своите преговори за присъединяване към ЕС до края на следващата година, ако успее да изпълни всички условия. Сърбия може да получи официален статут на страна кандидатка през 2009 г., докато Македония няма да получи дата за започване на преговори за присъединяване към ЕС. Босна и Херцеговина (БиХ) ще бъде подложена на критика заради риториката, използвана от нейните политици, която според ЕС се отразява на функционирането на институциите и забавя реформите. 
						Що се отнася до Турция, ЕК за първи път ще обяви страната за функционираща пазарна икономика, но ще предупреди Анкара за нарушаването на свободата на пресата и на словото. Отделно кипърското правителство е поставило искане ЕС да окаже натиск върху Турция да помогне за решаване на проблема с отдавнашното разделение на острова. ЕС трябва да накара Турция да разбере, че трябва да даде своя принос в протичащите в момента преговори, заяви говорителят на кипърското правителство Стефанос Стефану. (Милиет, Хюриет - 05/11/08; EUobserver, Макфакс, Бета, Б92, Ройтерс, Анадолска информационна агенция, Уърлдбюлетин, Си Ен Ей, Фамагуста Газет - 04/11/08)

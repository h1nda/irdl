Еврокомисарят Фуеле посети Косово и Албания
					21/03/2010
					 
						ПРИЩИНА, Kосово/ТИРАНА, Aлбания -- Еврокомисарят по разширяването Щефан Фуеле заяви в петък (19 март), че ЕС очаква Косово да удвои усилията си в борбата срещу престъпността и корупцията и да укрепи върховенството на закона. След разговори с премиера Хашим Тачи и президента Фатмир Сейдиу в Прищина, Фуеле подчерта значението на гарантирането на политическа стабилност и сигурност за всички общности в Косово. Той каза на властите в Прищина, че съществува консенсус в ЕС по отношение на европейската перспектива на Косово. Сейдиу заяви, че Косово има визия за интеграцията си в ЕС и НАТО, но отбеляза, че все още предстои работа за постигане на тези цели. 
						В петък Фуеле посети Тирана, където изрази задоволството си от напредъка на Албания в процеса на ЕС за либерализиране на визовия режим. След разговори с премиера Сали Бериша, Фуеле призова местните политици да преодолеят политическата си криза, тъй като това може да се отрази на кандидатурата на Албания за членство в ЕС. Опозиционната Социалистическа партия настоява за подробно разследване на парламентарните избори от юни 2009 г., за които те твърдят, че са били манипулирани. Управляващата Демократическа партия изключи възможността за повторно преброяване на бюлетините. (MИА, Данас, AП, AФП - 19/03/10)

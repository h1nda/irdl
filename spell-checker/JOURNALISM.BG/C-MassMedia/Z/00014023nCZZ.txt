Делова хроника
					25/03/2005
					Преглед на деловите и икономическите новини от Балканите след 18 март 
					(Различни източници – 18/03/05 - 25/03/05)
 
					 
						
Гръцката "Хеленик петролеум" обяви на 22 март, че ще построи нов завод за производство на гориво в Атина или Солун. Проектът за 50 млн. евро цели да се разшири дистрибуторската дейност на компанията на гръцкия и съседните пазари. ["Хеленик петролеум"]
						Мобилният телефонен оператор "ТелиаСонера" предложи да купи дял от 27 % в най-големия турски мобилен оператор "Тюрксел" за 3,1 млрд. долара. "ТелиаСонера" вече притежава 37 % от компанията. Очаква се двете компании да започнат преговори до дни. 
						*** 
						"Телеком Аустрия" потвърди, че е закупила водещия български GSM оператор, "МобилТел", по сделка за 1,6 млрд. евро, започнала миналата есен. Според изявление на купувача "Телеком Аустрия" е получила и опция за 80 млн. евро за закупуване на мажоритарен дял в "МобилТел", която може да бъде упражнена до края на 2005 г. 
						*** 
						ЕБВР съобщи, че ще даде заем от 21 млн. евро на "Тирана еърпорт партнърс" -- консорциум, ръководен от немската "Хохтиф еърпорт" -- за модернизацията на летището на албанската столица и подобряване на свързаната с него пътна инфраструктура. Допълнителен кредит от 12,9 млн. евро ще бъде предоставен съвместно от "ДЕГ-Дойче инвестиционс унд ентвиклунгсгезелшафт", "Алфа банк Тирана" и "Америкън банк ъф Албания". 
						*** 
						Миналата седмица започна строителството на новата магистрала Подлугови-Високо в Босна и Херцеговина (БиХ). Пътният участък, дълъг 8,5 км, част от паневропейския транспортен коридор Vc, трябва да бъде завършен за десет месеца. 
						 *** 
						МВФ призова за промени в албанския закон за фалитите, за да може свързаното с него законодателство да действа ефективно и да отговаря на стандартите на ЕС. Това е една от препоръките в неотдавнашно проучване на МВФ, посветено на постиженията на албанската икономика и фискалната политика. 
						*** 
						ЕБВР съобщи, че е предоставила кредит в размер на 15 млн. евро, гарантиран на поддържавно ниво, на източната румънска община Сибиу. Кредитът е предоставен във връзка с избирането на града за културна столица на Европа за 2007 г. и желанието му да възстанови основни части от своята инфраструктура. 
						*** 
						Европейската агенция за възстановяване обяви дарение от 31 млн. евро за сръбската енергийна компания ЕПС. Парите са предназначени да подпомогнат усилията на ЕПС да реши неотложни екологични проблеми.

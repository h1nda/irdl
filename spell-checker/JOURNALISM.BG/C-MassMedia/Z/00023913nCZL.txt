Докладът на ЕК за напредъка на БиХ е определен като крайно негативен
					17/09/2007
					 
						САРАЕВО, Босна и Херцеговина (БиХ) -- Докладът на Европейската комисия (ЕК) за напредъка на БиХ, който в момента се подготвя и се очаква да бъде публикуван през ноември, е изключително негативен, съобщи в неделя (16 септември) всекидневникът "Дневни Аваз", като се позовава на ръководителя на отдела по разширяване на ЕК за БиХ Дирк Ланге. Според съобщенията в проекта ще се споменава само ограничен напредък в определени области. Единственото развитие, което може да промени негативните заключения, би могло да бъде постигането на договореност за реформата в полицията до края на този месец. 
						Ланге е казал пред вестника, че Дирекцията по разширяване вече е изпратила на БиХ списък с 27 проблема, по които трябва да се започне работа до края на септември, за да се постигне по-благоприятен доклад. Той е добавил, че ЕС твърдо се доверява на върховния представител Мирослав Лайчак и неговата способност да доведе страната до необходимия пробив. (РТРС, Дневни Аваз - 16/09/07)

Масовите убийства в Сребреница излизат на преден план сега, когато процесът срещу Милошевич навлиза във фазата на обвиненията в геноцид
26/08/2003
В своите показания по време на процеса срещу югославския президент Милошевич, защитен свидетел заяви, че масовите убийства през 1995 година не биха могли да се извършат без одобрението на висшето командване.
(АП, Ройтърс, АФП, Би Би Си, Гласът на Америка, РСЕ/РС - 25/08/03)
 
 
Процесът срещу бившият югопрезидент Слободан Милошевич бе подновен в понеделник (25 август) след триседмично прекъсване. Милошевич отрече участието си в масовите убийства в Сребреница през 1995 година, а защитен свидетел, който е участвал в убийствата, заяви, че такава масирана и добре организирана операция не би могла да се проведе без одобрението на висшето командване.
Повече от 7,000 момчета и мъже от босненско-мюсюлмански произход са били систематично избити при най-жестокото еднократно клане в Европа след края на Втората световна война. Милошевич е обвинен, че носи отговорност за масовите убийства заедно с Радован Караджич и Ратко Младич, които са все още на свобода. Милошевич е обвинен по общо 66 пункта във военни престъпления, включително геноцид, заради ролята си във войните в Хърватия, Босна и Херцеговина (БиХ) и Косово през 90-те години на миналия век.
В показанията си като защитен свидетел, с лице неразпознаваемо зад параван в съдебната зала и с електронно премодулиран глас Дражен Ердемович описа как босненско-сръбските сили са натоварили момчета и мъже мюсюлмани на автобуси и са ги откарали до близка ферма в североизточна БиХ, след което са ги екзекутирали с картечници и пистолетни изстрели в главата. Бившият босненско сръбски войник каза, че батальонът му е избил между 1,000 и 1,200 души на 11 юли 1995 година, дни след падането на Сребреница, където около 30,000 души, повечето босненски мюсюлмани, са потърсили убежище.
Ердемович е признал, че лично е убил 100 души на 16 юли 1995 година. "На мен лично ми бе наредено да извърша убийствата", каза той, добавяйки, че "това нямаше да може да се случи, ако не бе позволено от главния щаб" на босненско-сръбското военно командване.
Като част от споразумението с прокурорите Ердемович се призна за виновен в убийство през 1996 година и бе осъден на десет години затвор. Две години по-късно присъдата бе намалена на пет години след обжалване. Преди това той е давал показания по време на процеса срещу босненско сръбския генерал Радислав Кръстич,осъден на 46 години лишаване от свобода за ролята си при масовите убийства в Сребреница.
Милошевич, който не признава законността на Трибунала на ООН за военни престъпления, отхвърли всякаква отговорност за масовите убийства. "Приемам, че е напълно ясно на вас и на всички останали, че нито Сърбия, нито аз имаме нещо общо с тези събития в Сребреница, г-н Мей," каза той, обръщайки се към председателя на съдебния състав съдия Ричард Мей.
Заседанието в понеделник отбеляза началото на финалната и най-решителна фаза на обвинението, което трябва да края на годината да приключи своите процесуални действия срещу Милошевич.
Други новини: Милошевич е изпратил в понеделник до белградските вестници писмо, в което отхвърля всякаква отговорност за убийството през 2000 година на бившия сръбски президент Иван Стамболич. Милошевич твърди, че не е имал мотиви да ликвидира превърналия се от съмишленик в съперник президент, тъй като Стамболич не е представлявал заплаха за политическото му бъдеще.

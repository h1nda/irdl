Дипломатически дневник: Блеър посети Косово
					13/07/2010
					Косово трябва да се съсредоточи върху икономиката си и качеството на ежедневния живот, каза бившият британски лидер Тони Блеър. Още в дипломатическите новини: хърватският президент Иво Йосипович бе в Македония; регионални лидери присъстваха на възпоменателната церемония в Сребреница.
					 
						
Бившият британски премиер Тони Блеър и съпругата му Чери посетиха Прищина. [Лаура Хасани/SETimes]
						Бившият британски премиер Тони Блеър каза в четвъртък (8 юли), че независимостта на Косово е приключен въпрос и че сега държавата е изправена пред нови предизвикателства. След разговори с висши държавни представители в Прищина той каза, че Косово трябва да се съсредоточи върху икономиката си и подобряването на качеството на ежедневния живот. Президентът Фатмир Сейдиу връчи на Блеър златен "Медал на свободата". В петък бившият премиер изнесе реч в парламента.
						*** 
						
						Кипърският външен министър Маркос Киприану се срещна с британския си колега Уилям Хейг в понеделник (12 юли) в Лондон. Кипърският въпрос и отношенията между двете страни бяха основна тема на разговорите, наред с отношенията между Турция и ЕС и ситуацията в Близкия изток. 
						*** 
						
						Хърватският президент Иво Йосипович пристигна в понеделник (12 юли) на официално посещение в Македония. Той се срещна с президента Георге Иванов, премиера Никола Груевски и председателя на парламента Трайко Веляноски. Йосипович разговаря също с хърватски бизнесмени и представители на хърватското малцинство в Македония. 
						*** 
						Заместник-министърът на външните работи на Гърция Димитрис Друцас присъства на церемония в неделя (11 юли) в мемориал в Босна и Херцеговина за отбелязване на 15-ата годишнина от клането в Сребреница. Друцас, който се присъедини към сръбския президент Борис Тадич, председателя на Съвета на ЕС Херман ван Ромпой, турския премиер Реджеп Тайип Ердоган, френския външен министър Бернар Кушнер и членове на тристранното председателство на БиХ, положи венец от името на гръцкото правителство. 
						*** 
						
						Черногорският президент Филип Вуянович и гостуващият му сръбски колега Борис Тадич отново потвърдиха в четвъртък (8 юли) ангажимента на страните си към процеса на интеграция в ЕС. Тадич каза, че сътрудничеството между страните от региона се подобрява, но предупреди, че все още има открити въпроси, като очертаването на границите. Вуянович призова Белград и Прищина да започнат разговори с цел постигане на споразумение, заявявайки, че това е важно за региона.
						
						(Различни източници -- 06/07/10-13/07/10)

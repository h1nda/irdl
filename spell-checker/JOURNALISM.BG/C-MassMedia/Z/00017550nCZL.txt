Румънският Сенат отхвърли указ за преструктуриране на комисията за борба с корупцията
		10/02/2006
		 
			БУКУРЕЩ, Румъния -- За всеобщо учудване горната камара на парламента, Сенатът, в четвъртък (9 февруари) отхвърли правителствен указ за преструктуриране на държавната комисия за борба с корупцията. Тази мярка, приета от кабинета през септември, вече бе одобрена от долната камара на парламента. Указът упълномощава Националния отдел за борба с корупцията да разследва всички случаи на корупция, включително и такива, в които са замесени депутати и други висши чиновници. Досега с тези случаи се занимаваше главната прокуратура. Според съобщения в местните медии предложението е било отхвърлено, защото над 30 депутати от управляващата коалиция са отсъствали по време на гласуването. Министърът на правосъдието Моника Маковеи предупреди, че това може да се приеме за стъпка назад в процеса на интеграция в ЕС. (Найн о'клок - 10/02/06)

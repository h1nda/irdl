Хърватия има големи надежди за Олимпийските игри
					06/05/2008
					Повече от 100 хърватски спортисти ще участват в Летните олимпийски игри с надежди за медали в плуването, високия скок, хандбал и водна топка.
					От Наташа Радич за Southeast European Times в Загреб -- 06/05/08
 
					 
						
Хърватските спортисти спечелиха 12 медала на предишните Летни игри. [Архив]
						Хърватските атлети възлагат големи надежди на участието си в Летните олимпийски игри през 2008 г., които започват на 8 август в Пекин. Повече от 10 000 спортисти от 200 страни ще участват в игрите, а хърватската делегация ще бъде многобройна с повече от 100 спортисти за 15 различни дисциплини. Подготовката вече е в ход и хърватските отбори се намират в последния тренировъчен стадий, преди да отпътуват за Китай. 
						Като независима държава Хърватия за първи път участва в Олимпийските игри в Барцелона през 1992 г.; оттогава хърватските спортисти са спечелили общо 12 медала на Летните игри. Те се надяват, че в Пекин ще постигнат най-големите си успехи досега. 
						Хърватският президент Стипе Месич заяви, че може да присъства на церемонията при откриването. Очакванията са големи, тъй като предолимпийските състезания показаха, че спортистите се намират в добра физическа форма и се стремят към най-високи резултати. 
						Президентът на Националния олимпийски отбор Златко Матеса е уверен, че спортистите ще дадат най-доброто от себе си. Той очаква от тях "да постигнат най-добри лични резултати на Летните олимпийски игри в Китай". 
						Неговият ентусиазъм е обоснован. Хърватите спечелиха златен медал по водна топка на Световното първенство през 2007 г., като националният отбор се стреми да постигне същия успех и в Китай. Отборът на Хърватия по плуване наскоро се завърна от Световното първенство в Манчестър, Обединеното кралство с четири медала. Те също се надяват на големи успехи в Пекин. 
						Хърватската шампионка на висок скок Бланка Власич, смятана за най-добрата състезателка в този спорт в света, също се надява да донесе у дома златен медал. Хърватският отбор по хандбал, който спечели златен медал на Игрите през 2004 г. ще се стреми да направи същото и в Пекин. Тенисистите, щангистите и братята Скелин (Никша и Синиса), които спечелиха сребърни медали в Атина, също очакват да постигнат високи резултати.

Турският външен министър Давутоглу предлага помощ на БиХ при сформирането на ново правителство
					30/01/2011
					 
						САРАЕВО, Босна и Херцеговина (БиХ) - Турският външен министър Ахмет Давутоглу заяви пред политици в Сараево в събота (29 януари), че неговата страна е готова да помогне на различните общности да преодолеят различията, които им пречат да сформират правителство след общите избори през октомври. Регионът има нужда от съвместното съществуване на трите общности в БиХ, каза той и определи това като "гръбнакът на стабилността на Балканите". 
						В събота планираната среща между Давутоглу и председателя на председателството Небойша Радманович бе отменена поради протоколни спорове. Радманович я отмени, след като от екипа на Давутоглу поискаха знамето на босненските сърби да бъде отстранено от мястото на срещата. (AП, Ройтерс, Радио "Свободна Европа" - 29/01/11)

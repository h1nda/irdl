Докладчикът на ЕП очаква безвизови пътувания за Албания
					30/03/2010
					 
						ТИРАНА, Албания -- Докладчикът за Албания на комисията по външни отношения на Европейския парламент (ЕП) Николаос Хунтис каза в понеделник (29 март), че няма бариери, пречещи на страната в процеса на либерализация на визовия режим с ЕС. По време на посещение в Тирана Хунтис бе информиран от представители на властите за постигнатия напредък по основните критерии, като гарантиране на сигурността на границите, личните документи, борбата с престъпността и незаконния трафик.
						Междувременно министър-председателят Сали Бериша съобщи в понеделник, че Албания е приключила попълването на въпросника, изискван за придобиване на статут на страна, кандидатка за членство в ЕС, като е отговорила на почти 2 300 въпроса за изминалите три месеца. В процеса са участвали около 1 200 държавни служители, включително и 28 чуждестранни експерти. Въпросникът ще бъде предоставен на Европейската комисия в началото на април. (Шекули, Лаймифундит, Топ Ченъл, Клан, Balkan Web - 29/03/10)

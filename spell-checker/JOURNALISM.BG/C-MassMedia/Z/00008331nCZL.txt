Дел Понте иска до края на годината да бъдат арестувани главните военнопрестъпници
14/09/2003
 
ХАГА, Холандия -- Главният прокурор Карла дел Понте заяви в петък (12 септември), че иска до края на тази година да бъдат предадени на Трибунала в Хага тримата най-важни военнопрестъпници от конфликтите в бивша Югославия. Международният съд няма да бъде в състояние да завърши работата си навреме, ако не бъдат предадени босненско-сръбските лидери Радован Караджич и Ратко Младич и хърватския генерал Анте Готовина, предупреди дел Понте. Трибуналът желае да приключи всички дела до 2008 г. Дел Понте каза, че Младич се укрива в Сърбия и трябва да бъде арестуван незабавно. Тя призова правителството на Република Сръбска да сътрудничи в издирването на Караджич. Дел Понте също заяви, че властите в Загреб знаят местонахождението на Готовина. Хърватският премиер Ивица Рачан отговори веднага, че Готовина е напуснал страната. (AФП, Уебсайт на ООН, Медиапул - 12/09/03)

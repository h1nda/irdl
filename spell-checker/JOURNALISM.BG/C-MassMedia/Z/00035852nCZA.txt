Из Балканите за 50 дни
					31/08/2010
					Показвана по телевизията обиколка с влак из балканските страни откроява нарастващото използване на гражданска дипломация в Турция за укрепване на отношенията.
					Из Балканите за 50 дни от Алекс Кристи-Милър за Southeast European Times от Истанбул -- 31/08/10 
 
					 
						
Експресният влак пропътува през девет страни. [Проект Балкан Експрес]
						Миналия месец турски журналисти и учени се качиха на влак от гара "Сиркеджи" в Истанбул и се отправиха на 50-дневна обиколка на Балканите. 
						Пътешествията на "Балкан Експрес" през девет страни и 22 града, показвани на живо по държавната телевизия всеки делничен ден, имат за цел да укрепят отношенията на Турция с нейните съседки, както и да запознаят турците с споделеното им културно наследство. 
						Инициативата също така открои все по-честото използване на граждански проекти в страната за подсилване на новата и активна външна политика в регион, в който османското наследство и съществуващите турски малцинства правят отношенията по-деликатни. 
						"Този вид паралелна дипломация е нещо ново, което Турция учи в момента," каза Инан Рума, преподавател и специалист в областта на балканските отношения в истанбулския Университет "Билги", за SETimes. 
						"Това не е дипломацията на формална основа, с която сме свикнали, а дипломация, базирана на граждански участници," каза той. 
						Финансиран от Турските държавни железници и общественото радио и телевизия ТРТ, "Балкан Експрес" бе посрещнат при завръщането си в Истанбул на 20 август от министъра на транспорта Бинали Йълдъръм, който приветства неговата "важност" за "популяризиране на историята на региона". 
						През последните години Анкара засилва активността си на Балканите, опитвайки се да се постави в ролята на посредник и да инвестира в реконструкцията на турските паметници - ангажимент, който понякога води до обвинения във водене на "неоосманска" външна политика. 
						Влакът посети символични обекти, като османския мост в град Мостар, Босна и Херцеговина, възстановен от ЮНЕСКО с помощта на Турция, след като бе разрушен по време на конфликта от 90-те години на миналия век. 
						Директорът на проекта Йълдъръм Ескиджи смята, че мостът и реконструкцията му са символични за ролята, която Турция може да играе днес в региона. 
						"Толкова бе вълнуващо да минем по моста," каза той за SETimes. "Хървати живеят от едната страна на реката, а босненци живеят от другата. Мостът в Мостар обединява двете страни, но и ги дели." 
						Професор Рума обаче предупреди, че Турция трябва да стъпва внимателно, докато пробужда духовете от османското си минало. 
						"Препратките към османската история винаги трябва да бъдат строго културни," каза той. "Дори и най-малкият политически намек ще създаде проблеми." 
						Според Керим Балджъ, коментатор и международен редактор във всекидневника "Заман", проекти като "Балкан Експрес" черпят сила от капацитета си да градят върху културните връзки с по-нюансиран подход от този, на който е способна официалната дипломация.
						"Този проект "Балкан Експрес" не само посети османски обекти, а това е част от една нова чувствителност," каза той за SETimes. "Този вид културна активност виждаме все повече и повече." 
						Проектът обаче отразява и собственото преоткриване от турците на тяхната история и етническите връзки на Балканите, в които мнозина продължават да бъдат изненадващо невежи. 
						Влакът посети големите турски малцинства, които съществуват в повечето страни на Югоизточна Европа, включително България, където турците съставляват над 9 % от населението. 
						До 90-те години на миналия век турските правителства се придържаха тясно към идеологията, вдъхновена от основателя на държавата, Мустафа Кемал Ататюрк, който бе скъсал всички връзки с османското минало. 
						Това мислене се простираше до практическото отричане на турската култура и малцинствата отвъд границите на републиката, каза Байрам Чолакоглу, председател на Асоциацията за солидарност и култура на балканските турци. 
						"Опасно беше да се използва терминът "външни турци" през 80-те години на миналия век," каза той за SETimes. "Съществуването на турци извън Турция се смяташе за невидимо. Тези хора бяха забравени от собствената си родина." 
						Чолакоглу и други сега се надяват, че проекти като "Балкан Експрес" могат да спомогнат за осигуряването на бъдеща хармония в региона. 
						"Мисля, че начинът да се преодолеят предразсъдъците и враждите е да се премахнат всички пречки пред свободата на придвижването и да се позволи на хората да се опознават без никакви посредници."

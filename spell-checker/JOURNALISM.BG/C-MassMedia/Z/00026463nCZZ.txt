Бизнес: Дружество от Обединеното кралство инвестира 55 млн. евро в Македония
					16/05/2008
					Македония получи инвестиция от 55 млн. евро от “Джонсън Матю”, завод за автомобилни части от Обединеното кралство. Още в новините от седмицата: делегация на министерството на икономическото развитие на Черна гора е на посещение във Франция; в Тирана се провежда българо-албански търговски форум.
					 
						
Британската компания “Джонсън Матю” представи в сряда (14 май) своя проект за завод за автомобилни части в индустриалната зона Бунарджик. [Томислав Георгиев]
						Базираното в Обединеното кралство дружество “Джонсън Матю” представи в сряда (14 май) в Македония свой инвестиционен проект на стойност 55 млн. евро. Заводът за автомобилни части ще създаде 250 нови работни места, като се очаква строителството да започне след две до три седмици. Очаква се заводът да бъде открит до една година.
						*** 
						Делегация на министерството на икономическото развитие на Черна гора, водена от министър Бранимир Гвозденович, започна в сряда (14 май) двудневно посещение във Франция. Делегацията се срещна с държавния секретар Ан-Мари Идрак и участва във форум, посветен на инвестиционните възможности в Черна гора, където френските бизнесмени бяха запознати с бизнес климата и инвестиционните възможности в Черна гора.
						*** 
						В сряда (14 май) Тирана бе домакин на форум за развитие на търговските връзки между България и Албания. Основна тема на форума, организиран по инициатива на българското посолство в Тирана, Албанската търговско-промишлена палата и “Първа инвестиционна банка”, България, бяха възможностите за търговия между двете държави.
						*** 
						МВФ отправи предупреждение към албанското правителство за нарастващия държавен дълг и призова за подобряване на бизнес климата в страната. Според мисията на МВФ в Албания правителството трябва да следи увеличаващия се външен дълг и да създаде лесноприложима фискална система.
						*** 
						
Турция изпълни в събота (10 май) своята програма по стендбай споразумението с МВФ, след като Съветът на директорите на МВФ приключи окончателното разглеждане на стендбай заема на Турция, който е в размер на 10 млрд. долара и е със срок три години. Завършването на разглеждането позволява на Турция да изтегли незабавно остатъка по споразумението, около 3,65 млрд. долара. 
						*** 
						Световната банка одобри транш от 100 млн. евро по Втория програмен заем за преструктуриране, след като хърватските власти изпълниха изискванията. Правителството внесе в парламента законопроект за общ фирмен регистрационен номер. Новото законодателство ще обедини отделните номера за фирмена и данъчна регистрация в единен идентификационен номер.
						
(Различни източници - 09/05/08 - 16/05/08)

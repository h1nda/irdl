Барозу и Фюле приключиха обиколката си и потвърдиха, че бъдещето на Балканите е в Европа
					10/04/2011
					
						СКОПИЕ, Maкедония - Председателят на Европейската комисия (ЕК) Жозе Мануел Барозу и еврокомисарят по разширяването Щефан Фюле завършиха регионалната си обиколка за стимулиране на интеграцията в ЕС след посещения в Босна и Херцеговина (БиХ), Черна гора и Македония. Тя започна в петък (8 април) в Сараево, където Барозу потвърди, че "БиХ трябва да има европейско бъдеще" след среща с членове на Председателството на страната. Той обеща политическа и финансова помощ от страна на ЕС, но в същото време посочи, че БиХ "трябва да изпълни своите ангажименти". Председателят на Председателството Небойша Радманович потвърди, че страната стои твърдо на пътя си към членство в ЕС. 
						В Черна гора Барозу и Фюле се срещнаха в петък с президента Филип Вуянович и с премиера Игор Лукшич, както и с други официални представители. Барозу заяви, че Подгорица е постигнала напредък в изпълнението на поставените от ЕС условия за определяне на дата за започване на преговорите за членство, но в същото време призова за конкретни резултати, особено в областта на върховенството на закона. 
						В събота Барозу бе в Охрид, където направи обръщение пред форум за интеграция в ЕС, като заяви, че сега е време да се уреди дългогодишния спор с името между Македония и Гърция, тъй като решаването му ще ускори процеса на европейска интеграция за Македония. (Синхуа, Maкфакс, МИА - 09/04/11; Радио Сараево, РТЧГ - 08/04/11)

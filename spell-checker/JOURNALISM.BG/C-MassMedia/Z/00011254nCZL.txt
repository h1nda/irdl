Тадич или Николич - Европа или изолация?
24/06/2004
Вторият кръг от президентските избори в Сърбия в неделя (27 юни) е най-важното политическо събитие в страната след свалянето на режима на Милошевич на 5 октомври 2000 г.
От Душан Кошанович за Southeast European Times от Белград - 24/06/04
 
 
Привърженичка на Борис Тадич държи знаменца по време на предизборния митинг в Белград в сряда (23 юни). Тадич ще се изправи срещу Томислав Николич на втория кръг от президентските избори, който ще се проведе в неделя. [АФП]
Сърбия е без държавен глава от 2002 г., когато изтече президентският мандат на Милан Милутинович. След като изборът на президент три пъти се проваля поради слабо участие на избирателите, законодателите внесоха поправка в избирателния закон, която премахна 50-процентния праг на участие като условие за валидност на изборите. Вече няма съмнение, че Сърбия ще избере нов президент в неделя (27 юни). Изборът е между кандидата на проевропейския блок, Борис Тадич, и ултранационалиста Томислав Николич.
Подкрепата на ЕС е основният актив на Тадич. По време на посещение в Брюксел по-рано тази седмица той се срещна с европейски лидери. "ЕС е пътят и съдбата на Сърбия", каза еврокомисарят Крис Патън след разговора си с Тадич. Върховният представител на ЕС по въпросите на външната политика Хавиер Солана междувременно каза, че Европа се надява Сърбия да се присъедини към съюза възможно най-скоро и че съюзът е готов да предприеме стъпки за ускоряване на процеса.
"Сърбия се нуждае от президент, който е добър приятел на ЕС и който ще се чувства като приятел сред приятели, защото бъдещият президент рязко ще увеличи шансовете на Сърбия да стане член на ЕС", каза Солана.
Според сръбския министър на външните работи Вук Драшкович европейските ръководители са силно загрижени за вероятния изход от изборите в неделя. "Никой в Европа не желае Сърбия и Черна гора да остане извън евроатлантическата интеграция. Те не искат тази празна дупка между Словения и Солун, Гърция. В интерес на Европа е дупката да бъде запълнена с европейско качество на живота", каза Драшкович.
Изследователите на общественото мнение са единодушни, че победата ще бъде с незначителна разлика и участието на гласоподавателите ще бъде решаващо. Колкото повече хора участват, толкова по-добри ще бъдат шансовете на Тадич да спечели, казват социолозите. Над 3 милиона души гласуваха на първия кръг от изборите, но се очаква този брой да е по-малък на балотажа. Николич водеше със 100 000 гласа по време на първия тур, но след това всички останали кандидати дадоха подкрепата си за Тадич, включително индустриалният магнат Боголюб Карич.
Напрегнатата избирателна кампания достигна своята кулминация в сряда, когато кандидатите участваха в дебат, излъчван по държавната телевизия, който доведе до рекорден рейтинг. Докато Тадич се придържаше към типичните за него послания, подчертаващи необходимостта от интеграция, Николич се опита да преодолее имиджа си на екстремист, като вместо това се представи за защитник на регионалното разоръжаване - той използва също така икономическата реторика на Карич.
Съвместно проучване на общественото мнение, проведено от ежедневника Политика и агенцията "Фактор плюс" прогнозира, че Тадич ще спечели 53,6 % от гласовете, а Николич ще получи 46,4 %. При предишните избори обаче ултранационалистите изненадаха социолозите, а и Николич се радва на предимството да има дисциплинирана избирателна маса. Неправителствени организации провеждат кампании, целящи засилване на участието на избирателите. "Ако си останеш вкъщи, ще си останеш там и през следващите десет години - тъй като никъде няма да можеш да отидеш", предупреждава един лозунг.
Анализаторите представят резултатите от двата възможни сценария за развитие на изборите по следния начин: ако Николич спечели, Сърбия ще изпрати негативно послание на ЕС, правителството ще бъде допълнително дестабилизирано, ще стане още по-трудно да се приеме новата конституция, връзките с Черна гора ще се влошат и чуждестранните инвестиции ще спаднат рязко. Победа на Тадич вероятно ще означава съжителство с настоящото правителство, макар че това сигурно ще продължи едва до към края на 2004 г. Ще се направят опити за приемане на новата конституция. В даден момент ще последва нов кръг извънредни парламентарни избори.

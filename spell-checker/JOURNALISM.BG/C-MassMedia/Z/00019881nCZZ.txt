Бизнес: Македонският "Мобимак" се присъединява към T-Moбил
					08/09/2006
					"Мобимак" вече се нарича "T-Moбил Македония" и става част от една от водещите международни мобилни оператори. Още в бизнес: Гърция планира да намали дела си в ОТЕ, мисия на МВФ ще се срещне с новото правителство на Македония и Албания подписа договор за проучване за нефт.
					
 
					 
						
Британският състав "Пет Шоп Бойс" свири в четвъртък (7 септември) в центъра на Скопие, за да отбележи идването на T-Moбил в Македония. [Томислав Георгиев]
						
Македонският мобилен оператор "Мобимак" съобщи, че официално става част от международната компания "Т-Мобил", която има 90 милиона потребители в света. 
						*** 
						Досега единайсет компании са проявили предварителен интерес да участват в приватизационния търг за телекомуникационната компания на Република Сръбска (РС) "Телеком Сръпске", според Дирекцията за приватизация на РС. Компаниите са "Телеком Сърбие" (Сърбия), "Система Телеком" (Русия), "Телеком Австрия" (Австрия), "Теленор" (Норвегия), "Маджар Телеком" (Унгария), "Елиза"( Финландия), "Новатор", (Исландия), "Фнарнс Телеком" (Франция), "Ораском" (Египет), "Валива" (Швейцария) и "ПланетСкай" (Кипър). Крайният срок за представяне на офертите е 4 октомври. 
						*** 
						Правителството на Гърция съобщи, че ще намали дела си от 38,7 процента в държавната телекомуникационна компания "OTE". Министърът на икономиката и финансите Георгиос Алогоскуфис заяви, че съвместна междуведомствена комисия е одобрила плановете да се търси стратегически инвеститор за "ОТЕ". Според съобщения в пресата може да бъде продаден дял от около 18 процента. Профсъюзите и социалистите в опозиция заявиха, че ще се противопоставят на този план. 
						*** 
						Мисия на МВФ, ръководена от Марк Грифитс пристигна в Македония на 6 септември за разговори с новото правителство по неговата икономическа програма. В първото си изявление за медиите Грифитс каза, че първите му впечатления са добри и че той смята, че Фондът ще изгради стабилно партньорство с новия кабинет. 
						*** 
						
Албанското правителство съобщи на 4 септември, че е подписало договор за 20,7 милиона евро с британската компания MedOil PLC. Според договора ще бъдат извършени проучвателни работи в района между полуостров Карабурун и Саранда в Йонийско море и в района на Дурес в Адриатическо море. 
						*** 
						Банката за развитие на Съвета на Европа одобри заем на стойност 45,2 милиона евро за подпомагане на сектора на здравеопазването в Хърватия. Кредитът ще бъде използван за финансиране на 50 процента от разходите за проект за модернизиране на здравните институции. Правителството ще покрие останалата част със средства от бюджета. 
						*** 
						Броят на безработните в Хърватия спадна с 6,9 процента в годишно изражение до 271 051 през август 2006 г., според официалните данни. В сравнение с предишния месец обаче броят на безработните леко се е повишил - с 0,1 процента. Това увеличение е от секторите на търговията и преработването, както и от хотелския и ресторантьорски бизнес. 
						
(Различни източници – 01/09/06 – 08/09/06)

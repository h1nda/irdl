Оцелял от клането в Сребреница се надява на справедливост
					12/07/2010
					Хиляди хора се събраха в неделя, за да погребат стотици наскоро идентифицирани жертви от клането в Сребреница през 1995 г. Хасан Нуханович, който е изгубил своите родители и единствения си брат при геноцида в Сребреница, неотдавна заведе дело срещу командира на холандския батальон, натоварен със защитата на зоната за сигурност, обявена от ООН. В ексклузивно интервю от две части той споделя спомени от трагедията през 1995 г.
					От Адиса Бусуладжич за Southeast European Times от Сараево – 12/07/10
 
					 
						
Босненска жена плаче над ковчега на роднина преди масовото погребение, което се състоя в неделя (11 юли), на 15-ата годишнина от клането. [Гети Имиджис]
						Хасан Нуханович е висок, слаб 42-годишен бошнак. Заради очилата с метални рамки и бледата и безупречна кожа, която е наследил от майка си, е трудно да се отгатне възрастта му. Решителното, но ненатрапващо се поведение обаче крие мъката му. 
						Благодарение на отличния си английски, високата интелигентност и почти фанатичната отдаденост на работата през последните 17 години той е заемал редица добре платени длъжности в различни международни организации в Босна и Херцеговина (БиХ). 
						След натоварен работен ден той обича да си почива, като свири рок на акустичната си китара или разговаря с приятели на чаша бира – въпреки че никога не би докоснал една от най-известните марки, защото е холандска и е била консумирана от мироопазващите части на ООН в Сребреница. 
						„Ще пия каквото и да е друго!“, решително заявява той, сепвайки бармана и посетителите на съседните столове. „Донеси ми каквато и да е друга бира, която имаш! Не ме интересува каква е или колко струва.“ 
						Онези, които го познават, описват Хасан като отличен колега, предан съпруг и баща и един от най-достойните хора, които някога са срещали. Същевременно за останалата част от света той е най-известният оцелял от геноцида в Сребреница. 
						
						Участта на едно семейство
					
						Ако напишете в „Гугъл“ името на Хасан Нуханович, търсейки негови снимки или лична информация, ще се натъкнете на снимката на родителите му, която той винаги държи у себе си. 
						Направена през 1989 или 1990 г., фотографията показва как баща му Ибро, на 47 г., управител на местната дървообработваща фабрика, се усмихва към фотоапарата, прегърнал любящо елегантната си и красива съпруга Насиха, на 42 г. 
						 Животът не можел да бъде по-добър. Хасан, най-големият им син, учел за степен по машинно инженерство в Сараевския университет. Брат му Мохамед е бил записан в гимназията. Семейството е имало много поводи за радост, а още повече предстояли в бъдеще. 
						И тогава всичко се променя. 
						През пролетта на 1992 г. избухва войната в БиХ. Семейство Нуханович едва избягва клането на около 2 600 бошнаци от босненските сръбски сили през 1992 г.във Власеница. Те напускат родния град със семейния автомобил, благодарни, че Хасан си е дошъл от Сараево през уикенда и затова може да тръгне с тях. 
						 Намират убежище в дома на брата на Ибро в Сребреница. При последвалата обсада от босненските сръбски сили те преживяват тежките бомбардировки, снайперисткия обстрел и глада. През пролетта на 1993 г. обаче Съветът за сигурност на ООН приема Резолюция 819, с която определя Сребреница за „зона за сигурност без въоръжени нападения или други вражески действия“. 
						Пристига първата група от мироопазващи части на ООН. Хасан скоро получава работа при тях като преводач. 
						За следващите две години семейство Нуханович и другите жители на Сребреница живеят в относителен мир, като сръбската пехота и артилерия по околните хълмове общо взето се държат спокойно. На жителите е строго забранено да напускат „зоната за сигурност“ на ООН. 
						През юли 1995 г. Босненската сръбска армия неочаквано активира въоръжените си сили и започва офанзива. С надеждата, че силите на ООН ще ги защитят, семейство Нуханович търси убежище в базовия лагер на ООН в Поточари. Те са сред онези 5 000–6 000 цивилни граждани, които успяват да влязат в базата, преди миротворците, представлявани от холандския батальон, да затворят главния портал и всички останали входове, оставяйки около 20 000 души на милостта на босненските сръбски войници. 
						
						Изоставеното „безопасно убежище“
					
						Семейството на Хасан се върти около него, докато той продължава работата си като преводач на холандския батальон. Те се чувстват сигурни в базата, въпреки че са чули викове и изстрели в далечината. В продължение на два дни те слушат как други хора разказват истории за жестоки екзекуции съвсем наблизо отвън. 
						И тогава чуват смразяващите думи, които синът им трябва да преведе. 
						 „Хасан, кажи на семейството си, че трябва да си тръгне веднага!“, нарежда холандски войник на младия бошнак. Докато предава съобщението, очите на Хасан се напълват със сълзи. Те знаят, че той просто си върши работата. 
						Докато холандските войници ги придружават към изхода, Хасан започва да крещи срещу холандските офицери в знак на протест, а после извиква на майка си, баща си и брат си: „Идвам с вас!“ 
						Неговият 19-годишен брат Мухамед му отвръща. „Няма да идваш с нас. Ще останеш вътре, защото можеш!“ 
						Това е последният път, когато Хасан ги вижда живи. 
						Холандците нареждат на всичките 5 000 души да излязат от базата. Непосредствено до силите на ООН отвън чакат сръбските войници, които отделят мъжете и момчетата от техните жени, майки и сестри. Разделянето на цивилните граждани продължава, докато холандските войници се качват на белите бронетранспортьори, джипове и камиони, ясно обозначени с черните букви UN (ООН). Те вземат със себе си Хасан и неколцина други местни служители, напускайки „зоната за сигурност“, която им е било наредено да защитават. 
						Последното нещо, което Хасан си спомня, че е видял през задното стъкло на отвеждащия го автомобил на ООН, са цивилните граждани, заобиколени от тежковъоръжените сръбски войници пред базата „Поточари“. Нищо не показва холандското присъствие освен захвърлените по земята многобройни кутийки и бутилки от бира. 
						
						Историята на Хасан Нуханович ще продължи във вторник в SETimes.

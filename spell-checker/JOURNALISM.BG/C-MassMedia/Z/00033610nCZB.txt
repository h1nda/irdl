Косовските сърби преценяват възможностите си
					01/03/2010
					Макар че на север функционират "паралелни структури", косовските сърби на юг от река Ибар смятат, че интеграцията е по-сигурна гаранция за бъдещето им.
					От Линда Карадаку за Southeast European Times в Прищина -- 01/03/10
 
					 
						
Сърбите в Митровица провеждат демонстрация. Интегрирането на северната част на Косово в новата независима държава продължава да бъде проблем. [Гети Имиджис]
						Анмари Репич е Косовска сръбкиня, решила да остане в родината си. Журналистка със свое собствено тв шоу в държавната телевизия, тя е убедена, че нейната общност има бъдеще в независимо Косово. 
						 "Интегрирането на косовските сърби започна с участието им в местните избори [през ноември и декември 2009]," заяви Репич за SETimes. "Те гласуваха, защото се надяват, че местните структури ще подобрят живота им в Косово." 
						Буквално всички сърби в северната част на страната - регионът, който е най-близо до Белград и в географско, и в политическо отношение - не отидоха да гласуват. Те също отхвърлиха плана за интеграция, изготвен от Международната гражданска служба (МГС) и правителството на Косово. 
						Но много сърби на юг възприеха по-прагматичен подход и масово гласуваха. Слободан Петрович, председател на Независимата либерална партия заяви за SETimes, че почти 70% от сърбите на юг от река Ибар са решили да участват в изборите. 
						Според Репич, "Сърбите разбраха, че това е последният им шанс за местна организация, повече работни места, по-добри пътища и грижи за околната среда." 
						Макар че "паралелните структури", подкрепени от Белград на север могат да се справят с някои бюрократични и правни задачи, те не упражняват ежедневна власт и не са способни да се справят с местната бизнес администрация, разрешенията за строеж, надзора върху търговията или строежа на училища, казва Репич. 
						
Миналия месец Косово празнува втората годишнина от обявяването на своята независимост. [Лаура Хасани/SETimes]
						Говорителят на МГС Анди Макгъфи заяви за SETimes, че масовото участие на сърби в изборите в южната част на страната е резултат "до голяма степен и на позитивното послание на институциите в Косово... подкрепени от международните организации". 
						Районите с най-голяма избирателна активност според Макгъфи са Грачанице/Грачаница, Ранилуг/Ранилуг, Клокот-Вербовч/Клокот-Върбовач и разширената община в Новоберде/Ново Бърдо. 
						"Голяма избирателна активност също бе отчетена и в кметските избори в Штерпче/Стръпче", добавя той. 
						Освен избирателната активност, друг признак за интеграция може да се открие в Събранието на Косово, което включва членове на общността на косовските сърби и има задължителна квота за представители на малцинствата. 
						По време на неотдавнашните тържества по случай Деня на независимостта сръбският член на Събранието на Косово Бранислав Гърбич участва в заседание, на което официално бе отбелязана втората годишнина от независимостта на страната. 
						"Ние сме част от тази институция и сме приели новото развитие на страната... участието ми в тържественото заседание е напълно нормално", заяви Гърбич за косовския всекидневник "Коха Диторе". 
						Двама косовски сърби са министри в правителството и сега се водят дискусии за откриването на телевизионен канал за новини на сръбски език. 
						
"Интегрирането на косовските сърби започна с участието им в местните избори", заяви журналистката Анмари Репич. [Лаура Хасани/SETimes]
						"Справедливостта изисква да се каже, че нещата напредват, но сега започва истинската работа за гарантиране на ежедневното функциониране на новите разпоредби", каза Макгъфи. 
						 МГС похвали разпоредбите в своето Предложение за статута за включване на твърди гаранции за защита на правата на малцинствата. План, изготвен от бившия специален пратеник на ООН Марти Ахтисаари и залегнал в конституцията на Косово, създава гаранции за местно самоуправление, защита на религиозното и културно наследство и демографско представителство. 
						"Смятам, че много членове на общността на косовските сърби се прозрели отвъд политическата реторика и оценяват по достойнство разпоредбите, които са много внимателно изготвен и балансиран пакет от мерки, целящи осигуряването на дългосрочното благоденствие на общините в Косово", каза Макгъфи, като същевременно призна, че истински функциониращо мултиетническо общество все още предстои да бъде изградено. 
						"Колкото повече хора работят заедно и разчитат на собствената си преценка, толкова повече ще се изгражда доверието и духът на сътрудничество. Всичко това помага [на хората] да се противопоставят на опитите за дестабилизация", заяви говорителят на МГС. 
						Що се отнася до северната част на страната бъдещето според Анмари Репич зависи от създаването на нови общини, които могат да си вършат добре работата и да стимулират растежа. Вече са сформирани най-малко три нови общини. 
						"Ще има ли повече работни места", пита Репич. "Учащите ще ползват ли намаления, за да пътуват от Грачаница до Митровица" Ще има ли занаяти, нови апартаменти за [завръщащите се преселници], по-добро здравеопазване?" 
						Сърбите могат да живеят добре в ново Косово, настоява тя, но първо трябва да бъдат решени тези практически въпроси.

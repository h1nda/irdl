Наука и технологии: "Майкрософт" планира да открие център за иновации в Анкара
					27/04/2009
					Турция може да се превърне в един от най-големите софтуерни центрове в Европа. Още новини от областта на науката и технологиите: България ще бъде домакин на първия интернет панаир; косовски мобилен оператор учреди стипендия.
					 
						
Изпълнителният директор на "Майкрософт" Стив Балмър. [Гети Имиджис]
						"Майкрософт" ще изгради център за иновации в Анкара,Турция, съобщи в сряда (22 април) турският всекидневник "Хюриет". Изпълнителният директор на "Майкрософт" Стив Балмър неотдавна посети Анкара, за да популяризира проекта, който според него ще даде възможност на млади и талантливи хора да разработват софтуерни игри. Балмър заяви, че проектът може да помогне на Турция да се превърне в един от най-големите софтуерни центрове в Европа. 
						*** 
						Първият интернет панаир в България, "Уеб Експорт 2009", ще се проведе в Пловдив на 5 и 6 юни. Проявата ще бъде насочена най-вече към онлайн медиите, занимаващите се с уеб дизайн компании, онлайн магазините и фирмите, които предлагат кариери или финансиране в областта на информационните технологии и интернет. Организаторите очакват да привлекат около 4 000-5 000 посетители и 50 изложители. 
						*** 
						
						Косовският мобилен оператор ИПКО учреди фондация за местни студенти с постижения в областта на информационните технологии. Фондацията ще предоставя стипендии на студенти последен и предпоследен курс в Университета в Прищина и Американския университет в Косово и награди за партньорства в областта на иновациите, които имат за цел да подпомогнат студенти и предприемачи. 
						*** 
						
						Македонски археолози откриха предмети от елинистичния период в региона на Цареви Кули край Струмица. Сред находките има монети с образа на Филип ІІ Македонски, съдове, бижута, вази и статуетки. Според експертите намерените предмети са доказателство, че крепостта край Струмица е била обитавана още през 4 в. пр.н.е. 
						*** 
						В четвъртък (23 април) в Сараево бе открита двудневна конференция по въпросите на развитието на науката и научните изследвания в Западните Балкани. В конференцията участват министри на науката от западнобалкански държави, няколко държави, членки на ЕС, и представители на Европейската комисия, ЮНЕСКО и Световната банка. 
						*** 
						По данни на албанската Агенция за електронни и пощенски комуникации албанците използват мобилни телефони 45 секунди дневно. Тази стойност е много по-малка отколкото в съседните Италия и Гърция, където абонатите разчитат на мобилните телефони около десет пъти повече. Данните показват, че албанците плащат средно 13 евро месечно за мобилни телефонни услуги. Годишните приходи на албанските мобилни оператори достигат около 350 млн. евро. 
						*** 
						
						Румънският министър на здравеопазването Йон Базак заяви в четвъртък (23 април), че през 2009 г. правителството ще отпусне около 70 млн. евро за оборудване със съвременна апаратура на болнични отделения за интензивни грижи. Също през тази година съвместно със Световната банка правителството ще инвестира над 10 млн. евро за оборудването на кабинети за спешна помощ в малки болници в страната. 
						
						(Различни източници - 20/04/09 - 27/04/09)

Дипломатически дневник: Гърция обеща помощ на кандидатурите на БиХ за членство в евроатлантическите структури
					24/07/2007
					Премиерът на Гърция посети Сараево в понеделник. Още в дипломатическите новини от седмицата: председателят на руската Дума Борис Гризлов бе в Сърбия; македонският премиер Никола Груевски посети Брюксел.
					 
						
Гръцкият премиер Костас Караманлис бе в Сараево в понеделник (23 юли). [Гети Имиджис]
						
						Гръцкият премиер Костас Караманлис пристигна в понеделник (23 юли) на еднодневно официално посещение в &lt;b&gt;Босна и Херцеговина&lt;/b&gt; (БиХ). Караманлис, който се срещна с колегата си от БиХ Никола Спирич, заяви, че Гърция подкрепя напредъка на БиХ към ЕС и НАТО и че гръцките власти ще продължат да помагат на колегите си от БиХ за постигане на целта им за евроатлантическа интеграция. 
						*** 
						
						Румънският министър на отбраната Теодор Мелескану бе в Хърватия в понеделник (23 юли) по покана на хърватския си колега Берислав Рончевич. Мелескану каза, че Румъния очаква Хърватия да получи покана за членство в НАТО на следващата среща на върха на Алианса, която ще се проведе в Букурещ в началото на април. Министрите обсъдиха двустранното военно сътрудничество и регионалните усилия за борба с тероризма и организираната престъпност. 
						*** 
						
						Сръбският премиер Воислав Кощуница и председателят на руската Дума Борис Гризлов се срещнаха във Вила Бокелка, Сърбия, в сряда (18 юли). Те бяха единодушни по въпроса за статута на Косово, като заявиха, че "принципната обща политика, свързана с процеса на намиране на решение за бъдещия статут на Косово, се основава на зачитането на международното право, Хартата на ООН и Резолюция 1244". Гризлов се срещна и със сръбския президент Борис Тадич, както и с председателя на парламента Оливер Дулич. 
						*** 
						
						Македонският външен министър Антонио Милошоски бе на тридневно посещение в Китайската народна република миналата седмица. Той се срещна с представители на Съвета за насърчаване на международната търговия и на ЗТЕ, една от водещите китайски компании за производство на телекомуникационно оборудване, за обсъждане на двустранните връзки и сътрудничеството. Милошоски се срещна в четвъртък (19 юли) в Пекин с китайския си колега Янг Джиечи. Основна тема на разговорите бяха начините за засилване на икономическото сътрудничество и потенциалните китайски инвестиции, особено в областта на информационните технологии и комуникациите. 
						*** 
						Делегация на Министерството на отбраната на Хърватия, водена от министър Берислав Рончевич, бе в Португалия в рамките на двустранното сътрудничество в областта на отбраната. Отношенията бяха оценени като добри и необременени от нерешени въпроси. Рончевич и делегацията му се срещнаха с португалския министър на отбраната Нуно Севериано Тейшейра на 17 юли. Тейшейра изрази задоволство от постиженията на Хърватия в реформирането на въоръжените сили и надежда, че Хърватия скоро ще стане член на НАТО и ЕС. 
						*** 
						
						Макеодния ще приеме пълния пакет от закони от своя план за действие за партньорство с ЕС преди определния краен срок, каза премиерът Никола Груевски на 17 юли в Брюксел след среща с върховния представител на ЕС по въпросите на сигурността Хавиер Солана и с еврокомисаря по разширяването Оли Рен. Тримата обсъдиха и изпълнението на икономическите и съдебните реформи. 
						*** 
						
						Сръбският министър на отбраната Драган Шутанович и австрийският му колега Норберт Дарабос се срещнаха в Белград на 17 юли, за да обсъдят Косово и двустранните военни отношения. Те бяха единодушни, че е особено важно запазването на сигурността и стабилността в региона при определянето на окончателния статут на Косово. Дарабос изтъкна подкрепата на Австрия за плана, предложен от бившия специален пратеник на ООН Марти Ахтисаари, но заяви, че неговото правителство смята за много важно активното участие на Сърбия в решаването на въпроса. 
						
						(Различни източници 17/07/07-24/0707)

Турция обвини предполагаемите похитители в членство във въоръжена терористична групировка 
					24/08/2007
					 
						АНКАРА, Турция -- Късно в четвъртък (23 август) съд в Анталия обвини двама мъже, за които се твърди, че миналата седмица са извършили опита за отвличане на пътнически самолет със 140 души на борда, в "отвличане на самолет, членство във въоръжена терористична групировка и заплаха за свободата на хората". Двамата, палестинец с египетски паспорт и турски гражданин, ще останат в ареста до процеса. Властите съобщиха, че при разпита във вторник те са признали, че са планирали отвличането в продължение на пет дни. Единият от тях е казал, че те са поискали да летят до Техеран, тъй като той бил сигурен, че "организации като "Хамас" и "Хизбула" в крайна сметка ще ни помогнат. Опитвах се да достигна до джихадистката област в Афганистан". 
						Други новини от четвъртък -- Турските власти арестуваха седем члена на терористичната Кюрдсска работническа партия (ПКК), за които се твърди, че са планирали нападения срещу автобуси в Истанбул. Полицията каза, че в домовете им са били открити оръжия и боеприпаси, както и плакати на намиращия се в затвора лидер на ПКК Абдула Йоджалан. (АФП, Ройтерс, Радикал, НТВ, Ню Анатолиън, Анадолу, Сабах - 23/08/07)

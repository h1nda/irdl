Германецът Роланд Катер пое командването на КФОР
					05/09/2006
					Генерал-лейтенант Роланд Катер пое командването на ръководените от НАТО сили на КФОР, които отговарят за поддържането на мира и сигурността в провинцията. 
					От Блерта Фоничи за Southeast European Times в Прищина -- 05/09/06 
 
					 
						
Генерал-лейтенант Роланд Катер бе провъзгласен за командващ силите на КФОР в петък (1 септември). [Aфрим Хайрулаху]
						В петък (1 септември), в щаба на КФОР в Прищина се състоя церемония по предаването на командването на силите в Косово (КОМКФОР). Германският генерал-лейтенант Роланд Катер пое командването на КФОР от генерал-лейтенант Джузепе Валото. 
						Адмирал Хари Улрич, командващ обединените въоръжени сили на НАТО в Неапол, подчерта успеха на мисията през последната година под командването на Валото. Той също подчерта, че развитието, постигнато от КФОР по отношение на гъвкавостта му, "се дължи на решимостта на техния командващ ". 
						Улрих също похвали усилията на Валото за подобряване на качеството на живота в Косово и за увеличаване на общественото доверие в международните сили. "В резултат на това хората в Косово приеха в сърцата си генерал Валото, както и той ги прие в своето", заяви той. 
						Улрих приветства Катер като новия командващ и заяви, че "познавайки региона поради обиколката си като бригаден командир в Призрен преди седем години, генерал-лейтенант Катер ще продължи да носи факела на демокрацията". Улрих добави, че силното лидерство на Катер и познаването му на региона ще му помогнат да се справи с множеството задачи през идните месеци. 
						От своя страна, косовският президент Фатмир Сейдиу каза на Валото, че по време на неговия мандат като командващ КФОР "Косово е преживяло критични моменти и важни предизвикателства, които баягодарение на неговия принос, са били решени успешно." 
						Валото заяви, че изминалата година е била една от най-трудните в неговия живот на човек и войник. "Назначението ми като КОМКФОР бе най-важният професионален опит в цялата ми дълга военна кариера и аз се гордея, че го приключих успешно... За мен бе наистина една голяма възможност да работя за бъдещето на Косово." 
						Катер, който бе командир на 13-та механизирана пехотна дивизия в Лайпциг, от септември 2003 г. до миналия месец, е в Косово за трети път и ще даде своя принос за мирните усилия в региона. 
						"Мога да разчитам на военните контингенти на 35 страни, които влизат в състава на КФОР и са гарант за мира и стабилността. Аз съм абсолютно сигурен, че мирното бъдеще и развитие на тази страна може да се постигне и е възможно единствено чрез силна воля и чрез участието на всички нейни обитатели", добави Катер. 
						КФОР са международните сили, ръководени от НАТО, които отговарят за установяването и поддържането на сигурността в Косово. Тези мироопазващи сили влязоха в Косово на 12 юни 1999 г. с мандат на ООН, два дни след приемането на резолюция 1244 от Съвета на сигурност на ООН.

Сърбия и Черна гора напусна Световната купа след загуба от Кот д'Ивоар 
					22/06/2006
					 
						МЮНХЕН, Германия -- В сряда (21 юни) Сърбия и Черна гора приключи участието си в Група C за Световната купа след загуба от Кот д'Ивоар, макар че водеше през по-голямата част от мача. По време на активното първо полувреме Сърбия и Черна гора отбелязваше головете, но африканският отбор владееше топката. Притежанието на топката от отбора на Кот д'Ивоар достигна 70 % в един момент от мача. 
						Сърбия и Черна гора откри резултата в 10-ата минута, когато Никола Жигич получи пас от Деян Станкович, успя да преодолее един защитник и вратаря на Кот д'Ивоар Бубакар Бари и вкара гол. Сърбия и Черна гора отбеляза втория си гол в 20-ата минута, когато Сирил Доморо направи непростима грешка в собственото си наказателно поле, като позволи на Жигич да получи топката. Той я подаде на Саша Илич, който удвои преднината на отбора си. 
						Но на балканския тим не му беше лесно, тъй като Кот д'Ивоар продължи да организира опасни атаки до 35-ата минута, когато Милан Дудич игра с ръка в наказателното поле и мексиканският рефер Марко Родригес отсъди дузпа и жълт картон за нарушителя. Аруна Диндан би дузпата и изпрати топката долу вляво покрай вратаря на Сърбия и Черна гора Драгослав Йеврич в мрежата. Родригес отсъди повторение на дузпата заради навлизане на сърбите в наказателното поле. Диндан отново би по абсолютно същия начин както преди минута и направи резултата 2:1. 
						Бедите за Сърбия и Черна гора започнаха през първата минута от продължението, когато Алберт Надж се хвърли необмислено в краката на Кадер Кейта и направи второ грубо нарушение, за което получи червен картон. Той бе сменил контузения Младен Кръстаич едва 30 минути по-рано. 
						За Сърбия и Черна гора настана трудно второ полувреме със само десет играчи на терена. Футболистите от Кот д'Ивоар отново владееха топката и едва не отбелязаха гол в 62-ата минута, когато Блез Куаси стреля от над 30 метра, но удари напречната греда. Неизбежното се случи в 67-ата минута, когато извеждащ пас на Кадер Кейта изпрати топката към Диндан, който я вкара с глава в ъгъла на вратата. Дори и когато африканците се бореха за победа, Сърбия и Черна гора получи още една чудесна възможност да промени резултата -- свободен удар на Предраг Джорджевич в 77-ата минута намери непокрит Деян Станкович, но неговият удар с глава не бе точен. В 86-ата минута Дудич отново игра с ръка и Родригес даде втора дузпа за Кот д'Ивоар, която Бонавантюр Калу превърна в победен гол за отбора си. (От Иван Чомаков за Southeast European Times)
						Състави: 
						Кот д'Ивоар: Бубакар Бари, Емануел Ебуе, Сирил Доморо (капитан), Блез Куаси, Артюр Бока, Дидие Зокора, Кадер Кейта (Бонавантюр Калу 73), Яя Туре, Канга Акале (Бакари Коне 60), Аруна Диндан, Аруна Коне
						Сърбия и Черна гора: Драгослав Йеврич, Ненад Джорджевич, Горан Гавранчич, Младен Кръстаич (Алберт Надж 16), Милан Дудич, Игор Дуляй, Деян Станкович (капитан), Иван Ергич, Саша Илич, Предраг Джорджевич, Никола Жигич (Саво Милошевич 67) 
						Съдия: Марко Родригес (Мексико)

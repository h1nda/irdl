Македония прилага нова система за безопасност на храните
					27/01/2009
					Властите се надяват, че новите правила не само ще защитават потребителите, но също така ще засилят атрактивността на македонските хранителни продукти на регионалния и международния пазар.
					От Марина Стояновска за Southeast European Times от Скопие -- 27/01/09
 
					 
						
Прилагането на практиките на АРККТ ще даде възможност на македонските представители на агробизнеса да бъдат по-конкурентоспособни на регионалния и международния пазар. [USAID]
						Македония започва да използва системата за защита на храните "Анализ на риска и критични контролни точки” (AРККТ) от 1 януари. С този акт всички търговци на храни, ресторанти и производители на храни трябва да спазват правилата за безопасност, регулиращи продажбата, предлагането и приготвянето на храна.
						Освен защита за македонските потребители от болести, АРККТ би могла да спомогне за по-атрактивния имидж на македонските хранителни стоки за износ на регионалния и международния пазар. 
						Магазини, ресторанти и производители на храни ще получат обучение по новата система тази зима и през пролетта. От 1 май нататък всички, които не спазват правилата на АРККТ, ще бъдат строго глобявани.
						"Знаем, че това е труден процес и в първоначалната си фаза може да създаде проблеми, но прилагането на тази система е за гражданите и тяхната безопасност, когато купуват и консумират храна,” каза здравният министър Буяр Османи. „До 1 май инспекторите могат да издават само предупреждения, забележки и напътствия за прилагането на системата АРККТ. След тази дата ще следват наказания за нарушителите." 
						Според управителя на Сектора за производство и продажба в Бюрото по храните, Божин Петровски, най-голям проблем при прилагането на системата АРККТ се очаква в ресторантите. 
						"В тези обекти се приготвят различни ястия, всички с различни изисквания за подготовка и съхранение, затова очакваме адаптацията [на ресторантите] да бъде най-трудна,” каза Петровски. 
						Съгласно системата предприятията и обектите трябва да идентифицират всички рискове за безопасността, които биха могли да засегнат продукта. Те трябва да определят критичните контролни точки – т.е. етапи от жизнения цикъл на продукта, податливи на контрол – и да разработят система от тестове, както и план за корективни действия и процедури по сертифициране. Те трябва да документират всички процеси.
						Здравното министерство определи три категории предприятия, които трябва да се подчиняват на системата АРККТ: промишлени производители на храни, ресторанти и търговци на храни на дребно. 
						Според Бюрото по храните досега само 5 % от фирмите в Македония са приложили системата АРККТ на практика. От май максималната глоба за несъответствие ще бъде 5 000 евро за юридически лица, 3 000 евро за материалноотговорното лице в дадено заведение и затваряне на сградата от шест месеца до две години.

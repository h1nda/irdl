Хърватия ще приеме посредничеството на ЕК за граничния спор, но въпреки това ще търси арбитражно решение в МС
					10/03/2009
					 
						ЗАГРЕБ, Хърватия -- Хърватското правителство ще приеме посредничеството на Европейската комисия (ЕК) по граничния спор със Словения, се договориха президентът Стипе Месич и министър-председателят Иво Санадер на среща с депутатите от парламентарните партии в понеделник (9 март). Хърватия обаче ще настоява за арбитраж в Международния съд (МС), а ЕК ще трябва да помогне да се изработи предложение до МС за тази цел. Освен това посредническата група на ЕК, която ще бъде оглавявана от носителя на Нобелова награда за мир Марти Ахтисаари, може също да помогне на двете страни да изготвят предложения, имащи за цел решаването и на други въпроси, свързани с корабоплаването и риболова в Адриатика. 
						Настояването на Загреб да се използва посредничеството на ЕК като средство за евентуален арбитраж в МС не се приема добре от Любляна. В понеделник словенският външен министър Самуел Збогар каза: "На пръв поглед изглежда, че позицията на Хърватия намалява възможността за посредничество." (Танюг, Б92, СТА, ХРТ, ХИНА - 09/03/09)

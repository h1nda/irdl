България и Хърватия признаха преходния съвет на въстаниците в Либия за законен 
					29/06/2011
					„Ерата на Муамар Кадафи свърши", заявиха България и Хърватия във вторник. 
					(Нова ТВ, Dnevnik.bg, Медиапул - 29/06/11; Агенция София нюз, София ехо, Dnevnik.bg, Медиапул, АФП, ДПА, Ройтерс, Middle East Online, Синхуа, Официален уебсайт на българското външно министерство - 28/06/11)
 
					 
						
България и Хърватия признават Националния преходен съвет за законен представител на либийския народ, обяви във вторник (28 юни) българският външен министър Николай Младенов. [Ройтерс]
						Във вторник (28 юни) България и Хърватия се присъединиха към най-малко 19 други държави в света, които признават въстаническия Национален преходен съвет (НПС) в Бенгази за единствен законен представител на либийския народ. 
						Българският външен министър Николай Младенов и неговият хърватски колега Гордан Яндрокович съобщиха за решенията на своите страни в съвместно изявление, като подчертаха, че „ерата” на либийският лидер Муамар Кадафи "е свършила", и го призоваха незабавно да се откаже от властта. 
						„Вече над три месеца либийският народ защитава правото си на свобода. Неговите законни искания бяха посрещнати с насилие от войските на Муамар Кадафи”, заявиха двете държави. „С бруталните нападения срещу народа си полковник Кадафи загуби всякаква легитимност.”
						Според "Ройтерс" с това изявление общият брой на държавите, признали публично НПС за законен представител на либийския народ, става 21. 
						Двете балкански държави, членки на НАТО, подчертаха също своята подкрепа за продължаващите международни усилия за защита на гражданското население в Либия от нападенията на правителствените сили, както и за въвеждането на забранена за полети зона и морска блокада на северноафриканската държава. 
						Те обявиха своето решение ден след като Международният наказателен съд (МНС) издаде заповеди за ареста на Кадафи, неговия син Сейф ал Ислам и шефа на либийското разузнаване Абдула ал Сенуси за престъпления срещу човечеството. 
						Обяснявайки решението си на пресконференция във вторник, главният прокурор на МНС Луис Морено-Окампо призова сътрудниците на Кадафи да арестуват либийския лидер и да го предадат на съда в Хага, за да отговаря по обвиненията, повдигнати срещу него. Прокурорът намекна също за възможно издаване на заповеди за арест и на други либийци. 
						Въпреки че представители на Триполи отхвърлиха заповедите за арест, издадени от МНС, България и Хърватия изразиха увереност, че обвинените във военни престъпления в Либия ще бъдат изправени пред правосъдието в Хага. 
						„На обвинените в престъпления срещу човечеството ще им бъде потърсена сметка от съдиите в наказателния съд”, заявиха във вторник Младенов и Яндрокович. 
						Те отбелязаха също, че подкрепата на техните страни за базирания в Бенгази съвет „произтича от разбирането, че НПС е в състояние да поведе процеса на изграждане на демократична и единна Либия, основаваща се на върховенството на закона и поддържаща най-високите международни стандарти за правата на човека”.
						Съобщението съвпадна с еднодневната визита на Младенов в Бенгази, където той се срещна с председателя на НПС Мустафа Адбел Джалил и с други членове на съвета, както и с представители на неправителствени организации в крепостта на либийската опозиция. 
						Според съобщения в българските медии министърът е бил придружаван от Делян Даков, който ще поеме ролята на специален представител на София във въстаническата столица на Либия и ще поддържа редовни контакти с НПС.

Иракски деца посетиха Хърватия
					01/07/2011
					Сираците от войната прекараха две седмици в Хърватия, наслаждавайки се на първото си посещение в чужда страна
					От Наташа Радич за Southeast European Times от Загреб -- 01/07/11
 
					 
						
Деца от пострадалия от войната Ирак се наслаждаваха на Далматинското крайбрежие и за някои от тях това бе първа почивка. [Ройтерс] 
						Повече от 40 сираци от войната в Ирак на възраст между девет и 16 години, пътуваха до Хърватия, за да прекарат лятната си ваканция на крайбрежието през последните две седмици на юни. Към тях се присъединиха и 20 хърватски деца, също сираци от войната. 
						Това бе първото им посещение в чужда страна, а за повечето и първата истинска ваканция. Те се радваха да завържат приятелства с хърватски деца, да посетят забележителности и да подобрят уменията си по плуване си в ясносиньото Адриатическо море. 
						"Искахме да дадем възможност на тези деца да преживеят една истинска лятна ваканция и да завържат приятелства с хърватските деца тук, да им дадем шанс да видят и научат нещо ново," каза на пресконференция Джурджа Адлешич, председател на фондация "Хърватия без мини" и бивш вицепрезидент на страната. 
						Президентът Иво Йосипович приветства младите иракски гости. Те посетиха забележителности в Загреб, преди да тръгнат за летния лагер "Сукошан" в Централна Далмация. 
						Децата бяха специални гости на Международния детски фестивал в Шибеник. В лагера те спортуваха, радваха се на културни занимания и изкараха кратък курс по хърватски език. 
						Техните домакини в "Сукошан" много ги харесаха, като казаха, че те са мили и скромни, но развълнувани от новостта на пътуването. 
						За домакините бе предизвикателство да организират доставката на храна "халал". Децата научиха домакините си на някои основни арабски думи и пяха детски песнички на арабски, докато се готвеха за уроците си по плуване. 
						"Децата са толкова мили; гледахме ги как играят на плажа. В началото за нас беше странно да видим малките момичета да влизат в морето облечени с роклите си, но това е просто друг културен обичай," каза Анамария Лалич за SETimes. Тя е била със семейството си на почивка в Сукошан и е виждала децата всеки ден. 
						Журналистите, посетили лагера, са видели как децата се радват на атмосферата и прекарват дни на спокойствие. Те не са разговаряли пряко с медиите, но казали, че ще разказват за Хърватия "като за рай на Земята". 
						Иракската телевизия документира цялото събитие. Известният иракски телевизионен водещ Хашим Салман придружаваше малките гости по време на обиколката им в Хърватия и благодари на хърватските власти за предоставянето на възможността да се осъществи това пътуване. 
						"Първата подобна покана, която получихме, бе от Хърватия, от страна с подобна на Ирак военна съдба. Вие накарахте тези деца да се усмихват," каза той. 
						Много от тях за изстрадали доста, като 11-годишният Мустафа, чиито родители са били убити при терористично нападение срещу мюсюлмани шиити. 
						Децата са родени и израснали във военна зона; някои са загубили и двамата си родители във войната и днес живеят в приемни семейства.

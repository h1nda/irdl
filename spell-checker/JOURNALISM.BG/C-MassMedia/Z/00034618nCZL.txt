Сърбия ще започне разследване на възможен масов гроб 
					19/05/2010
					 
						БЕЛГРАД, Сърбия -- Прокуратурата за военни престъпления съобщи във вторник (18 май), че има намерение да започне разследване на възможен масов гроб близо до Рашка в Южна Сърбия. Съдия-следовател ще посети мястото и ако предварителната информация докаже това, ще упълномощи други лица да ексхумират тленните останки, да извършат аутопсии и да идентифицират жертвите. Разследването ще бъде извършено в присъствието на представители на ЮЛЕКС, сръбската правителствена комисия за изчезналите лица и работната група на Прищина за изчезналите лица. Масовият гроб край Рашка може би съдържа тленните останки на хора, убити в края на май или в началото на юни 1999 г. по време на конфликта в Косово. Властите смятат, че телата са били първо погребани близо до Дреница, Косово, а по-късно са били преместени в Сърбия. (Коха Диторе, Експрес, РТК - 19/05/10; РТС, Бета, АП - 18/05/10)

Премиерът на Гърция Папандреу призова за замразяване на заплатите
					03/02/2010
					 
						АТИНА, Гърция -- Във вторник (2 февруари) министър-председателят Георгиос Папандреу призова обществеността и политиците да подкрепят комплекса от мерки за строги икономии, за да бъде извадена страната от тежката финансова криза. „Това е опит да бъде спряно движението на страната към ръба на пропастта”, каза Папандреу по телевизията. Той добави, че замразяването на заплатите на държавните служители и повишаването на данъка върху горивата са ключови за икономическото възстановяване. Той предложи също така увеличаване на възрастта за пенсиониране и обеща да преследва лицата, укриващи данъци. 
						В сряда Европейската комисия обсъди гръцкия план и го подкрепи, макар и с известни резерви. Би Би Си съобщи, че еврокомисарят по икономическите въпроси Хоакин Алмуния е започнал процедура за нарушение, за да бъдат накарани властите в Гърция да предоставят надеждни статистики за бюджета. (Би Би Си, Блумбърг, Таймс Онлайн - 03/02/10; АНА-МПА, Би Би Си, Ройтерс - 02/02/10)

Румъния е призована да разследва твърденията за изборни фалшификации 
					30/11/2004
					Международни наблюдатели призоваха да се извърши щателна проверка на твърденията за нарушения по време на президентските и парламентарни избори в Румъния в неделя. Управляващите социалисти имат лека преднина пред една десно-центристкатта опозиционна партия. 
					(ФТ, Интернешенъл Хералд Трибюн, Зюрих Финансиа - 30/11/04; OССЕ, AФП, AП, Дойче веле, Ройтърс, Си Ен Ен, Медиафакс - 29/11/04; Би Би Си - 28/11/04)
 
					 
						
Двама румънци подават гласа си в урната за бюлетини в Букурещ в неделя (28 ноември). Според ОССЕ множеството обвинения в нарушения трябва да се разследват. [AФП]
						Наблюдатели на ОССЕ призоваха в понеделник (29 ноември) румънските власти да разследват всички твърдения за изборни нарушения по време на президентските и парламентарни избори в тази страна. 
						Резултатите, обявени от Централната избирателна комисия въз основа на 70 % от подадените бюлетини, сочат, че премиерът Адриан Настасе е спечелил 40.24 % от вота, което му дава преднина от 6.5 % пред основния му съперник за президентския пост Траян Басеску, събрал 33.89 % от гласовете. Двамата ще се изправят един срещу друг на втория тур, насрочен за 12 декември. 
						Алиансът между Социалдемократическата партия на Настасе (СДП) и Хуманистката партия (ХП) завоюва 35.95 % от вота за парламент, едва 4.5 % повече от центристкия алианс между Демократическата партия (ДП) на Басеску и Национал-либералната партия (НЛП), събрала 31.44 %.
						"Макар че процесът на демократични избори в Румъния изглежда по-укрепнал отпреди, изразени бяха и някои процедурни безпокойства, касаещи прекратяването на използването на лични карти на избиратели," каза посланик Стивън Наш, ръководител на екипа на ОДИПЧ, който наблюдава изборите. "В контекста на едни оспорвани избори това има потенциала да повлияе негативно върху общественото доверие."
						Румънски групи, защитаващи демократичните права, считат, че цели 5 % от гласовете може би са повлияни от използването на стикери, залепени върху ламинираните пластмасови лични карти, които могат лесно да се махат. Според Би Би Си в миналото румънците са гласували с картонени лични карти, които са били подпечатвани след подаване на бюлетината. 
						Наблюдателите от ОССЕ /ОДИПЧ заявиха, че не са получили "убедителна информация" защо този метод е бил отменен за тази избори. "Този факт, съчетан с възможността да се гласува във всяка избирателна секция, има потенциала да открие възможност за многократно гласуване. Всички предполагаеми проблеми трябва да бъдат разрешени пълноценно чрез съответните административни и съдебни процедури." 
						АФП цитира съобщение, публикувано в понеделник в румънския всекидневник Evenimentul Zilei, в което се твърди, че социалистите са използвали "цял арсенал" от мерки, за да си осигурят победата. 
						Pro Democratia, основната румънска организация за защита на гражданските права, за която се твърди, че е била разположила хиляди наблюдатели из цялата страна, каза, че е "залята от жалби за нарушения". Тя освен това цитира случаи с избиратели, които са били транспортирани от една секция в друга, което прави възможно многократното гласуване. 
						Президентът на Pro Democratia Кристиян Парвулеску посочи, че неговата група планира да се оттегли от втория тур на президентските избори "в знак на протест срещу слабостите в румънската избирателна система".
						"Нарушения, включително някоиот криминален характер, бяха докладвани от практически всички фактори," каза Йон Онисей, висш представител на алианса ДП- НЛП. "Вече сме информирали полицията и прокуратурата в няколко града и очакваме Централната избирателна комисия да анализира жалбите ни," допълни той.

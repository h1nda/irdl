Укриващ се военнопрестъпник: Анте Готовина 
					25/07/2008
					Хърватският генерал от резерва Анте Готовина бе арестуван през декември 2005 г. след четири години укриване от властите.
					(Различни източници)
 
					 
						
Хърватският генерал от резерва Анте Готовина бе арестуван на Канарските острови на 7 декември 2005 г. [Архив]
						Хърватският генерал от резерва Анте Готовина бе арестуван на испанските Канарски острови на 7 декември 2005 г. и бе екстрадиран в Хага на следващия ден. Той се укрива от юни 2001 г., като изчезна скоро след като Международният наказателен съд за бивша Югославия (МНСБЮ) повдигна срещу него обвинения за предполагаемото му участие в жестокости, извършени срещу сърбите в Краина в края на конфликта от 1991-1995 г. в Хърватия. 
						Готовина бе един от тримата най-издирвани укриващи се военнопрестъпници от конфликтите на Балканите през 90-те години на 20-и век, заедно с бившия босненски сръбски лидер Радован Караджич и неговия военен командир Ратко Младич. 
						МНСБЮ повдигна обвинения срещу Готовина за ролята му в операция “Буря”. Хърватия започва военната офанзива под кодовото наименование операция “Буря” на 4 август 1995 г., за да си възвърне контрола над района на Краина, който сръбските сепаратисти окупират през 1991 г. През продължилата няколко дни операция и последвалите я акции до 15 ноември 1995 г. Готовина командва Сплитската оперативна зона на Хърватската армия. В това си качество той фактически и юридически командва и контролира всички хърватски сили, участващи в операция “Буря” в южната част на района на Краина, твърдят прокурорите на ООН в изменения обвинителен акт срещу Готовина, който бе публикуван през март 2004 г. 
						В обвинителния акт са повдигнати четири обвинения за престъпления срещу човечеството и три обвинения за нарушения на законите и обичаите на водене на война за преследване, убийства, плячкосване на имущество, безпричинно разрушаване на градове и села, депортиране и други нехуманни действия, които се твърди, че той е извършил по време на операцията. МНСБЮ държи Готовина лично отговорен за тези престъпления, включително за незаконните убийства на най-малко 150 сърби от Краина. Смята се, че до 200 000 сърби от Краина са били изселени в резултат на офанзивата на Хърватската армия и последвалите я акции. 
						Според прокурорите на ООН Готовина – самостоятелно или заедно с други лица, включително Иван Чермак, Младен Маркач и бившия хърватски президент Франьо Туджман – е участвал в съвместно престъпно деяние, като тяхната обща цел е била насилственото отстраняване на сръбското население от района Краина. Като част от това деяние той е "планирал, подбудил, наредил, извършил или по друг начин е подпомогнал и поощрил планирането, подготовката или изпълнението" на предполагаемите престъпления. 
						Прокурорите заявяват още, че макар че той е знаел или е имал основания да знае, че неговите подчинени смятат да извършат изброените в обвинителния акт жестокости, или че те вече са ги извършили, Готовина не е предотвратил изпълнението на тези действия или не е наказал техните извършители. Освен това той не е изпълнил задължението си да запази и гарантира обществения ред и безопасност в региона, включително в столицата Книн и околните общини. 
						Готовина е роден на 12 октомври 1955 г. на хърватския остров Пашман в община Задар. Като професионален войник той се присъединява към френския Чуждестранен легион през 1973 г. и се издига до ранга старши ефрейтор. След това той работи за частни охранителни дружества във Франция, някои от които свързани с крайнодесни политически движения. Той престъпва и закона. Полицийските архиви показват, че срещу него има издадени съдебни заповеди във връзка с грабеж и изнудване, а през 1986 г. той получава присъда от пет години затвор – въпреки че е освободен след една година при съмнителни обстоятелства. 
						Готовина се завръща в Хърватия през 1991 г. Той се присъединява към Корпуса на националната гвардия като началник на операциите и обучението на Първа бригада. От февруари до април 1992 г. Готовина е заместник-командир на специалното подразделение на Генералния щаб на Хърватската армия, а след това приема шестмесечно назначение в хърватския Съвет по отбрана. 
						През октомври 1992 г. той става командир на Сплитската оперативна зона на Хърватската армия, преименувана по-късно на Сплитски военен окръг, и заема този пост до март 1996 г. Междувременно е повишен от бригаден генерал в генерал-майор, а след това в генерал-полковник. 
						През март 1996 г. Туджман, който по това време е президент на Хърватия, назначава Готовина за началник на Инспектората на Хърватската армия. Готовина е освободен на 29 септември 2000 г. от Стипе Месич, който спечели изборите за президент на Хърватия през февруари същата година. 
						В доклад до Съвета за сигурност на ООН от 23 ноември 2004 г. тогавашния главен прокурор на МНСБЮ Карла дел Понте твърди, че бившият генерал е изчезнал през юни 2001 г., след като хърватските власти са го информирали за обвинителния акт срещу него. 
						След неговото изчезване местонахождението на Готовина става предмет на спекулации и противоречия. Настоявайки пред Загреб беглецът да бъде арестуван и предаден на МНСБЮ, Дел Понте твърди, че той многократно е бил забелязван в Хърватия от свидетели. Тя твърди също, че "добре организирана мрежа за подкрепа, включително в държавните структури", му помага да се укрива от правосъдието. 
						Хърватските власти, които по различни поводи публично призовават Готовина да се предаде на Трибунала, твърдят, че той е избягал от страната, но обещават, че ако бъде открит, той ще бъде арестуван. 
						Според съобщения в медиите през февруари 2004 г. Готовина – който получава френско гражданство след службата си в Легиона – живее легално в Югоизточна Франция. Смята се, че след това той е живял известно време в градовете Ница и Екс-ан-Прованс в Южна Франция, като често пътува до Южна Америка и другаде. 
						"Той се ползва със закрилата на мафията, дори и на местни влиятелни личности. Той може да живее, без да се налага да се крие; той дори може да пътува извън страната без съществени проблеми," пише френският всекидневник “Монд”, цитирайки доклад от октомври 2003 г. на ДСТ, френската разузнавателна агенция. След като е заловен, проверката на паспорта му показва, че в него има печати дори от Китай и Таити.

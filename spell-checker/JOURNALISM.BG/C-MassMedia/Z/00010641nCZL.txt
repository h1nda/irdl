Делова хроника
30/04/2004
Преглед на деловите и икономическите новини от Балканите след 23 април.
(Различни източници - 23/04/04 - 30/04/04)
 
 
Босненски работници развяват профсъюзни знамена пред сградата на правителството в Сараево в четвъртък (29 април) с искания за оставка на правителството на босненската мюсюлманско-хърватска федерация заради наскоро приетите закони за фалита. Според профсъюзите законите ще доведат до хиляди съкращения на работници, а правителството не разполага със средства да помогне на засегнатите. Протестът завърши мирно. [АФП]
Преглед на деловите и икономическите новини от Балканите след 23 април:
Турската валута, лирата, се обезцени рязко тази седмица поради големия брой чужденци, които са затворили позициите си в тази валута, както се твърди в съобщенията. Лирата се обезцени на 27 април с 2,6 % спрямо предния ден, а на 28 април с още 1 % спрямо предния ден.
***
Хърватското правителство съобщи, че търговският дефицит за първото тримесечие на 2004 г. е скочил на 1,8 млн. евро, в сравнение с 1,5 млн. евро за същия период на миналата година. Търговският дефицит на Хърватия през 2003 г. беше 6,69 милиарда евро или 23,5 % от БВП.
***
Сръбският финансов министър Младжан Динкич каза, че тази година Сърбия ще получи заеми от 120 млн. долара от Световната банка. Правителството и Световната банка обсъждат нова тригодишна стратегия за подпомагане на страната, която ще бъде изготвена през май и - ако бъде одобрена от директорите на банката - ще бъде приета през есента.
***
Държавният статистически институт на Република Сръбска съобщи, че между януари и март тази година промишленото производство в страната се е увеличило с 11 % спрямо миналата година. Ръстът в производството се дължи главно на тенденцията на растеж в минната, добивната и преработвателната промишленост.
***
МВФ и албанското правителство постигнаха споразумение по деветмесечната икономическа програма, която ще бъде реализирана през 2004 и 2005 г. Целта на програмата е да се подпомогне социално-икономическото развитие и да се намали бедността.
***
Световната банка и албанското правителство подписаха споразумение за отпускане на 4,87 млн. долара за интегриран проект за управление на водните и екологични системи. Той предвижда усъвършенстване на общинските системи за отпадни води в градовете Дуръс и Лежа на централното и северното крайбрежие, както и в град Саранда на южното крайбрежие.
***
София кандидатства пред ЕС за 60 млн. евро за финансиране на проект за канализация и инфраструктура, според кмета на града Стефан Софиянски. Той каза, че градът планира също да кандидатства за 61 млн. евро за финансиране на проект за подобряване на инфраструктурата в южните квартали.
***
Министерството на енергетиката на Албания обяви, че ЕБВР ще осигури 40 млн. евро за първата фаза на проект за изграждане на нова топлоелектрическа централа близо до южния град Вльора. Очаква се стойността на проекта да бъде 100 млн. евро. Европейската инвестиционна банка също ще предостави частично финансиране.
***
Компанията от гр. Велес "Глендори естейт", която спечели търга за създаване на зоната за свободна търговия "Бунарджик" в Македония, каза, че ще инвестира 1,5 млн. евро по време на първите 12 месеца от проекта. "Глендори естейт" ще управлява зоната в продължение на 50 години, като е възможно договорът да бъде удължен за още 25 години.

Българските наблюдатели в ЕП протестират срещу изменение, визиращо "македонско малцинство" в България
					15/11/2006
					Няколко членове на Европейския парламент представиха предложение за изменение в мониторинговия доклад на законодателния орган за страната. В него се призовава България да прекрати "дискриминационните и обидни действия", насочени срещу т. нар. "етническо македонско малцинство".
					(News.bg, Монитор, Макфакс - 15/11/06; Агенция София Нюз, Europe.bg, Всеки ден, Дневник, Медиапул, Информационна агенция Фокус, Макфакс - 14/11/06)
 
					 
						
Предложението бе представено на заседанието на Европейския парламент в понеделник (13 ноември). [Гети Имиджис]
						Българските наблюдатели в Европейския парламент (ЕП) протестират срещу предложената промяна в мониторинговия доклад на парламента за тяхната страна. Изменението критикува София за дискриминация срещу някакво хипотетично "македонско малцинство". 
						"Призоваваме българските власти да гарантират, че няма да бъдат издигани пречки пред регистрирането на политическата партия на етническите македонци и че всякакви дискриминационни и обидни действия, насочени срещу това малцинство, ще бъдат прекратени," цитира македонската осведомителна агенция "Макфакс" текста на изменението. Според съобщенията то е било предизвикано от отказа на България да регистрира самоопределящата се като етническа македонска партия "ОМО Илинден Пирин". 
						Предложената промяна противоречи на разпоредба в българската конституция, която забранява основаването на политически партии въз основа на "етнически, расови или религиозни принципи". Макар и да дава на българите право на "етническо самоопределение", конституцията не признава съществуването на етнически малцинства. 
						Македонско малцинство в България никога не е имало, писаха четирима наблюдатели от десницата в писмо до членовете на ЕП. Сред подписалите се, които принадлежат към групата на Европейската народна партия/Европейските демократи (ЕНП/ЕД), са Димитър Абаджиев, Мария Капон и бившият кмет на София Стефан Софиянски. 
						Българските наблюдатели в ЕП от Националното движение Симеон Втори, Станимир Илчев и Христина Христова, се присъединиха към колегите си от десницата в призива за отхвърляне на изменението. Европейската практика позволява на хората да бъдат членове на леви, десни или други политически формации, но не предвижда съществуването на етнически партии, аргументира се Христова. 
						Изменението бе представено от Елс де Грюн, Йост Лагендик, Милан Хорачек и Ангелика Беер от групата на Зелените/Европейски свободен алианс по време на обсъждане на доклада, който бе подготвен от Джефри ван Орден, докладчик на ЕП за България. 
						"Причините за въвеждането на изменението за признаване на македонско малцинство не са политически," каза Де Грюн в интервю за българската информационна агенция "Фокус" в понеделник. "Причините да предложим това изменение са свързани с човешките права." 
						"Трябваше да предложа на колегите си да добавим към изменението, че вашата страна бе първата, която призна Македония. Така то щеше да бъде по-пълно," добави той.

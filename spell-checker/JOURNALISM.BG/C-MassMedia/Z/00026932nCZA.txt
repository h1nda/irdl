Франция се надява да тласне напред ЕС до края на 2008 г.
					01/07/2008
					Франция обяви серия от амбициозни проекти, за които ще търси одобрение по време на шестмесечното си председателство на ЕС. 
					(ДПА, Би Би Си - 27/06/08; АФП, Икономист - 26/06/08; EurActiv, Euobserver - 25/06/08; EurActiv - 20/06/08)
 
					 
						
Сини светлини и златни звезди, символизиращи европейския флаг, украсиха Айфеловата кула, за да отбележат началото на френското председателство на ЕС. Френският президент Никола Саркози пое ръководството на ЕС във вторник (1 юли). [Гети Имиджис]
						Франция пое във вторник (1 юли) шестмесечното ротационно председателство на ЕС от Словения с амбициозни проекти, сред които начело в дневния й ред стоят енергетиката, околната среда, имиграцията, отбраната и селското стопанство. 
						Френският президент Никола Саркози обаче може да срещне затруднения при получаването на подкрепа от 27-членния блок за тях, след като Ирландия гласува против Лисабонския договор на 12 юни. 
						Париж сигнализира, че може да поиска нови дискусии по договора, за да върне обратно в релсите европейския влак. 
						"Първостепенен приоритет на френското председателство следователно ще бъде да подготви прилагането на Лисабонския договор, който всички се надяват сега да влезе в сила следващия януари," писа неотдавна в списание "Уърлд Полиси" френският министър по европейските въпроси Жан-Пиер Жуйе. 
						Саркози ще пътува за Дъблин на 11 юли, за да се запознае от първа ръка с причините Ирландия да отхвърли документа, който предвижда важни институционални реформи с цел разширяването на Съюза да бъде по-ефективно. 
						"Важна част от работата на френското председателство [на ЕС] ще бъде отново да вкара в релсите 27-те [страни членки],” е казал Жуйе, цитиран от АФП. 
						Ирландският премиер Брайън Кауен най-вероятно ще предложи начини за решаване на проблема през октомври. Ирландия е единствената страна в ЕС, чиято конституция изисква всеки международен договор да бъде одобряван чрез референдум. Договорът се нуждае от ратифициране от всичките 27 страни членки. 
						Междувременно Саркози ще потърси одобрение от ЕС за редица климатични и енергийни мерки, предложени по-рано от Европейската комисия, предвиждащи драстично намаляване на емисиите на парникови газове и либерализиране на енергийния пазар на Съюза. 
						"Либерализирането на пазара не може да стане без предварително да има стратегическо виждане за политиката на енергийни доставки в ЕС,” каза Жуйе. 
						Френският лидер ще настоява за „европейски пакт за имиграцията и политическото убежище” с цел ограничаване на незаконните имигранти и същевременно насърчаване на новопристигащите чужденци. 
						Някои анализатори обаче се съмняват, че планът ще произведе смислени резултати. „Основната потенциална тревога е, че миграционният пакт ще наблегне отново на един много ограничителен подход - като принудителното връщане," е казал Крис Полет от офиса на "Амнести Интърнешънъл" в ЕС, цитиран от Би Би Си. 
						Саркози посочи, че ще следва плана си за създаване на въоръжени сили на ЕС с численост 60 000 души. Анализаторите обаче смятат, че той вероятно ще трябва да модифицира своя проект, за да убеди ирландските избиратели в случай на втори референдум. 
						Ирландските избиратели посочиха опасенията си, че договорът за ЕС ще подкопае неутралитета на тяхната страна, като едно от своите основни възражения срещу документа. 
						Саркози ще даде допълнителен тласък на проекта за Средиземноморския съюз, насочен към регулиране на отношенията на ЕС с десет държави -- Алжир, Египет, Израел, Йордания, Ливан, Мароко, Палестинските територии, Сирия, Тунис и Турция.

Убийствата в Сирия продължават въпреки рамазана
					02/08/2011
					Времето на провеждане на операцията на сирийските военни сили в неделя в Хама изпраща "много погрешен сигнал", заяви турският външен министър Ахмет Давутоглу.
					(Гардиън, АП, АФП, Блумбърг, Евронюз, Си Ен Ен, Би Би Си, Индипендънт, Айриш Таймс, Гласът на Америка, Скуп, Ал Джазира - 02/08/11; Ройтерс, РСЕ/РС, АФП, Euobserver, София ехо, Заман - 01/08/11; АФП, АП, Хюриет - 31/07/11)
 
					 
						
Танкове на сирийската армия атакуваха град Хама в неделя (31 юли). [Ройтерс]
						Най-малко двадесет и четири души са били убити в централния град Хама и други градове в Сирия в неделя вечер (31 юли), след като силите на правителството продължиха акциите си срещу противници на режима на президента Башар Асад, заяви правозащитна група във вторник. 
						Рами Абдел Рахман, началник на базираната в Лондон "Сирийска обсерватория за човешки права", заяви, че повече от 150 души са били задържани за разпит след вечерната молитва на първия ден от свещения за мюсюлманите месец рамазан, който започна в понеделник. 
						Според репортажи в медиите той е казал, че от двадесет и четиримата убити през нощта десет са били от Хама, шест от предградието на Дамаск Ербин, трима от централната провинция Хомс, двама от град Ал Букамал, намиращ се на източната граница, двама от морския град Латакия и един от Мадамая, близо до столицата. 
						Друг активист е казал пред репортери, че десетки хора са били ранени при последното нападение на службите за сигурност срещу протестиращите. 
						Броят на убитите от започването на бунта на 15 март достигна близо 2 000 души, като по-голямата част от тях са цивилни граждани. Извън тази бройка се съобщава за повече от 130 души, които са били убити през двата дни от неделя насам, когато сирийските войски атакуваха и обстрелваха с танкове жилищни квартали в град Хама, който е четвъртият по големина в страната с население от 800 000 души. 
						Новата атака срещу цивилни, наричана от някои "най-смъртоносните дни" от близо петмесечния бунт в Сирия, предизвика международното й осъждане, включително от властите в Турция и България . 
						В реч по време на посещението си в Норвегия в понеделник турският външен министър Ахмет Давутоглу заяви, че е "ужасен и потресен" от военната операция в Хама през уикенда. 
						"Ние решително осъждаме това, защото времето и начинът на провеждане на тази операция са много погрешни", е заявил той, цитиран от "Евронюз". "Времето на провеждане, един ден преди рамазана, който е месецът на мира в мюсюлманския свят, е много погрешен сигнал." 
						Междувременно турският президент Абдула Гюл заяви, че е бил "шокиран" от събитията, най-вече от използването на танкове и тежки оръжия срещу гражданите там. 
						"Последните събития в Сирия задълбочиха и без това съществуващите ни опасения. Кадрите от вчерашните събития ни ужасиха", е заявил президентът, цитиран от турския всекидневник "Заман". "Използването на тежки оръжия срещу цивилни беше тежък шок за мен." 
						Българският външен министър Николай Младенов също осъди "безпрецедентната и ужасяваща" репресия на силите на Асад срещу сирийските граждани по време на неделната офанзива, като изрази готовността на София да помогне в диалога между правителството и опозицията. 
						"България, заедно с всички страни от ЕС, осъжда решително насилието и призовава за незабавното му прекратяване", заяви министърът в понеделник. "Очакваме ясен отговор от Арабската лига и съседните на Сирия държави, които не могат да останат безразлични към трагичните събития в тази страна." 
						Междувременно ЕС обяви нови санкции срещу режима на Асад. Според източници още петима висши служители от правителството, армията и разузнаването са били добавени в черния списък на 30 лица и фирми, чиито авоари вече са замразени и им е забранено да влизат на територията на 27-членния блок.

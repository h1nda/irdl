Талят призова за решение в Кипър до края на годината
					29/09/2008
					 
						НИКОЗИЯ, Кипър – Кипърският турски лидер Мехмет Али Талят призова в събота (27 септември) за бързо решение за разделения остров Кипър. „Колкото повече време минава, толкова по-малко шансове имаме [за решаване на проблема]," предупреди Талят в интервю за гръцкото радио „Флаш”. „Предпочитам да имаме решение до края на годината. Времето е от решаващо значение,” подчерта той. Той каза, че основният проблем между двете кипърски общности е въпросът за собствеността, добавяйки, че териториалните спорове също са трудни за решаване. Кипърските гърци трябва да престанат да обвиняват Турция за ситуацията в Кипър и да приемат по голямо участие на ООН в процеса на преговори, каза кипърският турски лидер. Талят и кипърският президент Деметрис Христофиас трябва да проведат следващия кръг от преговорите си за обединение на 10 октомври. Двете страни по принцип са съгласни на двузонална, двуобщностна федерация, но са на коренно различни позиции относно сигурността, териториалните въпроси и турските заселници. (Флаш, Анадолска информационна агенция, Хюриет, Ройтерс - 28/09/08)

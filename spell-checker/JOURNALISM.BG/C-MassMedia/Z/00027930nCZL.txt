ПАСЕ призова кипърските гърци да оттеглят своите възражения срещу търговията с кипърските турци
					02/10/2008
					 
						СТРАСБУРГ, Франция -- В сряда (1 октомври) Парламентарната асамблея на Съвета на Европа (ПАСЕ) одобри доклад и свързана с него резолюция, призоваща кипърските гърци да оттеглят възраженията си срещу свободната и пряка търговия между кипърските турци и ЕС през пристанищата в северната част на острова. Резолюцията призовава също кипърските гърци да приемат разрасналите се международни контакти на кипърските турци в сферата на културата, образованието, спорта и младежкия обмен, доколкото тези контакти не служат на политически цели и са несъвместими с усилията за обединяване на острова.
						Също в сряда кипърският турски лидер Мехмет Али Талят каза, че Съветът на Европа може да направи повече, за да помогне за прекратяване на икономическата и политическа изолация на неговата общност. Съветът трябва да убеди кипърския президент Деметрис Христофиас "да вдигне ограниченията", наложени на кипърските турци, подчерта Талят в своето обръщение към ПАСЕ. Според него проблемът се състои в това, че кипърските гръцки лидери не могат да погледнат на своите турски колеги като на равнопоставени партньори. "Ние искаме да създадем в Кипър нова държава на партньорството [...] съставена от две държави с еднакъв статут", отбеляза той. Един от най-сериозните аспекти на изолацията на кипърските турци е невъзможността им да изразяват своите политически възгледи на международната арена, добави Талят.
						Той каза, че друг сериозен проблем произтича от нежеланието на кипърските гърци да споделят суверенитета. Кипърските турци искат решение за обединение, базирано на две общности и политически равнопоставени две държави, отбеляза той. Талят призова също така депутатите от ПАСЕ да приемат резолюция, която да включва подкрепа за турския план, предвиждащ отваряне на пристанищата в северната, контролирана от кипърските турци част на острова. (Анадолска информационна агенция, Хюриет, Милиет, АП - 01/10/08)

Несигурността в БиХ нараства след оставка на Бранкович
					29/05/2009
					 
						САРАЕВО, Босна и Херцеговина (БиХ) – Несигурността за бъдещето на Федерация БиХ (ФБиХ) расте след оставката на премиера Неджад Бранкович по-рано тази седмица, предадоха в четвъртък (28 май) местните медии. Няма кандидати, готови да го заместят. В писмото си до президента на ФБиХ Боряна Кристо Бранкович предлага в преходния период ръководството на правителството да бъде поверено на един от двамата заместник министър-председатели. Единият от тях, министърът на културата Гаврило Граховац, излезе в отпуск незабавно след съобщението, а другият, министърът на финансите Векослав Беванда, отказа да поеме длъжността. Лидерът на Партията на демократичното действие Сюлейман Тихич засега пази мълчание. Именно той призова за оставката, след като Бранкович бе обвинен в незаконно присвояване по повод на сделка с недвижим имот от времето, когато е бил изпълнителен директор на една от най-големите инженерингови фирми в БиХ, "Енергоинвест". (Дневни Аваз, Независне Новине - 28/05/09)

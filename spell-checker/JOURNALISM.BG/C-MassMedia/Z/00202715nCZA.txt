Горяните в Косово и Албания получават предложения за българско гражданство
					16/04/2012
					България предлага гражданство и материални придобивки на членове на горянската общност, което според някои е отражение на политиката от 19 век.
					От Линда Карадаку за Southeast European Times в Прищина - 16/04/12
 
					 
						
България предлага гражданство на горянските общности. [Ройтерс]
						България увеличава усилията си за осигуряване на гражданство, стипендии и други придобивки на бедната горянска общност в Косово и Албания, но според критиците страната злоупотребява със статута си на държава членка на ЕС, за да прокара отдавнашната си асимилаторска политика по отношение на други етнически общности. 
						Горяните, повечето от които са мюсюлмани и се определят като македонци, живеят в 18 села в региона на Гора, както и в съседните райони на Жупа и Преспа в граничната област между Албания, Македония и Косово. 
						"Tе [представители на България] обикновено идват на всеки няколко месеца. Те се очаква да пристигнат в Гора отново в началото на май", каза Авния Рахте, председател на Македонско-горянската асоциация. 
						Рахте обясни, че българите, придружавани от адвокат, се опитват да убедят горяните в придобивките, които ще им осигури българското гражданство, включително възможност за работа в страните от ЕС, както и безплатно образование в София и Пловдив. 
						Горяните трябва само да подпишат документите, с което декларират, че имат български произход и че са българи", каза той. 
						Българската конституция дава възможност на отделни лица да придобиват българско гражданство чрез "облекчена процедура", предвидена в Закона за гражданството на страната. 
						Агенцията за българите в чужбина, която организира посещенията, е качила стратегически документ от 2010 г. на своя уебсайт, в който се обяснява, че политиката цели да обедини всички българи в региона и да увеличи намаляващата раждаемост на нацията. 
						Повече от 16 000 македонци са получили българско гражданство миналата година, заедно с почти 2 000 украйнци, 1 000 сърби и само шест косовски граждани, според данни на Агенцията. 
						"Почти 1 500 жители на Гора, Жупа и Преспа са получили българско гражданство", каза за SETimes Гезим Курти, председател на Асоциацията на българите в Албания. 
						Българският учен Антоанета Приматарова предположи в статия, публикувана по-рано тази година, че премиерът Бойко Борисов се стреми да вдъхне нов живот на фразата на Бисмарк, че "Българите са прусаците на Балканите." 
						"[Фразата не] означава, че Борисов претендира за специална роля за България на Балканите", каза Приматарова за SETimes, но това е шега, свързана с българската позиция в ЕС. 
						Не всеки обаче е съгласен с това. България се възползва от членството си в ЕС, за да продължи асимилационната си политика от 19 век спрямо македонците и други, според Тодор Петров, председател на Световния македонски конгрес. 
						Петров обясни, че горяните традиционно са били мишена, като са били превръщани в сърби, българи и гърци, ако са християни, или в албанци, турци или бошняци, ако са мюсюлмани. 
						"Tози път Балгария използва "паспортната политика" в добавка към изпитаните материални придобивки, насочени към едно от най-бедното население на Балкание," каза Петров за SETimes. 
						Експерти по Косово твърдят, че българска общност не е съществувала до неотдавна, когато няколко горяни са започнали да приемат българско гражданство. 
						"В Косово няма българско малцинство", каза за SETimes Адриан Зекири, директор на НПО "EЦМВ Koсово" в Косово, което се занимава с проблемите на малцинствата. 
						Нито Конституцията на Косово, нито законите за общностите, нито Албания признават съществуването на българско малцинство. 
						Въпреки това българската политика възобнови дебата за произхода и идентичността на горяните. 
						"[Те са в] криза по отношение на идентичността поради исторически и политически обстоятелства", каза за SETimes Фитим Спахиу от Центъра за изследвания и социални проучвания в Драгаш в района на Гора в Косово. 
						Някои горяни енергично се противопоставят на подобно твърдение. 
						"Гора е населена изключително с македонци, които живеят главно в граничната област между Косово и Македония. В Гора и Жупа има 30 000 македонци", каза за SETimes Исмаил Бойда, един от лидерите на Демократическата партия на македонците, със седалище в Гора. 
						Представители на горяните са изпратили официално искане миналия ноември до косовското правителство да бъдат определени в конституцията като македонско малцинство; те казват, че очакват положителен отговор. 
						Македония осигури гражданство на 15 000 членове на косовската горянска общност миналата година, както и на още 6 000 горяни, които сега живеят в Македония. 
						Освен това двама македонци от Гора сега ще участват в консултативния съвет за малцинствата, който се сформира в Прищина. Черногорци, роми, египтяни, власи и хървати също ще участват в работата на съвета. 
						
						Кореспондентът на SETimes в София Светла Димитрова допринесе за написването на този материал.
					
					
				
			
					 
					
 
 

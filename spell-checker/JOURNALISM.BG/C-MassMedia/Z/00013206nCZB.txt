Проектът "Документа" цели помирение с миналото
					10/01/2005
					Три организации, базирани в Сараево, Белград и Загреб, работят заедно по проект за документиране на конфликтите от 90-те години, като създават бази-данни за случилите се събития, в това число и разказите на пострадали и оцелели. Освен осигуряване на безценен източник на информация за историци и журналисти, проектът "Документа" цели да помогне на региона да се помири с миналото, като установи какво точно се е случило. За преодоляване на разделенията и продължаване напред е необходимо да бъдат решени конфликтните претенции и по този начин да се предотврати превръщането им в източник на враждебност в бъдеще, казват организаторите на проекта.
					От Бет Кампшрор за Southeast European Times от Сараево - 10/01/05
 
					 
						
Едина Дилберович помни сестра си Суада Дилберович - първата жертва на войните през 1992-1995 г. [Архив]
						Това е снимка, видяна от всеки, който е отварял книги за войната в Босна и Херцеговина (БиХ) - на смееща се привлекателна млада блондинка с име Суада Дилберович, която бе убита в Сараево в деня на започване на боевете в града през 1992 г. 
						В този случай, обаче, снимката на младата студентка не е част от книга за конфликта през 1992-1995 г. в БиХ, а е част от проект, предприет от организации в трите страни, които бяха засегнати от насилията през 90-те години. Целта на проекта е да се документира случилото се и по този начин да се направи опит за помирение с миналото. 
						"Ние се опитваме да покажем съдбата на жертвите. Човек може да разбере престъплението, ако види снимка на жертвата", каза Мирсад Токача, ръководител на сараевския Център за изследвания и документация. 
						Сараевският център обедини усилията си със загребския Център за изследване и документация и белградския Център за хуманитарно право, за да създадат огромна база-данни, която, освен всичко останало, ще включва също описания на съдбите на жертвите и разкази на оцелели. Проектът, наречен "Документа", се финансира от норвежкото правителство, фондация "Сорос" и др. Ръководителите на проекта планират да сортират жертвите - военни и цивилни - по етнически групи и общини, а също така да съставят списък на културните и религиозните сгради, които са били унищожени или разрушени. 
						При едно посещение в офиса на центъра в Сараево видяхме група млади служители, които търпеливо вкарваха данни в компютрите - снимки, дати на раждане и смърт, обстоятелствата при които лицето е починало. Токача каза, че информацията е събрана или чрез посещения на място или по вече готова документация. Участващите в проекта казват, че същият трябва да бъде завършен преди регионът да може да продължи напред. 
						"Имаше толкова много лъжи и толкова много манипулации. Ние нямаме нужда от повече лъжи след тази ужасна война", каза Токача. "Ако не разследваш престъпленията, те винаги остават открити въпроси и източник за бъдещи стълкновения". 
						Весна Терселич от загребския Център за изследвания и документация се съгласи с това мнение. Твърденията на някои днес, че "тяхната страна не е извършвала жестокости могат да се сравнят с подобни твърдения след Втората световна война, каза тя, като посочи, че хората са спорили в продължение на години за броя на сърбите, евреите и ромите, убити в лагера Ясеновач от нацисткия марионетъчен режим в Хърватия по време на Втората световна война. Югославия на Тито се опиташе да погребе проблема, но това само наля още масло в огъня, когато избухна войната през 90-те години, казват историците. 
						"Ние наистина искаме тези диспути да свършат и ние да можем практически да започнем да обсъждаме това, което в действителност се случи", каза Терселич. "[Това ще помогне на] журналисти, изследователи и историци и ние се надяваме, че в бъдеще ще съществува обща памет в нашите страни, тъй като в момента ние имаме разделена памет". 
						
В един момент базите-данни ще бъдат достъпни чрез Интернет или в книжен вид. [Архив]
						Освен изготвянето на съвместими бази-данни за военновременните събития, организациите в проекта също така следят развитието на съдебните процеси по военните престъпления в Хърватия и Сърбия-Черна гора и предлагат непосредствена помощ на жертвите и свидетелите в тези процеси. В етап на планиране е техният четвърти проект за създаване на устна история. 
						В един момент базите-данни ще бъдат достъпни чрез Интернет или в книжен формат. Ръководителите на проекта считат базите-данни за добър източник на информация в бъдеще за прокурорите и адвокатите в региона, тъй като все повече местни съдилища гледат дела по военните престъпления, а Международния трибунал по военните престъпления в бивша Югославия (МТВПБЮ) трябва да затвори врати през 2010 г. 
						Друга възможност за в бъдеще е "Документа" да стане регионален архив за МТВПБЮ след неговото затваряне. Голям обем материал е събран за отделни случаи от организации в региона, каза Терселич, така че има смисъл той да бъде върнат и предоставен на съдии, прокурори и други прависти, тъй като приключилите дела на МТВПБЮ са от полза за подобни процедури в региона. 
						"Къде ще отиде документацията на Трибунала, когато той приключи работа през 2010 г. - ще бъде ли той погребан някъде в Ню Йорк?", каза тя. "Аз мисля, че е важно документацията да бъде съхранявана някъде в региона и предоставена за ползване от местното население - това е много ценна документация". 
						Какво ще стане с документите на Трибунала зависи от решението на регистрационния отдел на МТВПБЮ. Говорител на главния прокурор на Трибунала Карла дел Понте каза, че документационните центрове сега могат да помогнат за разбиването на митовете, създадени от авторите на съмнителни исторически книги, автори, които игнорират решенията на Трибунала. 
						"Погледнете на учебниците по история в различните части на бивша Югославия и ще видите отговор на въпроса за необходимостта от такива инициативи", каза Флоренс Хартман в и-мейл от Хага. "Въпреки опитите на неправителствени организации да документират събитията от войната... много учебници по история все още предават лъжи и отричат установени факти". 
						Токача каза, че проектът ще работи с всички правни професионалисти, които имат нужда от документацията, в това число камарата за военните престъпления в БиХ, която трябва да започне работа през януари. 
						"Ние ще им помагаме и ще сътрудничим с тях, както правехме това с Трибунала", каза той. "Трибуналът, босненските съдилаща от по-висока инстанция, местните съдилища - това са главните източници за удовлетворяване на жертвите и това, което правим е в тяхна помощ. Върховенството на закона е единственото средство за изграждане на една страна". 
						"Документа" също така е първият случай, когато местни граждански организации в тези страни започват съвместна работа по такъв голям общ проект, отбеляза Токача и изрази надежда, че това ще бъде повратен момент, който ще направи от тези организации такава сила, с която другите трябва да се съобразяват - сила, която политиците ще трябва да възприемат сериозно. 
						"Институциите на гражданското общество са много слаби в целия регион", каза той. "Гражданското общество не е абстракция - трябва да имаме такива институции, за да можем да оказваме силно влияние на националистично-шовинистичните (политически) партии, които са на власт".

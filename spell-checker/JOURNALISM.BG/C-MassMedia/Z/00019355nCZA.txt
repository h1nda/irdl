Кампанията на МОМ предлага информация за легална миграция за албанци
					24/07/2006
					Проектът на МОМ в Албания цели да предотврати нелегалната миграция, като осигури информация и помощ в шест града в страната.
					От Елис Селимай за Southeast European Times в Тирана -- 24/07/06
 
					 
						
МОМ се надява, че като насърчи легалната миграция ще допринесе за борбата срещу незаконния трафик на хора. [МОМ]
						Клонът на Международната организация по миграция (МОМ) в Албания започна осъществяването на нов проект за насърчаване на легалната миграция. Той цели да осигури повече информация на потенциалните емигранти и уязвими групи за начините за легална миграция. МОМ се надява, че така ще допринесе за намаляване на незаконния трафик на хора. 
						"Кампанията ще се осъществи в Тирана, Кукес, Шкодра, Пешкори, Дурес и Влора в продължение на една година. В тези градове е регистрирана най-висока нелегална миграция и незаконен трафик на хора в миналото", заяви ръководителят на мисията на МОМ в Албания, Маурицио Бусати. 
						Кампанията, наречена "Легалната миграция е избор и възможност" бе инициирана от МОМ и ще се проведе съвместно с Британското посолство в Тирана, с албанските национални служби по заетостта, с неправителствени организации и с местните власти. 
						Проектът включва кампания за обществена осъзнатост, преглед на проблеми, свързани с миграцията и незаконния трафик на хора, създаването на Център за мобилна информация и обучението на медиини професионалисти, както и служители в държавни служби по заетостта. 
						МОМ също открива и телефонна линия, която ще бъде обслужвана от експерти и ще предлага на албанците информация за това как могат легално да емигрират в други страни. И накрая, ще бъде отпусната субсидия на местна неправителствена организация - "Огнище на жените от Влора" - която осигурява пряка помощ за жертвите на незаконен трафик. 
						Кампанията се придържа към рамката на Плана за действие на Националната стратегия за миграцията на албанското правителство, Албанската национална стратегия за борба с незаконния трафик на хора (2005-2007 г.) и политиката на ЕС за емиграцията
						МОМ, която бе създадена в Брюксел през 1951 г., за да помогне на разселените лица след Втората световна война, се смята за водеща международна организация, когато става въпрос за проблеми, свързани с миграцията. Тя има 116 членове и още 21 със статут на наблюдатели, и се смята, че е осигурила помощ за около 12 милиона емигранти по целия свят.

БиХ размишлява за духа на рамазана
					26/08/2010
					Дългогодишните традиции се преплитат с модернизацията по време на рамазана в Босна.
					От Бедрана Калетович за Southeast European Times от Тузла – 26/08/10
 
					 
						
Бошнаци се събират за петъчна молитва по време на рамазана. [Бедрана Калетович/SETimes]
						За мюсюлманите в Босна и Херцеговина (БиХ) рамазан е специален месец, в който светият коран е бил разкрит и Бог е повелил последователите на исляма да бъдат особено благочестиви, като постят от зори до здрач. 
						Според ислямските вярвания онези, които постят, могат да очакват прошка за миналите си грехове. 
						 "Това е период на пречистване на душата от лошите навици и затова всеки истински мюсюлманин, истинският духовен пътник, трябва да го изпълни с добри дела, което е предварително условие за духовен прогрес," каза за SETimes имамът на Тузла Мухамед Лугавич.
						Тази година рамазан се падна през лятото и вярващите прекарват около 16 часа без ядене и пиене. Може да изглежда трудно изпитание, но мюсюлманите в БиХ твърдят обратното. 
						 "Ако си истински вярващ, който пости, за да се подчини на Бог, не е трудно. Моите дни на пости са изпълнени [с работа], свършвам си задачите всеки ден и не чувствам постите като глад," каза Алмир Шечканович за SETimes. 
						Ифтар, времето, през което вярващите могат да се хранят, започва, когато джамиите запалят осветлението си след залез-слънце. 
						По-възрастните в Тузла си спомнят с носталгия времената, когато ифтар се е обявявал с топовни гърмежи от възвишенията. Но в днешните времена на напреднали технологии дори и гласът на мюезина от минарето е заменен с висококачествени звуковъзпроизвеждащи устройства. 
						Като оставим модернизацията настрана, мнозина свързват рамазана със семейството и приятелите. 
						"Времената се менят, но някои обичаи са постоянни. Ние все още се събираме със семейството и приятелите на ифтар. Традиционно една отрупана с храна маса е добър повод за семейни събирания," каза Мухамед Сехич от Кладан, община между Сараево и Тузла. 
						 Други, като Самра Хиданович, описват усещането за щастие по ифтар. "От 12 години спазвам обичая и повече се наслаждавам на рамазана, когато постя." 
						Както вярващите, така и невярващите са единодушни, че превъзходният на вкус афганистански хляб - опечен според традицията в стари пещи - е това, което допълва преживяването. 
						Сеад Хукич, който работи в пекарна в Тузла, най-старата в БиХ, приготвя хлябовете за рамазан така, както са се правели преди няколкостотин години. "Няма нищо по-хубаво от това да пресечеш улицата и да ти замирише на афганистански хляб и кимион, семенцата на подправката, с която се поръсва отгоре," каза той. 
						 По време на рамазан скромността и дарението са основните босненски традиции. В духа на празника мнозина се опитват да помогнат на бедните и болните, докато религиозните организации организират културни прояви за популяризиране на духовната хармония. 
						На многото концерти и изложби в цялата страна по време на рамазан традиционните ислямски лехви - обрамчени медни дискове с гравирани по традиционни методи върху тях стихове от корана - винаги сякаш привличат най-голям интерес. Времената може да се менят, но акцентът върху традицията и духовността си остава същият.

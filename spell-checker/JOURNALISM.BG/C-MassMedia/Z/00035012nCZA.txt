Енергийните проекти на България са временно изоставени
					21/06/2010
					Цената и възможностите за реализация може да спрат строителството на атомната електроцентрала „Белене” в България, заяви в петък премиерът Бойко Борисов.
					(Агенция София нюз, Информационна агенция Фокус, Dnevnik.bg -- 19/06/10 - 20/06/10; ДПА, УПИ, София Ехо, Медиапул, Dnevnik.bg, Агенция София нюз, Информационна агенция Фокус, Нова ТВ - 18/06/10; EurActiv, РИА Новости - 17/06/10)
 
					 
						
"Всички ние сме наясно, че след ситуацията в Мексиканския залив много, много природозащитници сега ще бъдат по-внимателни при внасянето на петрол в малко пристанище като Бургас и в бурно море като Черно море", заяви премиерът Бойко Борисов. [Гети Имиджис]
						Българският министър-председател Бойко Борисов заяви в петък (18 юни), че подкрепя изграждането на АЕЦ „Белене”, но цената трябва да бъде намалена, за да стане проектът осъществим. 
						България възобнови проекта през 2005 г. Според първоначални оценки общата стойност на въвеждането на изграждането на втора 2000-мегаватова атомна електроцентрала в страната на 100 км източно от вече съществуващата в Козлодуй би била около 4 млрд. евро. 
						Това би била „добра” цена, заяви Борисов в интервю за софийската „Нова телевизия” в петък сутринта. Когато обаче всеки от компонентите на проекта се умножи по съответните повишаващи показатели, в крайна сметка тя достига 8 млрд. евро, отбеляза той. 
						”Разходите трябва да бъдат намалени”, подчерта той, като изрази увереност, че АЕЦ „Белене” може да бъде изградена при по-ниска цена и по начин, който ще я направи икономически ефективна. Борисов изтъква неколкократно, че при финансовите проблеми, пред които е изправена страната, неговото правителство не може да си позволи да плати близо 13 млрд. евро за централата. 
						България и Русия подписаха споразумение за проекта по време на посещението на тогавашния президент Владимир Путин в София през януари 2008 г. Малко по-късно предишното водено от социалистите правителство на България избра руската компания „Атомстройекспорт” да изгради централата. Строителството беше спряно след оттеглянето на стратегическия инвеститор, германското дружество РВЕ през октомври 2009 г. 
						Борисов посочи в петък, че е съобщил на руската страна, че проектът ще бъде изпълнен, но само след изясняването на въпроси като окончателната му цена и осъществимост. 
						„Смятам, че руската страна разбира нашите опасения”, заяви Борисов. 
						В интервю за бТВ президентът Георги Първанов предложи въпросът за изграждането на АЕЦ „Белене” да бъде решен на референдум. Според него стойността на проекта няма да надвиши 8 млрд. евро. 
						Първанов защити и сделките за газопровода „Южен поток” и петролопровода Бургас-Александруполис (Дедеагач), които бяха сключени заедно с договора за „Белене” по време на посещението на Путин в началото на 2008 г. 
						Въпреки че тогава той ги определи като „голям шлем” за България, критиците неведнъж са обвинявали него и бившия оглавяван от социалистите кабинет, че са увеличили енергийната зависимост на страната от Русия. 
						В изявление от 11 юни Борисов посочи, че България ще се оттегли от проекта Бургас-Александруполис, в който участват още Гърция и Русия, най-вече поради екологични съображения, особено след инцидента с петролния разлив в Мексиканския залив. 
						В петък Борисов каза за „Нова телевизия”, че окончателното решение на правителството по този въпрос ще зависи от резултатите от международната оценка на околната среда. 
						„Всички ние сме наясно, че след ситуацията в Мексиканския залив много, много природозащитници сега ще бъдат по-внимателни при внасянето на петрол в малко пристанище като Бургас и в бурно море като Черно море", заяви Борисов. 
						Междувременно Първанов разкритикува правителството за „липсата на последователност в неговата енергийна политика”, което според него е довело до „срив в енергийната дипломация [на България]“. 
						В края на икономически форум в Санкт Петербург на 12 юни България беше предупредена, че ако корпоративните решения, свързани с "Южен поток", не бъдат взети бързо, страната може да бъде принудена да се откаже от проекта.

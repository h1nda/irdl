Хърватска ще подаде молба за членство в ЕС на 21 февруари
14/02/2003
 
ЗАГРЕБ, Хърватска -- В четвъртък (13 февруари) правителството даде зелена светлина на плановете за подаване на официална молба за членство в ЕС на 21 февруари, по време на визитата на премиера Ивица Рачан в Атина. Предвиденото за 18 февруари пътуване бе отложено заради срещата на ЕС за Ирак - понастоящем Гърция е временен председател на ЕС. Външният министър Тонино Пикула заяви за новинарската агенция ХИНА, че датата на фактическото влизане в съюза ще зависи от темпото на политически и икономически реформи. Хърватска се надява да приключи преговорите с ЕС до 2006 г. и да се присъедини към съюза през 2007 г. заедно с България и Румъния.
Също в четвъртък кабинетът съобщи, че едномесечната стачка на лекарите е прекратена. Лекарският съюз е постигнал споразумение, но е заявил, че лекарите ще продължат да настояват за по-високи заплати. (Весник, Вечерни лист - 14/02/03; АФП, ХИНА - 13//02/03)

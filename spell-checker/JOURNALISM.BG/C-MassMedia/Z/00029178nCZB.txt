Сърбия посрещна 2009 г. с амбиция и тревога
					02/02/2009
					Сърбия влиза в 2009 г. с големи очаквания, особено по отношение на интеграцията в ЕС, но същевременно се очертават и реални трудности.
					От Игор Йованович за European Times в Белград – 02/02/09
 
					 
						
Сърбия посрещна 2009 г. с надежда. [Nikola Barbutov]
						Сърбия започна новата година, окрилена от надежда. Позитивни сигнали идват от Брюксел и правителството обяви намерението си да ускори процеса на интеграция в ЕС през 2009 г. 
						Но още през първите дни на януари избухна криза, свързана с трудови спорове, която показа, че по пътя напред все още има много пречки. Освен известните проблеми като необходимостта да бъде арестуван бившия босненски сръбски командир Ратко Младич, властите може би са изправени и пред някои неочаквани трудности. 
						Недоволни от нарушеното обещание за повишаване на заплатите, големите сръбски профсъюзи заплашиха със стачка. Правителството, подкрепено от представители на бизнес сектора, твърди, че повишаването на заплатите вече не е възможно поради глобалната икономическа криза, която силно засегна сръбската икономика. При такива условия, твърдят властите, по-големите заплати на някои, ще означават уволнения за други. 
						Профсъюзите обаче твърдят, че договорът за повишаването на заплатите е бил подписан в началото на ноември, когато мащабите на глобалната криза са били вече известни и затова те няма да приемат обяснението на правителството. 
						Като оставим настрана въпроса със заплатите, глобалната икономическа криза вече послужи като основание за освобождаването на няколко хиляди работници през последните дни на 2008 г. Някои се безпокоят, че италианската компания "Фиат", която планира да инвестира 700 милиона евро в сръбската автомобилостроене, може да се откаже от сделката поради събитията на световните пазари. Ако тези страхове се окажат верни, Сърбия ще остане без всякакви инвестиции, които биха могли да съживят икономиката й. 
						Сърбия също ще трябва да се справи със спада на производството и намаляването на ръста на БВП, който вместо проектираните 6% се очаква да достигне скромните 2,5% през новата година. 
						
През 2009 г. Сърбия "трябва да навлезе в по-спокойни политически води с ключови думи като компромис и стабилност, вместо конфликти, разделение, кампании и избори", заяви премиерът Мирко Цветкович. [Гети Имиджис]
						
						Политически конфликт
					
						На политическата сцена двамата най-големи партньори в управляващата коалиция - Демократическата партия и Г17 Плюс - се спречкаха в края на миналата година във връзка с продажбата на сръбската нефтена компания "НИС" на руската "Газпром". Повечето анализатори смятат, че продажбата води до ескалиране на междупартийното напрежение, което вече и бездруго съществува. Конфликтът стигна толкова далеч, че обществото предвижда предсрочни избори или промени в кабинета. 
						Премиерът Мирко Цветкович обаче, който е представител на Демократическата партия, заяви, че в момента не се обмислят промени в кабинета. Предсрочни избори по време на икономическа криза са най-лошото възможно решение", настоя той. Сърбия "трябва да навлезе в по-спокойни политически води, като ключовите думи трябва да бъдат компромис и стабилност, вместо конфликти, разделение, кампании и избори", каза Цветкович. 
						
						Надежди за ЕС
					
						Политическата стабилност ще се увеличи, ако правителството постигне значителни успехи тази година по програмата, свързана с ЕС. Все още остава едно голямо препятствие обаче и това е неуспехът досега да бъде арестуван Младич и обвинения заедно с него във военни престъпления Горан Хаджич. 
						Макар че 26 членове на ЕС подкрепят продължаването на европейската интеграция на Сърбия, Холандия твърди, че тя ще блокира процеса, докато Младич не бъде предаден на трибунала. 
						Расим Ляич, който оглавява Националния съвет на страната за сътрудничество с Международния наказателен трибунал за бивша Югославия (МНТБЮ), признава, че арестите трябва да станат тази година или процесът ще бъде спрян. Правителството твърди, че издирването на Младич е по-интензивно отвсякога и че то сътрудничи с чужди разузнавателни служби, за да установи местонахождението му. 
						Външният министър Вук Йеремич, който бе в Брюксел миналата седмица, за да обсъди кандидатурата на Сърбия за членство в ЕС, поиска от ЕС да изпрати мисия от наблюдатели, които да оценят състоянието на сътрудничеството с МНCБЮ. Еврокомисарят по разширяването Оли Рен прие предложението и заяви, че ще изпрати мисия и че самият той ще отпътува за Белград на 12 февруари. 
						
Външният министър Вук Йеремич (вдясно) се срещна с еврокомисаря по разширяването Оли Рен в Брюксел миналата седмица, за да обсъдят кандидатурата за членство на Сърбия. [Гети Имиджис]
						Йеремич заяви, че Сърбия планира да представи кандидатурата си за членство в Съюза до юни. Той каза, че е разговарял с министрите на големи страни членки на ЕС и че те са го уверили, че са готови да помогнат на Сърбия "да постигне приоритетната цел - да стане кандидатка за членство в ЕС до края на 2009 г." 
						Случаят "Младич" не е единствената потенциална пречка. Цветкович предупреди, че ЕС е ангажиран със свои собствени вътрешни проблеми - по-специално икономическата криза и трудностите по приемането на Лисабонския договор. Затова климатът за разширяването може да не се окаже идеален. 
						
						Няма разтопяване на ледовете по отношение на Косово
					
						Почти година след като южната сръбска провинция Косово едностранно обяви независимост, положението остава нерешено. Белград не показва признаци, че е готов да отпише Косово като изгубена битка. Напротив той увеличава усилията за блокиране на независимостта в юридическата и дипломатическата области. От Международния съд бе поискано да направи оценка на положението, като сръбски представители ще имат възможност да представят своето становище по въпроса. 
						Сърбия също полага усилия да спре международното признаване на новата държава. Досега 53 държави са я признали, включително някои от най-силните икономики в света. Белград се стреми да предотврати същественото увеличаване на този брой през 2009 г. 
						"Очаквам, че ще има огромен натиск върху 50 държави в света да признаят Косово и Метохия и това практически ще омаловажи процеса със съда. Ние ще се опитаме да предотвратим, намалим и спрем този натиск", каза Йеремич. 
						Независимо от категоричността на тези думи, възможностите за влияние на Сърбия върху положението са ограничени. Всъщност това е потенциален проблем, който оказва влияние върху програмата на правителството: напредъкът в много области зависи от обстоятелства, които може би са извън контрола на страната. 
						В резултат на това прогнозите за 2009 г. остават несигурни, като съществуват възможности както за радост, така и за разочарование. Лидерите изглежда са решени да положат максимални усилия, за да избегнат една година на несбъднати надежди.

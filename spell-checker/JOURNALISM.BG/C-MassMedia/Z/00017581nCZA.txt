Американска помощ за програмата за защита на свидетелите в Сърбия
					14/02/2006
					Неотдавна Сърбия прие закон за създаване на програма за защита на онези, чийто живот може да е застрашен вследствие на дадени показания в съда. Очаква се по този начин да се засили борбата с организираната престъпност.
					От Игор Йованович за Southeast European Times от Белград – 14/02/06
 
					 
						
Американският посланик в Сърбия Майкъл Полт твърди, че защитата на свидетелите е от решаващо значение в борбата с организраната престъпност. [Архив]
						Сръбският вътрешен министър Драган Йочич и американският посланик в Белград Майкъл Полт подписаха по-рано този месец споразумение за американска помощ за създаване на програма за защита на свидетелите в Сърбия. Съединените щати ще предоставят на Сърбия обучение и 75000 щатски долара за внедряването й. 
						Закон за създаването на подобна програма в Сърбия влезе в сила на 1 януари. Полицейското подразделение, което ще охранява застрашените лица, бе сформирано през септмври 2005 г. и 12 сръбски полицаи вече са провели курс на обучение в Съедниените щати.
						Съгласно новия закон закрила ще се осигурява на свидетели, жертви, ответници, съдии и съдебни експерти, както и на членове на техните семейства, ако животът им бъде застрашен вследствие на дадени показания в съда. Лицата под защита ще бъдат укривани в Сърбия и в съседни страни. Полицията може да променя тяхната самоличност и дори външния им вид. 
						Йочич и Полт бяха единодушни, че защитата на свидетелите е от основно значение в борбата срещу най-тежките форми на организираната престъпност. Според Йочич експертните знания, предоставени от Съединените щати, са "безценни за внедряването на програмата за защита на свидетелите, която е един от най-важните елементи в борбата срещу организираната престъпност". 
						"Тази безвъзмездна американска помощ ще допринесе осезаемо за прилагането на програмата за защита и е още една стъпка напред към установяване на приоритета на сръбското правителство -- върховенството на закона," каза Йочич при подписването на 2 февруари. 
						Полт даде висока оценка на сръбското правителство за приемането на закона и заяви, че би се радвал да координира прилагането му с министерството на правосъдието. Установяването на върховенство на закона е фундамент на всяка демократична държава, а липсата на съдебна система застрашава обществените ценности, каза той. 
						 Полт каза още, че защитата на свидетелите е решаваща в борбата с организираната престъпност, включително транснационалната престъпност. Сърбия трябва да продължи да подобрява законодателната си рамка, за да гарантира справедлив процес и безопасност на всяка жертва и свидетел -- "необходима стъпка" за евроатлантическата интеграция на страната, каза посланикът. 
						Съединените щати ще помагат на Сърбия в борбата с корупцията и престъпността, във финализирането на процесите за военни престъпления и установяването на ефективна и надеждна правна система без политическо влияние, добави Полт. 
						Помощта за сръбската полиция ще бъде реализирана чрез програмата на постоянния юридически съветник към американското министерство на правосъдието и Федералната шерифска служба на САЩ.

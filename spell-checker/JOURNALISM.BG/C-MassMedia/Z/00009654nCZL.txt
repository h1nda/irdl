Хърватското правителство работи за възстановяване на отношенията със САЩ
29/01/2004
С намерение да се присъедини към ЕС и НАТО, новото правителство на Хърватия търси подкрепата на Вашингтон. Двама висши държавници бяха поканени да присъстват на речта на президента Буш "За състоянието на Съюза", което, според някои, е знак за затопляне на отношенията.
От Наташа Радич за Southeast European Times от Загреб - 29/01/04
 
 
Хърватските ръководители определиха като успешна първата си европейска обиколка. Те сега са се насочили към друг свой приоритет във външната политика - възстановяване на двустранните отношения с Вашингтон.
Министърът на външните работи Миомир Жужул, който два мандата е бил посланик на Хърватия в Съединените щати, каза неотдавна на пресконференция, че новото правителство има пет стратегически дипломатически цели. Първата от тях е присъединяване към ЕС, следвана от приемане в НАТО, сътрудничество със съседите, укрепване на бизнесдипломацията и промяна на имиджа на Хърватия в чужбина. Жужул каза, че неговата цел е да се създаде едно ново измерение на връзките между Хърватия и Съединените щати.
Жужул и председателят на парламента Владимир Шекс бяха поканени като специални гости на Конгреса, където присъстваха на речта на президента Джордж Буш "За състоянието на съюза". Те прекараха една седмица във Вашингтон и се срещнаха със законодатели и ръководители от Държавния департамент и Пентагона.
Един от основните въпроси в отношенията между Хърватия и Съединените щати е подписването на Член 98, който забранява екстрадирането на американски граждани и изправянето им пред Международния наказателен съд. Бившето хърватско правителство отказа да подпише Член 98, като каза, че Хърватия е длъжна да сътрудничи напълно с Трибунала на ООН за военни престъпления в Хага, като екстрадира дори свои собствени граждани. По същото време Хърватия отказа да изпрати свои войници в Ирак или да предостави каквато и да е военна помощ. Правителството в Загреб само разреши на военните самолети на САЩ да прелетят над хърватска територия и да се приземяват в случай че се нуждаят от презареждане с гориво или при авария.
Новото правителство заема една по-отчетлива проамериканска позиция. Премиерът Иво Санадер и министърът на външните работи Жужул подчертаха важността от изграждане на контакти с държавници от Вашингтон. Като консервативна партия новата управляваща партия на Хърватия в политически аспект стои по-близо до американските републиканци, отколкото до демократите, твърдят аналитици.
Интеграцията в ЕС може да се окаже по-труден въпрос за Хърватия. Макар Европейската комисия все още да разработва становището (т. нар. avis), което е доклад за определена страна, тя по-рано обяви, че решението за Хърватия ще бъде взето през март. Нещата обаче малко се промениха, след като сега дипломати от Брюксел казват, че Хърватия ще има доклада до края на пролетта. В най-лошия случай това би могло да означава чак към края на юни. Възможното закъснение не е окуражаващо за правителството в Загреб, което иска Хърватия да се присъедини към ЕС през 2008 г., като част от същата вълна на разширяване, която включва България и Румъния.

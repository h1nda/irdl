ЕК приветства резултата от румънския референдум и призова за продължаване на реформите
					21/05/2007
					 
						БРЮКСЕЛ, Белгия -- Председателят на Европейската комисия (ЕК) Жозе Мануел Барозу приветства в неделя (20 май) резултатите от референдума за импичмънта на румънския президент Траян Бъсеску, който той спечели с лекота в събота. Барозу изрази увереност, че изходът ще даде възможност на Румъния да продължи критичните за страната реформи в съдебната система и да засили борбата си с корупцията. Той повтори още веднъж готовността на ЕК да помогне на националните институции да изпълнят следприсъединителните си задължения към ЕС. Еврокомисарят по правосъдието и вътрешните работи Франко Фратини подкрепи казаното от Барозу в отделно изявление.
						Парламентът отстрани Бъсеску миналия месец и наложи провеждане на референдум за импичмънта му, след като обвини президента в злоупотреба с конституционните му правомощия. Според анализатори най-сериозни последствия могат да се очакват за партиите, застанали зад импичмънта - основната опозиционна Социалдемократическа партия и управляващата Националлиберална партия. (Найн о'клок, Зиарул Финанчиар - 21/05/07; Медиафакс - 20/05/07)

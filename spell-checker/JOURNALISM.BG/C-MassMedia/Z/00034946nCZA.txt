В Сърбия приповдигнатото настроение се превърна в покруса
					15/06/2010
					Белградчани се събират, за да насърчават сръбския отбор - след това да му съчувстват.
					От Бояна Милованович за Southeast European Times от Белград -- 15/06/10
 
					 
						
Загубата бе голямо разочарование за сърбите. [Никола Барбутов/SETimes]
						В сръбската столица въодушевлението и очакването бе осезаемо в неделя (13 юни) преди обед. Нямаше по-важен въпрос от този: "Къде ще гледаш мача?" 
						Цялата страна бе седнала пред телевизионните екрани, когато часовникът удари 16,00 часа. Следобедната жега сякаш само наливаше масло в огъня на напрежението, обхванало запалянковците в началото на мача между Сърбия и Гана. 
						Зрители се бяха събрали по домовете на приятели и кафенетата. "Ей, колко бира да купя за тайфата?", пита Младен, на 23 г., по телефона, пътувайки в автобуса. "Събираме се цялата тайфа у един приятел, общо 15 души. Трябва да победим, имаме наистина силен отбор." 
						С наближаването на мача кафенетата в центъра на града бяха препълнени. Запалянковци, облечени в горнища със символите на националния отбор, се трупаха около масите с лица, боядисани в цветовете на сръбското знаме - червено, бяло и синьо. Питиета на половин цена, игри и залози бяха част от забавата. 
						 По време на звученето на националните химни на Гана и Сърбия виковете и свирканията започнаха. 
						На една от масите са се събрали четири жени. 
						
Запалянковците се бяха събрали по домове, барове и кафенета, за да гледат мача с Гана. [Никола Барбутов/SETimes]
						"Със сигурност ще ги бием; с шест на нула," казва Зорица. "Не е вярно, че жените не обичат футбол," добавя Йелица. 
						Младеж с фланелка с надпис "Сърбия" и със сръбския герб седи на друга маса. "Аз не съм от Сърбия, холандец съм, но ще викам за Сърбия," казва той. "Ще свърши два на нула за Сърбия," казва Ян. 
						Група от петима приятели седят на една маса, видимо напрегнати, хващайки се за главата при всяка пропусната възможност. "Ще победим с един на нула. Със сигурност ще преминем във втория кръг на първенството, след това ще видим," предсказва Лазар. 
						Първото полувреме завършва без голове от двата отбора. Второто полувреме започва и сръбският отбор пропуска няколко голови положения. "Какво правиш бе, Жигич!", крещи дребна блондинка. 
						Краят на мача наближава и напрежението достига своя връх, като всеки следи внимателно всеки пас и опит за отбелязване на гол. Пет минути преди края Гана вкарва гол от дузпа. 
						За миг цялата еуфория се изпарява. Когато ударът на играча от Гана Асамоа Гиан изпрати топката в мрежата, надеждите на Сърбия за това световно рухнаха. 
						 Запалянковците следят напрегнато дали "орлите" ще могат да отбележат гол. Не можаха. 
						След мача те показват стоицизъм. "Очаквах нашият отбор да победи. Разочарован съм, но какво да се прави? Към следващия мач," казва Сърджан.

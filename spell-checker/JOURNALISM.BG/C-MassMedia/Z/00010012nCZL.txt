Македонското правителство се стреми да намали касовите операции
02/03/2004
По силата на предложените промени в законите за борба срещу прането на пари, всички операции над 15 000 евро ще трябва да се регистрират и извършват по банков път. Операции по обмен на валута над 2500 евро също така ще се водят на отчет.
От Мария Лазарова за Southeast European Times в Скопие - 02/03/04
 
 
Предложението на Министерството на икономиката, което изисква всеки магазин да инсталира най-малко две устройства за четене на кредитни карти, е насочено към намаляването на касовите плащания. [Томислав Георгиев]
Македонското правителство е предложило набор от промени в законите срещу прането на пари, по силата на които всяка сделка на стойност над 15000 евро ще трябва да се регистрира и плащанията да се извършват по банков път, а не в наличност. Всички безналични плащания над този таван също ще се следят. Новите проектопромени са подложени сега на обществен дебат, след което ще бъдат вкарани в парламентарна процедура.
"Предложените изменения са насочени към хармонизиране на законодателството на Македония срещу прането на пари с това на ЕС. Това е най-добрият начин за преминаване от касово към безкасово разплащане, което може да се проследи," посочи Сладжана Ташева, висш представител на неправителствената организация "Трансперънси Македония".
Тя обясни, че Македония е сред държавите, където плащанията се извършват предимно в наличност, което се контролира трудно и е един от най-добрите начини за изпиране на пари. " Разплащанията в наличност са един от най-простите методи за пране на пари. Имате кеш и купувате ценни неща като апартаменти и коли, които след това можете лесно да продадете," каза Ташева.
Измененията в сегашния закон ще засилят мерките за контрол върху плащанията в обменните бюра и казината, където паричният оборот е много интензивен. Ще се води отчет на хората, които искат да купуват и продават валута на стойност, по-голяма от 2500 евро, в обменни бюра. Казината ще трябва да регистрират лицата, влизащи да играят в съответното заведение.
"Това е световна практика. Не можеш да регистрираш обмена на чипове, но можеш да получиш информация за играещите при тяхното влизане в казиното, " изтъкна Ташева.
Предложението на Министерството на икономиката изисква от всеки магазин да инсталира най-малко две устройства за четене на кредитни карти, което също е насочено към намаляване на плащанията в наличност.
"От около 3,7 млрд. евро годишен паричен поток повече от 1,6 млрд. протича под формата на плащания в наличност. Останалата част включва плащания чрез текущи сметки, джиро сметки и други безналични плащания, като използването на кредитни карти е много рядко," посочва министърът на икономиката Стевче Якимовски. Той обяснява, че министерството обмисля мярка, чрез която комисионните при плащанията с кредитни карти няма да бъдат за сметка на продавача, тъй като това е основната причина за отказа им да използват безналични плащания.

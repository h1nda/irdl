Спортистите с увреждания в Сърбия без ограничения
					29/12/2009
					Организация в Сърбия вади на показ най-добрите спортисти с увреждания на страната.
					От Никола Барбутов за Southeast European Times в Белград -- 29/12/09
 
					 
						
Членове на Спортната асоциация на хора с увреждания в Сърбия на връх Боботов Кук [ssisrbije.org]. 
						Спортната асоциация на хора с увреждания в Сърбия, която наброява около 15 000 членове има за цел да поддържа активността на спортистите с увреждания. 
						"Спортните резултати не са главната ни цел, а целта ни по-скоро е да включим колкото се може повече хора с увреждания във всички събития, вместо да ги оставим просто да си стоят вкъщи... Целта ни е да увеличим броя на нашите членове, които са около 2% от хората с увреждания", заяви Душан Мораканин, ръководител на Спортната асоциация на хората с увреждания в Сърбия за SETimes. 
						Той добави, че за да постигне тази цел, Асоциацията се нуждае от по-голямо финансиране. 
						"Финансира ни Министерствота за спорта и младежта и Министерството на труда и социалната политика, но тези средства са достатъчни само за някои основни разходи и дейности. Ние не можем да се развиваме и да предлагаме нещо ново. Работата с хора с увреждания изисква цял екип, който включва психолог... ние не можем да наемем такъв персонал", каза Мораканин. 
						Хората с увреждания в Сърбия участва в национални и международни състезания по шахмат, стрелба, риболов, плуване, тенис на маса и баскетбол на инвалидни колички и участват също в дейности като планинско катерене, платноходство и вдигане на тежести. 
						Според Мораканин спортните дейности са чудесен начин за увеличаване на самоуважението на хората с увреждания - особено планинското катерене. 
						"Когато стигнеш върха, чувството е фантастично - оглеждаш се наоколо и осъзнаваш какво си направил. Успял си", казва той. 
						Асоциацията започва да организира събития по планинско катерене преди около три години заедно с два клуба по алпинизъм - "Победа" и "Авала". 
						Mиланка Арсич, която наскоро създаде свой собствен клуб по алпинизъм, наречен "Балкан", описа изкачване до Боботов Кук, връх в Северна Черна гора, когато катерачите с увреждания достигнали върха. 
						"Беше изключително трудно. Беше нереално, феноменално, невъзможно - но го направихме", каза тя за SETimes. Водачът от "Победа" Зоран Ковленич бе възхитен, че планинари с увреждания успяха да извършат това, което някои "напълно здрави" хора не могат. 
						Алпинистките групи планират да покорят и върхове в съседни страни - на планината Олимп в Гърция и планината Рила в България.

Началникът на турския генерален щаб Буюканът каза, че е възможна нова операция срещу ПКК
					04/03/2008
					 
						АНКАРА, Турция -- Борбата срещу терористичната Кюрдска работническа партия (ПКК) не е завършена и ако е необходимо, може да последва нова операция, каза в понеделник (3 март) началникът на генералния щаб генерал Яшар Буюканът. Турция проведе сухопътни операции срещу бази на ПК в Северен Ирак в периода между 21 и 28 февруари. На пресконференция в понеделник Буюканът определи операциите като "едни от най-значимите в историята на турските въоръжени сили". Той каза, че войските са се сблъскали с трудни зимни условия, придвижвали са се пеш, без помощта на превозни средства, и са участвали в няколко нощни сражения. "Целите на операцията бяха постигнати", каза той. (Радикал, Хюриет, Сабах, Заман - 04/03/08; ИТАР-ТАСС, РИА Новости, Си Ен Ен Търк, Милиет - 03/03/08)

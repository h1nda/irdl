Прокурорът на Хагския трибунал Брамерц похвали нивото на сътрудничество на Сърбия
					12/05/2009
					 
						БЕЛГРАД, Сърбия -- В понеделник (11 май), по време на визита в Белград, главният прокурор на Трибунала на ООН за военни престъпления Серж Брамерц потвърди, че Сърбия е отбелязала значителен напредък по отношение на предоставянето на документи и достъп до архиви и свидетели. Наред с похвалите за това оперативно сътрудничество той подчерта също, че прокуратурата очаква Сърбия в скоро време да изпълни своя последен ангажимент - арестуването на укриващия се военнопрестъпник Ратко Младич. След срещата Расим Ляич, ръководител на сръбския национален съвет за сътрудничество с Трибунала в Хага, изрази увереност, че Брамерц ще изготви обективен доклад за сътрудничеството за Съвета за сигурност на ООН през юни.
						Други новини -- Вътрешният министър Ивица Дачич каза в понеделник, че Сърбия е изпълнила всички свои ангажименти, произтичащи от пътната карта за либерализиране на визовия режим, и сега очаква положителни новини от Европейската комисия (ЕК). Дачич говори за това след среща с делегация на ЕК, водена от Пиер Мирел. Решението за разрешаване на безвизови пътувания до страните, членки на ЕС, се очаква през есента. (Бета, Танюг, Б92, Глас Сърбие, Emportal, РТС - 11/05/09)

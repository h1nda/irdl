Спомен за Беким Фахмиу
					08/07/2010
					Миналия месец един от най-уважаваните актьори от бивша Югославия се самоуби в Белград. 
					От Игор Йованович за Southeast European Times от Белград -- 08/07/10 
 
					 
						
Беким Фехмиу. [Лаура Хасани/SETimes]
						Беким Фехмиу бе един от най-големите актьори в бивша Югославия и един от малкото, които успяха да изградят достойна международна кариера. Косовски албанец по народност, той прехвърляше културните, национални и международни граници. 
						Фехмиу се самоуби в апартамента си в Белград на 15 юни. Медийните репортажи свързаха постъпката му с факта, че е бил сериозно болен от дълго време. 
						Съгласно последното желание на актьора пепелта му бе пръсната над река Бистрица, недалеч от косовския град Призрен. Почитателите му в Прищина и Белград отдадоха почит на Фехмиу, който беше нещо като свързващо звено между албанци и сърби. 
						
						Милазим Салиху, кинодеец и директор на компанията за разпространение на филми със седалище в Прищина "Генчи", заяви за SETimes, че Косово "най-вероятно през следващите 200 години няма да има друг актьор" от този калибър. 
						"Той бе забележителен актьор, изключителен човек, голям и верен приятел, оставил след себе си филми, които ще останат в историята на европейското и световното кино," каза Салиху. 
						Фехиму, който се оттегли от светлините на рампата в знак на протест срещу балканските конфликти, бе свързващо звено между Косово и други части на бивша Югославия, добави директорът. "Работата на Беким, поради периода, в който работеше, и темите, които интерпретираше, принадлежеше на всички народи на територията на бивша Югославия," каза Салиху. 
						Радослав Зеленович, директор на Югославския филмов архив в Белград, каза за SETimes , че Фехмиу е внесъл "безценен" принос в югославското кино. 
						"Трябва да се разбере, че по времето, когато е правен филмът, Югославия беше зад "желязната завеса", страна от Източния блок. Играейки ролята на Бора в "Срещал съм и щастливи цигани", Фехмиу привлече вниманието върху себе си и стана единственият актьор от тази част на Европа, постигнал значима международна кариера," каза Зеленович.
						В този филм, излязъл през 1967 г., Фехмиу играе ром на име Бора, който се прехранва от търговия с пера. 
						В една от най-известните сцени в югославското кино пияният Бора седи в една механа и слушайки песента "Джелем, джелем", чупи чаши с голи ръце. Заглавието на песента означава "Пътувам" на ромски език. 
						 В слово по време на панихидата след смъртта на Фехмиу неговият колега и бивш министър на културата на Сърбия Бранислав Лечич каза, че е научил много от Фехмиу, с когото е започнал актьорската си кариера. 
						"Фехмиу бе най-великият сърбин сред албанците и най-великият албанец сред сърбите," каза Лечич. 
						Фехмиу е работил с всички големи режисьори от бивша Югославия и е спечелил многобройни актьорски награди. Той е участвал във филми, правени в други европейски страни, особено в Италия, където добива известност благодарение на телевизионното шоу "Одисей".

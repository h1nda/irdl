Додик заяви, че независимостта на Косово не е причина за отцепване на РС 
					21/02/2008
					Република Сръбска ще потърси независимост единствено ако статутът й в Босна и Херцеговина бъде оспорен, заяви премиерът на автономната област в коментар, публикуван в сряда.
					(Ройтерс, ДПА, АП, Болкън Инсайт, Б92 - 20/02/08; Болкън Инсайт -- 18/02/08 - 19/02/08; Служба на върховния представител - 18/02/08)
 
					 
						
Премиерът на Република Сръбска Милорад Додик. [Гети Имиджис]
						Независимостта на Косово не дава основание на Република Сръбска (РС) да настоява за отделяне от Босна и Херцеговина (БиХ), заяви премиерът на автономната област в коментар, публикуван в сряда (20 февруари). Но Милорад Додик, който освен това оглавява най-голямата партия на босненските сърби, Съюза на независимите социалдемократи (СНСД), не би изключил такава възможност, ако статутът на автономната област бъде оспорен по някакъв начин. 
						Додик каза, че неговата партия "ще поиска референдум за независимост, ако статутът (на РС) бъде поставен под въпрос, което не е станало вследствие на независимостта на Косово. Мисля, че независимостта на Косово само ще укрепи Република Сръбска," е заявил той, цитиран от ДПА, в коментара си, публикуван в изданието от сряда на всекидневника от Баня Лука "Глас Сръпске". 
						Зачестиха призивите на босненските сръбски крайни националисти РС да последва примера на Косово. Бранислав Дукич, лидер на организацията СПОНА, съставена от няколко групи на босненски сърби, ветерани от войната, и претендираща, че представлява 70 % от населението на автономната област, призова парламента на РС да провъзгласи самоопределение. Малко след като косовското народно събрание прие своята декларация за независимост в неделя, лидерите на Радикалната партия и на главната опозиционна Сръбска демократическа партия призоваха РС да направи същото. 
						Додик, който бе повдигнал въпроса за евентуален референдум за независимост в автономната област, след като черногорците гласуваха за прекъсване на връзките със Сърбия през май 2006 г., смекчи тона на изказванията си през последните месеци. В своето интервю той обвинява партиите, обсъждащи отделянето на РС, че търсят политически дивиденти. 
						"Аз не съм и човек без чувства, който не би искал много неща веднага, но някои от тях не са реалистични," каза Додик пред босненския сръбски всекидневник. "Трябва да работим бавно, рационално и мъдро. Може по-скоро да си навредим, отколкото да си помогнем, с прибързани действия." 
						Той посочи също, че неговата цел сега е да засили автономията на РС. 
						В репортаж на "Ройтерс" от сряда бе цитирано изявление на неговата партия СНСД, в което се посочва, че тя ще даде отпор на западните призиви РС да отстъпи още от правомощията си на централното правителство на БиХ. 
						"Прехвърлянето на правомощия на Сараево е спряно," заяви партията на Додик, добавяйки, че ще продължи да следва тази линия, докато тя не доведе до "важни конституционни и дълготрайни последици". 
						"Глас Сръпске" публикува интервюто с премиера ден, преди членовете на парламента на РС да обсъдят събитията в Косово на специално заседание в четвъртък. 
						Според белградския Б92 Додик е отрекъл спекулациите, че депутатите ще приемат декларация, че РС би трябвало да има правото да се отцепи от БиХ, ако независимостта на Косово бъде призната от повече от половината страни, членки на Съвета за сигурност на ООН. Додик заяви, че парламентарните комисии изготвят подобна декларация, но на този етап "не съществува такъв официален документ". 
						Международни представители многократно предупреждаваха, че всеки опит за изкуствено обвързване на ситуацията в РС с тази в Косово ще бъде отхвърлен. 
						"Република Сръбска няма правото да се отцепва от Босна; в същото време никой не може едностранно да премахне Република Сръбска," каза неотдавна върховният представител Мирослав Лайчак.

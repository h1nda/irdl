Стабилността и помирението са възможни в региона
17/11/2003
Бившият посланик на САЩ в ООН Едуард Пъркинс отговаря на въпроси за помирението между общностите в Босна и Херцеговина и за гръцко-македонските отношения в това специално интервю с нашия кореспондент Валентин Несовски. Част втора от &lt;a href=http://www.balkantimes.com/html2/bulgarian/031110-VALENTIN-001.htm&gt;поредица &lt;/a&gt; от две части.
От Валентин Несовски за Southeast European Times от Скопие - 17/11/03
 
 
SE Times: Какви са очакванията Ви за бъдещето на Босна и Херцеговина? Тази страна премина през големи междуетнически вражди и конфликти. И въпреки всичко, три етнически общности са в една държава и живеят заедно. Възможно ли е помирение между тях?
Посланик Едуард Пъркинс: Възможно е. Аз бях там преди около година и направих сравнение със ситуацията през 1992 г. Самият факт, че вече бе прекратена въоръжената вражда, е пример за действителен напредък в една прогресираща държава. Аз мисля, че и трите групи могат да намерят начин да съжителстват при днешния климат. Не искам да кажа, че всички враждебни чувства са отминали; те не са отминали и ще бъдат там още известно време. В един момент в бъдещето страните ще си подадат ръце през тези невидими разделителни линии, което сега може да се забележи в Сараево, например. Надявам се, че това ще се случи. Аз също така мисля, че външните лица трябва да говорят позитивно за този процес и да оценяват постигнатия напредък.
SE Times: Изглежда, че Македония е преминала през периода на най-големите предизвикателства, но остават редица двустранни въпроси, които застрашават стабилността на страната. Първо, това е спорът с Гърция за името; второ, недоразуменията с ръководителите на Косово и временните институции относно демаркацията на границата. Какво е Вашето мнение за тази ситуация?
Пъркинс: Нека първо да поговорим за името, тъй като това бе много важен въпрос, когато бях в ООН. Аз не разбирах добре защо това е толкова важно, докато не навлязох в историята на въпроса. Сега обаче името играе второстепенна роля. Мисля, че с течение на времето ще изчезне всичко това, което караше отделните страни да поставят въпроса в ООН и в Съвета за сигурност. В края на краищата, какво в действителност означава това име? То означава признание на една държава в геополитически смисъл и в резултат тя също може да се нарича с това, което е - Македония. Това не означава, че трябва да се отиде обратно в ООН и да се накарат страните да прегласуват името и да го променят. Аз не мисля, че съществува такова намерение. Всеки обаче, който чуе името Македония, знае къде тя се намира и в съзнанието му стои отдавна съществуващото име.
По-важно е дали Македония е постигнала напредък, така че да стане държава със свое положение в световната общност на нациите. Именно това трябва да желаят всички страни, даже съседите на Македония, тъй като това движи всяка нация към прогрес. Въпросът за възможно напрежение между съседите се взима под внимание. Да, той може да прерасне в нещо, което не е добро. Но изглежда, че готовността за обсъждане на въпросите получава надмощие, даже и по отношение на дребните въпроси. Така че, според мен обсъждането на проблемите ще надмогне желанието на хората да се хванат за оръжието, така да се каже. Мисля, че всички заинтересовани страни имат готовност да обсъждат проблемите и да намерят разумни подходи без да прибягват до оръжие. Така че, аз съм оптимистично настроен.
SE Times: Целият регион е в състояние на икономически застой, даже рецесия. Мислите ли, че подобрението на икономиката ще стане генераторът на помирението между държавите и нациите?
Пъркинс: Икономическото развитие чрез търговия и образование трябва да бъде улеснено частично и от страните извън региона. Мисля, че СТО е добра организация в този смисъл, но не отделно -- тя трябва да получи подкрепата на икономически силните страни. Струва ми се, че трябва да действа правилото - когато една страна се занимава с търговия, е по-малко вероятно, че тя ще желае да воюва.
SE Times: Колко време според Вас международните сили ще бъдат ангажирани с този регион?
Пъркинс: Твърде трудно за мен е да поставя времеви рамки. В известна степен това ще зависи от замесените страни. Мисля, че всички държави, които са изпратили свои войски, биха желали да знаят, кога ще могат да ги изтеглят бързо обратно. Колко време вече са войските в Кипър, например? Дълго време. Аз не мисля, че международните сили ще бъдат на Балканите също толкова дълго, тъй като очаквам, че ще има по-голяма готовност отпреди да се разговаря и да се привличат все повече хора в този процес. Моето мнение е, че историята в известен смисъл е незадоволителна от гледна точка на мирното съжителство. Според мен опитът от последните 15-20 години е поучителен за европейците и американците. Не мисля, че едните или другите биха желали съществуването на нестабилен район. В края на краищата, този регион е част от Европа. Определено, историята на отношенията между САЩ и Европа показва, че ние искаме винаги да виждаме стабилна Европа. И мисля, че именно това ще стане.
SE Times: Всички страни в региона са изразили желание да станат част от структурите на ЕС и НАТО. Смятате ли, че това ще съдейства за ускоряване на реформите в региона?
Пъркинс: Да, именно така смятам. И го казвам, тъй като това означава, че членовете на НАТО ще трябва да отделят повече внимание на икономическото развитие на региона. Също така, те ще трябва да отделят повече внимание на институциите, като съдебната система, образованието и здравеопазването, защото в общ интерес е всички страни да се движат нагоре, а не да се приема без тревога деградацията и икономическия упадък. Ако всички страни са единодушни в това, те ще работят заедно, независимо дали се харесват или не.

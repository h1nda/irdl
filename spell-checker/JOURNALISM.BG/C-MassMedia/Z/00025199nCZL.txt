ЕС обмисля безвизови пътувания за сръбски граждани
					21/01/2008
					 
						БРЮКСЕЛ, Белгия -- Европейската комисия (ЕК) обяви в петък (18 януари), че ще започне преговори с Белград по-късно този месец, които - ако определени критерии бъдат изпълнени - могат да доведат до премахване на настоящия визов режим за сръбските граждани. Подобни преговори ще се проведат и с други държави от Западните Балкани. През септември ЕС облекчи визовите изисквания за някои категории пътуващи от Албания, Босна и Херцеговина, Македония, Сърбия и Черна гора. В неделя черногорският министър на вътрешните работи Юсуф Калампетрович предсказа, че неговата страна ще бъде първата, чийто визов режим с ЕС ще бъде напълно премахнат.
						Междувремено ЕС припомни на Сърбия, че тя трябва да сътрудничи изцяло на Трибунала на ООН за военни престъпления, ако иска да подпише Споразумение за стабилизация и асоцииране с ЕС. Новият главен прокурор на ООН Серж Брамерц обсъди въпроса в петък с върховния представител на ЕС по сигурността Хавиер Солана и с еврокомисаря по разширяването Оли Рен. (Антена M, Бета, Б92 - 20/01/08; Ройтерс, АФП - 18/01/08)

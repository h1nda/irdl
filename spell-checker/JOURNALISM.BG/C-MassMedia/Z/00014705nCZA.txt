Анан призова за продължаване на напредъка в прилагането на стандартите за Косово
					27/05/2005
					Косово вече предприе конкретни стъпки към постигане на стандартите, определени от ООН, но трябва да продължи да демонстрира напредък, за да могат преговорите за окончателния статут на провинцията да започнат, заявява в нов доклад генералният секретар на ООН Кофи Анан. 
					(Синхуа - 27/05/05; Информационен център на ООН, РСЕ/РС, Косоварепорт - 26/05/05)
 
					 
						
"Всички стандарти са важни и съсредоточаването върху области, които са от особен интерес за малцинствата в Косово, не омаловажава който и да е от осемте стандарта," каза генералният секретар на ООН Кофи Анан. [АФП]
						В нов доклад за ЮНМИК, внесен в Съвета за сигурност тази седмица, генералният секретар на ООН Кофи Анан препоръчва това лято да започне цялостен преглед на напредъка на Косово в прилагането на набора от стандарти, определени от ООН. Но по-нататъшният напредък в постигането на целите е важно предварително условие за започване на процеса за определяне на бъдещия статут на провинцията, подчертава докладът. 
						Документът, който бе публикуван в четвъртък (26 май), един ден преди Съветът за сигурност да се заеме с косовския въпрос, разглежда периода от 1 февруари до 30 април. В доклада се заключава, че усилията за прилагане на стандартите са довели до конкретни резултати -- особено в областта на правителствените реформи, върховенството на закона и правата на малцинствата -- но той предупреждава, че все още нито един от стандартите не е постигнат напълно. 
						Стандартите се отнасят до осем приоритетни области: демократични институции, върховенство на закона, свобода на придвижването, трайно завръщане на прогонените от домовете им хора, икономически растеж, права на собственост, културно наследство, диалог между общностите и създаване на граждански корпус за реагиране при извънредни ситуации. 
						"Всички стандарти са важни и съсредоточаването върху области, които са от особен интерес за малцинствата в Косово, не омаловажава който и да е от осемте стандарта," каза Анан, като призова временните институции в Косово да продължават да работят за постигане на определените цели. 
						"По-нататъшното прилагане на стандартите сега и в бъдеще ще бъде съществен елемент от един гладък и методичен политически процес, който ще доведе до определянето на бъдещия статут на Косово, независимо кога ще започне този процес, и ще е от основно значение за устойчивостта на едно евентуално политическо споразумение," каза Анан. 
						Като отбеляза успехите в програмите за помощи за малцинствените общности и мирната смяна на правителството след оставката на бившия премиер Рамуш Харадинай през март, Анан изрази загриженост във връзка с бавния напредък в децентрализацията, както и вътрешнопартийното озлобление и проявите на насилие. 
						"Особено важно е заплахите с насилие или сплашването да не ни отклоняват от нашата цел," каза ръководителят на ООН. "Отговорност на всички хора в Косово е да направят така, че действията на екстремистите да не могат да диктуват бъдещото развитие на Косово." 
						Според европейски дипломатически източници Анан вероятно ще избере посланика на Норвегия в НАТО, Кай Ейде, за специален пратеник, отговарящ за оценяването на напредъка. Очаква се изготвянето на прегледа да отнеме около два месеца, което ще позволи на специалния пратеник да представи окончателния доклад в началото на септември. След това Контактната група за Косово, в която участват шест държави, ще проведе заседание на министерско ниво.

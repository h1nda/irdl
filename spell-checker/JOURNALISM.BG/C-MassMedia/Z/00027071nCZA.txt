Опечалени си спомниха за Сребреница след 13 години
					15/07/2008
					Хиляди опечалени се стекоха в Сребреница 13 години след масовото избиване на бошнаци, което Хага определи като геноцид
					От Юсуф Рамаданович за Southeast European Times от Сараево -- 15/07/08
 
					 
						
Оцелели и роднини на жертвите от клането в Сребреница през 1995 г. присъстваха на възпоменателната церемония в Поточари в петък (11 юли). [Гети Имиджис] 
						Близо 40 000 опечалени се събраха в мемориалния център Поточари край Сребреница в петък (11 юли), за да отбележат 13-ата годишнина от най-голямото зверство, извършвано в Европа след Втората световна война. Те почетоха паметта на системно избитите хиляди мъже и момчета, босненски мюсюлмани, от силите на Република Сръбска под командването на генерал Ратко Младич – намиращия се все още на свобода обвиняем във военни престъпления. 
						На тази годишнина бяха препогребани 308 новоидентифицирани тела, с което броят на известните жертви надхвърли 8 000. Сред тях е тялото на 15-годишния Касим Омерович, чиято майка присъства на церемонията. 
						"Съзнанието, че на 11 юли 1995 г. ... бяха избити хора само защото са мюсюлмани, ни хвърля в изумление, защото не можем да повярваме, че подобно нещо би могло да се случи в Европа след Втората световна война,” заяви лидерът на ислямската общност в БиХ, мюфтията Мустафа Черич. Той призова ЕС да обяви 11 юли за европейски ден на траур, на който континентът да дава дума, че никога повече няма да допусне „нов холокост или геноцид". 
						Преди самото възпоменание се състоя тридневно 100-километрово шествие до Сребреница, започнало от гр. Незук, през който неколцината оцелели мъже от Сребреница успели да достигнат територията, контролирана от босненската армия. Шествието на мира се организира от няколко години, като с всяка изминала година то добива все по-широк международен характер. Граждани от много страни бяха този път сред 2 500-те участници. 
						Посланикът на САЩ в БиХ Чарлз Инглиш се присъедини към тях в един кратък участък от пътя. В лаконичен коментар, предизвикал аплодисментите на участниците в шествието, той заяви: „Тук е извършен геноцид. Този факт не може да се омаловажава, не може да се избягва и не трябва да се отрича." 
						Екипите за издирване на останките на жертви се натъкват на многобройни проблеми при локализирането и идентифицирането им, тъй като убийците са ги разпръсвали с цел да не позволят откриването им. Например останките на една жертва, Садик Орич от Сремска Митровица, Сърбия, са били открити на няколкостотин километра от Сребреница, във Войводина. 
						Министерският съвет на БИХ обяви 11 юли за ден на траур в цялата страна – включително в двете автономни области и окръг Бръчко. Република Сръбска обаче отхвърли указа и отказа да спусне знамената си. Премиерът на РС Милорад Додик заяви, че не го интересува решението на тричленното председателство на БиХ, нито на съвета на министрите. 
						"Страданието на сърбите във и около Сребреница през тези три години не е било в никакъв случай по-малко,” добави Додик в отговор на неотдавнашното освобождаване на бившия босненски военен командир Насер Орич от Хагския трибунал. След обжалване този месец бе отменена първоначалната му присъда. 
						Въпреки това всяка година все повече и повече хора от Сърбия идват в Поточари, за да си спомнят за Сребреница. Сред тях са членове на „Жените в черно”, които заявяват, че Сърбия трябва да се изправи с лице срещу миналото си и да екстрадира в Хага обвиняемите във военни престъпления Ратко Младич и Радован Караджич.

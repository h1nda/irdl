Посланикът потвърди подкрепата на САЩ за реформите в Македония, свързани с кандидатурата й за членство в НАТО
		08/09/2005
		 
			СКОПИЕ, Македония -- Новият посланик на САЩ в Македония Джилиан А. Милованович, потвърди подкрепата на своята страна за процеса на реформи в Македония по време на среща в сряда (7 септември) с премиера Владо Бучковски. Тя подчерта, че трябва да се удвоят усилията за завършване на реформите и добави, че Македония е на път да се присъедини към Европа, към която принадлежи.В други новини, министърът на външните работи на Норвегия Ким Траавик посети Скопие в сряда и обеща да подкрепи реформите, свързани с членството на страната в НАТО и ЕС. Той и външният министър на Македония Илинка Митрева също подчертаха необходимостта от укрепване на двустранните икономически отношения.
			Според други новини, опозиционната Демократическа партия на албанците (ДПА) е обявила на заседание на управителния съвет, че ще продължат да бойкотират парламента. Заместник-председателят на ДПА Мендух Тачи заяви, че партията е решила, че седемте й депутати няма да се завърнат в парламента и че ДПА ще се готви за следващите парламентарни избори през 2006 г. като извънпарламентарна формация. Членовете на ДПА се оттеглиха преди шест месеца, отказвайки да приемат резултатите от местните избори през март в 16 общини с преобладаващо етническо албанско население. (Уеб-сайт на македонското правителство, Макфакс, A1 TV - 07/09/05)

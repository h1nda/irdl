Рийкър: "Косово няма да се разделя" 
					18/08/2011
					Висш дипломат от САЩ се присъедини към Франция и Германия в отхвърлянето на възможността за разцепване на страната и призивите за върховенство на закона на север.
					От Линда Карадаку за Southeast European Times от Прищина -- 18/08/11
 
					 
						
"Тук става въпрос за върховенството на закона," каза заместник-помощникът на държавния секретар на САЩ по европейските и евразийските въпроси Филип Рийкър. [Лаура Хасани/SETimes]
						Разцепването на Косово не е вариант, а Прищина има законното право да управлява на север, каза в сряда (17 август) заместник-помощникът на държавния секретар на САЩ по европейските и евразийските въпроси Филип Рийкър. 
						 "Косово е суверенна независима държава и има правото да упражнява властта си върху цялата територия на страната," каза той за репортери след среща с премиера Хашим Тачи в Прищина. "Тук става въпрос за върховенството на закона, което е толкова основна и ключова идея не само тук, но и в цяла Европа." 
						 "Това, което трябва да се случи, е беззаконието да бъде изкоренено от северната или всяка друга част на Косово или региона," каза Рийкър, добавяйки, че това би било от полза за всички граждани. "Това, което трябва да се направи, е съсредоточаване върху налагането на върховенство на закона, а правителствените институции да помогнат на хората да заживеят по-продуктивно, по-богато и да им осигурят начина на живот, който им се полага като граждани на тази страна." 
						Колкото до идеята за разделяне на анклавите с преобладаващо сръбско население на север от останалата част на Косово, Рийкър каза, че такава възможност не се разглежда. 
						 "Видяхме в други страни от региона, границите са определени; няма да има промени в границите," каза дипломатът. "Политиката на САЩ е много ясна по този въпрос. Нашите колеги, включително германският външен министър, също бяха много ясни по този въпрос," каза той. Германският министър Гидо Вестервеле каза по-рано този месец, че неговата страна ще се противопостави на всеки опит за разделяне на страната. 
						 "За нас е ясно, че ситуацията и териториалната цялост на този регион е решена; което значи, че това повече не подлежи на дискусии за нас," каза Вестервеле. Той потвърди също, че германският канцлер Ангела Меркел ще отправи същото послание по време на посещението си в Сърбия този месец. 
						 В същия дух френският посланик в Косово Жан Франсоа Фиту е отхвърлил идеята за отцепване на северната част. 
						 "Разделяне няма да има," каза той. "Това, което трябва да осъзнаем като важно, е прилагането на плана на Ахтисаари, борбата срещу контрабандата и организираната престъпност, установяване на върховенство на закона и работа по интегрирането на Косово в ЕС." 
						Според косовския политически анализатор Белул Бечай изявленията на Рийкър и други дипломати представляват "изясняване на позицията на международната общност относно териториалната цялост на Косово и неговия суверенитет". 
						Той каза, че ЕС не е постигнал единна позиция по отношение на Косово и че това е довело до кризата на север и до продължаващите проблеми с признаване на страната. "Това създаде неяснота и объркване," каза Бечай за SETimes. 
						Междувременно Тачи обеща да ускори мерките за установяване на властта на институциите от Прищина, "превръщане на съдилищата в работещи органи, разбиване на престъпните структури и борба с останалите негативни явления в тази част от територията на Република Косово." 
						 "Това е от полза на всички граждани на Косово, без етническа разлика. Това е за доброто на икономическото развитие, интеграцията, мира и стабилността в региона," каза в сряда премиерът.

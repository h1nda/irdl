Шофиране с автогаз: новата тенденция в Хърватия
					21/07/2008
					С нарастването на цените на петрола, хърватските шофьори търсят алтернатива на бензина.
					От Кристина Чък за Southeast European Times в Загреб – 21/07/08
 
					 
						
[Гети Имиджис]
						Цените на бензина в Хърватия достигнаха 1,30 евро за литър, най-високата стойност досега, и заплашват да продължат да се повишават, но цената на втечнения петролен газ (ВПГ) или автогаз остава 0,45 евро за литър. Не е изненада тогава, че около 30 000 хървати шофират с автогаз и че техният брой постоянно расте, съобщават от Министерството за защита на околната среда, планирането и строителството в Хърватия. 
						В плана си за Защита и подобряване на качеството на въздуха, Министерството смята, че до 2010 г. 150 000 шофьори в Хърватия ще преминат на автогаз. 
						Това е част от световна тенденция. Различни страни като Пакистан, Австралия и Тайван също съобщават за нарастване на интереса към системите за ВПГ. 
						Понастоящем съществуват 90 станции, които доставят автогаз в Хърватия. Притиснати до стената от растящите цени на бензина, повечето шофьори преминават на автогаз. Търсенето на ВПГ системи е толкова голямо, че шофьорите чакат със седмици за инсталирането им. 
						Система за автогаз струва приблизително около 1000 евро, което бързо се изплаща, тъй като цената на автогаза е незначителна в сравнение с тази на бензина. В крайна сметка системата за автогаз гарантира около 60% спестяване на гориво в сравнение с конвенционалния бензинов двигател. 
						Шофьорите, които използват икономичните автогаз системи твърдят, че инвестицията се възвръща след около 20 000 км шофиране. Автомобил, който изминава годишно 40 000 км ще спести на собственика си според някои изчисления, достатъчно, за да си купи нова кола. 
						Но това не са единствените преимущества. Колите, които използват автогаз намаляват замърсяването на атмосферата, тъй като автогазът не съдържа олово или сяра. Освен това емисията на въглероден моноксид е наполовина по-малка от тази от бензина, като още по-малка е емисията на въглероден диоксид. По същество автогазът е чисто изгарящо изкопаемо гориво. 
						Животът на двигателите на коли, използващи автогаз, е обикновено по-дълъг. Това обаче не важи за някои модели, които изискват много ремонти, ако функционират с автогаз. 
						Други шофьори се справят като смесват старо и прясно домакинско смазочно масло и използват сместа за гориво за колите си. Трети изобщо се отказват да шофират до местоработата си и използват обществения транспорт или велосипеди. 
						И все пак растящите цени на бензина не са най-трудната страна от живота в Хърватия. Инфлацията понижава жизнения стандарт в страната особено за хората с ниски доходи, които се борят да си купят храна и други стоки от първа необходимост.

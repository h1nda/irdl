Турция: мръсната страна на демокрацията
					07/06/2011
					В борбата си да попаднат под светлината на прожекторите политическите партии в Турция набират сила и вдигат шум около себе си с мръсни тактики, включително обиди, клевети и дори шантаж.
					От Ана Уд за Southeast European Times от Истанбул – 07/06/11
 
					 
						
Поддръжници на ПНД се събраха в Анкара. [Ройтерс]
						Един след друг те подават оставка. До юни общо десет кандидати на третата по големина политическа партия в Турция, Партията на националистическото движение (ПНД), оттеглиха участието си в изборите след публикуването на уличаващи записи със сексуално съдържание. 
						Макар и с ниско качество, записите бяха достатъчно ясни, за да нанесат политически вреди, а незабавните оставки на високопоставените членове на партията затвърдиха тяхната автентичност. 
						Трудно може да се каже, че подобна клеветническа кампания, макар и забележителна с избрания момент непосредствено преди националните избори и броя на засегнатите лица, е единствена по рода си в турската политика. Нито пък че тази тактика е насочена само към турските националисти. Точно около година преди „видеозаписното земетресение“ в ПНД лидерът на Републиканската народна партия (РНП) Дениз Байкал се оказа на прицел по подобен начин и беше принуден да подаде оставка. 
						Все още не е известно кой стои зад публикуваните неотдавна видеозаписи на членове на ПНД. Някои твърдят, че те са дело на съперници националисти, които се стремят да пречистят партията. Според други управляващата Партия на справедливостта и развитието (ПСР) организира тяхното разпространение, за да си осигури по-съкрушителна победа на 12 юни. И в двата случая законността на публикуването им е под въпрос. 
						„Това е очевидно нарушение на правото на неприкосновеност на личния живот”, каза за SETimes Клаус Юргенс, сътрудник на турския всекидневник „Тудейс Заман”
						. „Необходимо е да започне задълбочено разследване кой стои зад заснемането и разпространението на записите.” 
						Това разследване обаче почти няма да повлияе върху хода на предстоящите избори. То също така няма да помогне за изясняване на по-големия проблем с политическата култура, централно място в която често заемат хвърлянето на кал и язвителността, които обикновено осигуряват политическите заглавия за деня. 
						Според преподавателя по политология от Босфорския университет Хакан Йълмаз тази тактика е начин да се отвлече вниманието на избирателите. „Това напомня донякъде на древните гърци, които наблюдавали борбата между боговете на планината Олимп”, казва Йълмаз със съжаление за безсилието на турските избиратели, които са принудени да избират между партии, без същевременно да имат думата по отношение на кандидатите, които тези партии предлагат. 
						 „В крайна сметка между основните партии няма наистина непреодолими различия”, каза Йълмаз за SETimes, изключвайки кюрдската Партия на мира и демокрацията (ПМД). Липсата на съществени политически различия, посочва той, е причината, поради която политиците са склонни да се атакуват в по-личен план. 
						Макар че всяка партия участва в мръсни политически игри, всяка също така е готова да заклейми тази практика. 
						 Визирайки скандала с видеозаписите, президентът Абдула Гюл отбеляза, че прокурорите трябва да разгледат въпроса, определяйки такова изнудване като „грозно и опасно”. „Днес това се случва на тях, утре на други, [всички] трябва да съобразяват действията си с етичните норми”, заяви той. 
						 Джемал Диндар, психолог и автор на публикуваната наскоро книга за психологията на новия десен политически спектър на Турция „Езикът на гнева”, откроява видовете кодове и инсинуации, които се наблюдават в този тип политическа реторика. Например министър-председателят може да осъди „определена медийна група”, вместо да посочи нейното име. 
						Диндар допълва, че дори обсъждането на практиката може да бъде опорочено. „При понятия в политическия морал като „чист” или „мръсен” самият дебат [за морала] може парадоксално да стане част от „мръсната политика”, каза той за SETimes. 
						Нивото, до което слезе политическият дебат през този изборен сезон, може би бе уловено най-добре от човек, който знае повече за цинизма от всекиго другиго в Турция, а именно порнозвездата, известен като Шахин К. Обявявайки намерението си да се кандидатира за изборите, той изтъкна, че за разлика от другите политици той е почтен, като заяви: „Ако записите можеха да говорят, моите записи – и всичко мое – са на открито. В интерес на истината бих заснел филм дори в парламента.”

Давутоглу оспорва коментар на посланика на САЩ за свободите на медиите
					18/02/2011
					 
						АНКАРА, Турция -- Външният министър Ахмет Давутоглу разкритикува в четвъртък (17 февруари) посланика на САЩ Франсис Ричардоне за изказванията му относно свободите на медиите в Турция, последвали неотдавнашното задържане на журналисти. "Не е редно един посланик да огласява мнението си по текущо наказателно разследване," каза Давутоглу пред журналисти в Непал, където бе на посещение. Ричардоне направи коментара си във вторник, запитан от репортери за обиска в редакцията на "Ода ТВ" ден по-рано. Полицията претърси офисите на информационния онлайн портал по подозрения във връзки с терористична мрежа, обвиняема по т.нар. заговор "Ергенекон" за създаване на хаос и събаряне на правителството. Собственикът на медията Сонер Ялчън и трима негови колеги бяха задържани за разпит. Един от тях бе освободен по-късно. "От една страна, съществува обявена политика за подкрепа на свободния печат. От друга страна, журналисти биват задържани в ареста. Опитваме се да разберем това," каза Ричардоне, без да споменава конкретни случаи. (Анадолска информационна агенция, Заман, Хюриет, Уърлд Булетин - 17/02/11)

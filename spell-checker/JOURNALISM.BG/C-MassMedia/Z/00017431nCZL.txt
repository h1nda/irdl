Членки на ЕС потвърдиха подкрепата си за присъединяването на България и Румъния по график
					31/01/2006
					 
						АТИНА, Гърция -- Премиерът Костас Караманлис потвърди подкрепата на страната си за присъединяването на България и Румъния към ЕС през 2007 г., както е по план, по време на среща с българския си колега Сергей Станишев в Атина в понеделник (30 януари). Двамата изразиха и подкрепата си за интеграцията на западнобалканските държави в ЕС, както и за намиране на решение на косовския въпрос.
						Австрийският канцлер Волфганг Шусел също потвърди, че страната му, която в момента председателства ЕС, подкрепя приемането на България и Румъния в съюза. Той каза това по време на посещението на румънския премиер Калин Попеску Търичану във Виена в понеделник. 
						Словенският президент Янез Дърновшек направи подобно изказване, след като пристигна на двудневно посещение в Букурещ в понеделник. По време на разговорите с румънския президент Траян Бъсеску Дърновшек подчерта също, че процесът на разширяване на ЕС трябва да продължи. (Найн о'клок - 31/01/06; АНА, МПА, БНР, Уеб сайт на румънското правителство - 30/01/06)

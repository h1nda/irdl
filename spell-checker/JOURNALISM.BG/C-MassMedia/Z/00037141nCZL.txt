Аштън от ЕС: "Марти да представи доказателства на ЮЛЕКС"
					21/01/2011
					 
						БРЮКСЕЛ, Белгия -- Върховният представител за външната политика на ЕС, Катрин Аштън, каза в четвъртък (20 януари), че няма нужда от допълнителен прокурор за разследване на обвиненията на докладчика на Съвета на Европа Дик Марти, тъй като мисията ЮЛЕКС вече разполага с независими прокурори, работещи в района. Изказването на Аштън бе в отговор на искане на "Хюмън Райтс Уоч" ЕС да назначи независим прокурор, който да провери обвиненията на Марти за трафик на човешки органи. Аштън каза освен това, че Марти трябва да представи още доказателства, преди да започне каквото и да било ново разследване, съобщи "Радио Свободна Европа". Всеки прокурор, казва тя, трябва да провежда разследвания въз основа на доказателства, допустими в съда. "Ако действително Марти или който и да било друг е открил реални доказателства за престъпни действия, ние го призоваваме да ги представи пред съответните власти, включително ЮЛЕКС," каза Аштън. (Зъри, Коха Диторе - 21/01/11; TВ 21, Кохавижън, Арта ТВ - 20/01/11)

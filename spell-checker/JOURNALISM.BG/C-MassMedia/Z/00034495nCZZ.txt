Наука: “Фейсбук” обединява Балканите
					10/05/2010
					Според ново проучване потребителите на “Фейсбук” на Балканите са милиони. Още новини от областта на науката и технологиите: Световният фонд за дивата природа призова румънците да спасят мечките; USAID инвестира милиони в обновяване на македонските училища.
					 
						
“Фейсбук” има над 5 млн. потребители на Балканите. [Гети Имиджис]
						
						Сърбия е лидер в региона с над 2 млн. регистрирани потребители във “Фейсбук”, според проучване, публикувано от AdriaTalk.com. Хърватия е на второ място с 1,2 млн. потребители, следвана от Босна и Херцеговина със 775 000. Потребителите на “Фейсбук” в Македония, Словения и Черна гора са съответно 692 000, 568 000 и 160 000. Проучването показва, че повече от половината от регистрираните във “Фейсбук” лица от тези държави са мъже, а мнозинството от потребителите са на възраст между 18 и 34 г. 
						*** 
						Американската агенция за международно развитие (USAID) инвестира 3 млн. щ.д. в обновяване на училищата в Македония. Агенцията също така работи за подобряване на достъпа и използването на ИТ и за засилване на обучението по математиката и други естествени науки в македонските училища. 
						*** 
						Групата за защита на околната среда "Световен фонд за дивата природа" започна в четвъртък (6 май) кампания за набиране на средства за спасяване на мечките в Румъния. Организацията призова румънските граждани да пренасочат към кампанията 2 % от техния данък върху общия доход. В страната живеят 6 500 мечки, или 60 % от общата популация на мечките в Европа, но техните местообитания са застрашени от обезлесяването. 
						*** 
						
						Хърватският държавен секретар, отговарящ за инициативата „e-Croatia“, Игор Лучич откри в сряда (5 май) център за иновации на "Майкрософт" в Сплит. Сплит е вторият град в Хърватия, който ще бъде домакин на такъв център след Вараждин. 
						*** 
						Почти четиридесет експерти от 18 държави участваха в третия конгрес на нефролозите в Босна и Херцеговина, който се състоя от сряда (5 май) до събота в Сараево. На форума бяха представени 92 научни труда от различни автори. 
						*** 
						
						Сърбия и Германия са се договорили да подпишат междудържавно споразумение за научно сътрудничество, съобщи сръбският министър на науката и технологичното развитие Божидар Джелич след среща с германския министър на образованието Анете Шаван в Берлин във вторник (4 май). Германската научна институция „Фраунхофер Институт” ще открие офиси в Сърбия, заяви Джелич. Сърбия вече подписа подобни споразумения с Китай и САЩ. 
						*** 
						
						Албанската Агенция за електронни и пощенски комуникации (АЕПК) тази седмица даде разрешение за ползване на честота за услуги от трето поколение (3G). Според АЕПК 3G услугите ще бъдат важна стъпка не само за развитието на местния пазар на телекомуникациите, но и за икономическото развитие на страната. 
						*** 
						Министерството на образованието на Македония ще предостави около 70 000 евро под формата на съфинансиране за седем съвместни научно-технологични проекта с Хърватия в рамките на програма за наука и технологии. Македонският министър на образованието Никола Тодоров съобщи на 2 май, че изпълнението на проектите ще започне през тази година. 
						*** 
						Смъртността сред кипърските жени е най-ниската в света, според ново проучване, публикувано от медицинското списание „Лансет” на 30 април. Резултатите показват, че само 38 от 1000 жени в Кипър умират, преди да навършат 60-годишна възраст - най-ниското ниво в цял свят. 
						
						(Различни източници -- 03/05/10-10/05/10)

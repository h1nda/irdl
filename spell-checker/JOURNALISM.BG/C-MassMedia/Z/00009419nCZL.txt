САЩ замразяват авоарите на базирана в БиХ благотворителна организация
23/12/2003
САЩ посочиха босненска благотворителна организация и нейния директор като предполагаеми спонсори на международния тероризъм.
(Вашингтон Пост - 23/12/03; Ройтърс, АП, АФП, Дау Джоунз - 22/12/03)
 
 
Правителствата на САЩ и Саудитска Арабия предприеха стъпки в понеделник (22 декември) за замразяване на авоарите на "Вазир", организация, регистрирана в Босна и Херцеговина (БиХ). Двете държави също така са поискали от ООН да включи организацията и нейния директор Сафет Дургути в списъка на предполагаемите спонсори на тероризма.
Базираната в Травник фирма, създадена през май 2003 г. като асоциация за спорт, култура и образование, се разглежда като клон на Ал Харамаин, частна саудитска благотворителна организация с офиси или представители в повече от 50 държави. През март 2002 г. клонът на Ал Харамаин в БиХ бе включен в списъка, изработен от Министерството на финансите, на юридически и физически лица, за които се смята, че посредничат при насочване на средства към терористични организации.
Според американски представители Вазир използва същия офис, където преди това се е помещавала Ал Харамаин. Твърди се, че Дургути е оглавявал и двата офиса.
"Смятаме, че тази група и това лице продължаваха да подкрепят същите дейности и индивиди като Ал Харамаин," посочи в кратко свое изявление заместник-помощник секретарят на САЩ по финансите Хуан Зарати. "Имаме предвид и дейности и лица, свързани с Ал-Кайда."
Зарати допълни, че е обичайна практика този тип групи да затварят и преоткриват офиси по-късно под друго наименование.
Освен това към списъка на министерството в понеделник бе включена базирана в Лихтенщайн фирма. "Хохбург АГ", търговска компания, регистрирана във Вадуц, се смята за приемник на "ВА Таква", притежавана от Юсеф Нада. Той бе включен в американския списък през 2001 г.
Лицата, принадлежащи към този списък, подлежат на международни ограничения за пътуване и на други санкции.
"Тези действия подсказват, че продължаваме да издирваме терористични цели и набелязани лица, които се опитват да заобиколят международния режим на санкции," каза Зарати, допълвайки, че настоящите действия демонстрират неотслабващите усилия на Вашингтон да работи тясно със своите съюзници по тези въпроси.
Базираните в БиХ организации, обозначени по-рано като финансиращи тероризма, включват Global Relief Foundation и Benevolence International Foundation.
Други новини: Министерството на отбраната на САЩ призова босненските граждани да влязат във връзка с посолството на САЩ, ако разполагат с информация за лица, които може би са замесени в организирането и извършването на терористични актове. В съобщение от неделя американското посолство в Сараево посочи, че ще бъдат предложени парични награди на онези, които предоставят такава информация. Кампанията започна ден след като алжирец с босненски паспорт бе арестуван в Травник поради съмнения, че представлява заплаха за сигурността. Кампанията ще бъде популяризирана чрез телевизионни и радио реклами.

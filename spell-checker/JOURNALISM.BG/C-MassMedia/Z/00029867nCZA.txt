Румънското вътрешно министерство и тайните служби бяха разтърсени от скандал
					08/04/2009
					Румънските тайни служби са част от голям корупционен скандал, обхванал вътрешното министерство на най-високо ниво. Вътрешният министър Дан Ника обеща да реформира излязлата от контрол агенция.
					От Паул Чокою за Southeast European Times от Букурещ – 08/04/09
 
					 
						
Почти 90 % от престъпниците биват задържани въз основа на сведения от ГДРВЗ, каза вътрешният министър на Румъния Дан Ника. [SETimes/Габриел Петреску]
						Арестуването на началника на Генерална дирекция "Разузнаване и вътрешна защита" (ГДРВЗ) Корнел Илие Сербан и на директора на Оперативния отдел към Генералната дирекция за борба с корупцията (ГДБК) Петру Питковичи преди две седмици са последните събития от голям скандал, обхванал румънското вътрешно министерство.
						Полицията арестува също бившия ректор на университет Йоан Николае Алеку и бизнесмена Аурел Пую Поповичу. 
						Четиримата са разследвани за предполагаемо участие в сенчести сделки с недвижими имоти през 2000 г., съобщи прокуратурата за борба с корупцията. Властите обвиниха Сербан и Питковичи в опит за блокиране на разследване за предполагаемото участие на Поповичу и Алеку.
						Сделките засягат парцел от 220 ха в Баняса, богат квартал в предградията на Букурещ. Земята е на стойност стотици милиони евро, но купувачите платили само 82 000 евро. Върху същия парцел е осъществен по инициатива на Поповичу един от най-амбициозните строителни проекти в Румъния на стойност 1,5 милиарда евро.
						Следовател от ГДБК заяви пред прокурорите, че Сербан и Питковичи са му обещали голяма сума пари и работно място в министерството, ако може да „оправи досието на Поповичу”. Полицията е поставила двамата под наблюдение, преди да ги арестува. По време на наблюдението ГДБК установила, че Сербан също така е разкрил поверителна информация на румънския консул в Милано, Тибериу Дину. 
						ГДБК привлече Дину като свидетел. 
						Следователят от ГДБК каза също, че двамата служители са споменали, че президентът Траян Бъсеску е ходатайствал по случая в полза на Поповичу, тъй като се твърди, че неговият брат е имал делови отношения с Поповичу.
						Канцеларията на президента отхвърли всякакви връзки между Бъсеску и Поповичу. Местните медии обаче предадоха, че дъщерята на Бъсеску, Йоана, е отворила нотариална служба в жилищния комплекс на Поповичу, където е закупила и апартамент за 550 000 евро. 
						Двама бивши вътрешни министри, предложени от управляващата коалиция, по-рано подадоха оставки във връзка със скандала около ГДРВЗ. Арестът на Сербан бе извършен по-малко от месец след заклеването му като ръководител на тайните служби. 
						Други високопоставени служители, за които се предполага, че са замесени в скандала, включват бившия премиер Калин Попеску Търичану, чиято фирма за внос на автомобили е със седалище в Баняса, и здравния министър Йоан Базак, който е в делови отношения с дъщерята на Дину. 
						Вътрешният министър Дан Ника отрече слуховете, че ще разпусне ГДРВЗ. На 1 април Ника заяви, че по-скоро ще я реформира съгласно европейските стандарти. Той подчерта ключовата роля на ГДРВЗ в борбата срещу престъпността. Почти 90 % от престъпниците биват задържани въз основа на сведения от ГДРВЗ, каза Ника.

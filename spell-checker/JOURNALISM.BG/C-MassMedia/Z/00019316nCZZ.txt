Диригентът Даниел Баренбойм започва лятното си турне от Истанбул
					19/07/2006
					Първият концерт на световноизвестния диригент Даниел Баренбойм в Истанбул ще се проведе през август. Още в културните новини: български археолози откриха древен амфитеатър в центъра на София; в черногорския град Никшич се проведе китарен фестивал; УЕФА потвърди членството на Сърбия в европейската футболна организация.
					
 
					 
						
Даниел Баренбойм дирижира музикантите от "Уест-Ийстърн Диван Оркестра", основан от Баренбойм и покойния американо-палестински интелектуалец Едуард Саид. Оркестърът включва около 100 музиканти от Египет, Йордания, Ливан и Израел. 
						Световноизвестният израелски пианист и диригент Даниел Баренбойм ще изнесе концерт в Турция със своя "Уест-Ийстърн Диван Оркестра", в който свирят млади музиканти от арабски страни и от Израел. Концертът на 16 август, който ще е първи за Баренбойм в Истанбул, е част от лятното му турне, което включва също концерти в Кайро, Брюксел, Париж, Берлин, Ваймар и Милано. 
						*** 
						Младият албански режисьор Ергис Фая съобщи миналата седмица, че е започнал работа по проект за създаването на първия албански анимационен филм, в който ще се използват модерни цифрови технологии. Филмът, озаглавен "Морето", се продуцира от аудиовизуалната продуцентска компания AA. 
						*** 
						
Български археолози откриха останки от древен амфитеатър, който според тях е най-големият, откриван досега в балканския регион. Според ръководителя на екипа Жарин Величков амфитеатърът датира от края на 3-и век пр. Хр. и диаметърът на арената му е само с 10 м по-малък от този на римския "Колизеум". Останките се намират в сърцето на днешна София. 
						*** 
						Изложба на родения в Чехия художник Иван Мърквичка (1856-1938) бе открита в Националната художествена галерия в София. Тя е посветена на 150-ата годишнина от рождението на художника и представя известни негови шедьоври , както и творби, които не са били показвани досега.
						*** 
						Първият Международен китарен фестивал в Никшич се проведе в Черна гора на 17 юли. Във възрастовата категория над 18 години руснакът Владимит Горбач спечели наградата за най-добър изпълнител, както и 1500 евро и възможността да изнесе серия концерти в Черна гора. След него на второ място се класира Борис Тешич от Босна и Херцеговина. Във възрастовата група 14-18 години спечели черногорката Йелица Миянович, докато в групата под 14 години първи бе сънародникът й Вук Кашалица.
						*** 
						УЕФА потвърди членството на Сърбия в европейската футболна организация, като така страната стана законен правоприемник на Сърбия и Черна гора. Сърбия заема мястото на бившата държава в квалификациите за Европейското първенство през 2008 г. 
						
Различни източници –12/07/06 – 19/07/06

Гърция се опитва да засили туризма
					03/04/2012
					Властите искат да инвестират в организационната инфраструктура, за да предлагат Гърция на пазара по-добре и да увеличат приходите, но някои са скептични, определяйки целите като твърде амбициозни.
					От Мария Паравентес за Southeast European Times от Атина -- 03/04/12
 
					 
						
Акрополът е сред малкото туристически дестинации в Гърция със своя марка. Властите признават, че на страната й липсва последователен маркетингов подход. [Ройтерс]
						Туристическият сектор използва близо 18 % от работната сила в Гърция и дава 16 % от БВП на страната, но рухналата й икономика, бурните протести и помръкналият й имидж държат туристите далеч. 
						Въпреки това туризмът може да извади Гърция от стагнацията и отново да я направи конкурентоспособна, според Асоциацията на гръцките туристически предприятия (СЕТЕ), официална браншова организация, представляваща 53 000 туристически предприятия в страната. 
						"Гръцкият туризъм остава устойчив на рецесията и може би е единственият сектор, който може да спомогне за растежа", заяви председателят на СЕТЕ Андреас Андреадис. 
						През януари Андреадис представи "Предложение 2020 за гръцкия туризъм" за нов модел за развитие, който определя приоритетите и целите, които да осигурят растеж на туризма. 
						Предложението призовава за създаване на независимо министерство на туризма, секретариат по туризъм и маркетингова компания, чиято единствена цел да бъде рекламирането на Гърция. 
						Освен това СЕТЕ поставя високи цели за 2012 г. - 16 млн. пристигнали туристи и 10 млрд. евро печалба. 
						"Класирането на Гърция сред първите десет туристически дестинации в света [до 2020 г.] може и да е амбициозно, но не е невъзможно", каза за SETimes Георгиос Дракопулос, генерален директор на СЕТЕ. 
						СЕТЕ има за цел Гърция да бъде една от първите десет дестинации, за да може да създаде около един милион работни места, свързани с туризма, и 50 млрд. евро брутен приход. 
						Изпълнението на тази цел обаче изисква близко сътрудничество между частния и държавния сектор, както и създаване на предложената маркетингова компания. 
						"Компанията ще задържи и ще добави стойност към основния продукт "море и слънце", заяви Дракопулос. 
						Някои от работещите в туризма, като собственика на хотел-ресторант "Спарта" Герасимос Калогересис, смятат, че предложените мерки идват твърде късно. 
						"Съответното министерство и СЕТЕ трябваше да положат основите преди години, когато Гърция беше в позитивна светлина и имаше поне някаква основна форма на икономика", каза Калогересис за SETimes. 
						Тази година предварителните записвания за пиковия летен сезон само на германските туристи, които са 14 % от всички туристи, са намалели с 20 %. 
						Американци, британци и италианци също избират други дестинации за почивка в региона и другаде, с което допринасят за двуцифрен спад в предварителните записвания. 
						Вътрешният туризъм е спаднал с повече от 20 %. 
						Представители на СЕТЕ заявяват, че туристическият сектор непрекъснато се променя и разширява. 
						Тази година има 64 % повече пристигащи руски и украински туристи, което компенсира спада в записванията от традиционно ключовите страни на произход като Германия, Обединеното кралство, Франция и Италия. 
						"Този нов фактор дойде да запълни празнината, създадена от спада на германските туристи", заяви Андреадис. 
						Калогересис не е съгласен с това. 
						"Проблемът не е кои туристи от коя държава идват, а колко пари харчат", каза той. 
						През последните пет години имаше промяна, като се наблюдаваше значително увеличаване на броя на туристите от балканските държави, Израел и Турция, посетили Гърция. 
						Някои международни експерти признават сериозността на икономическата криза в Гърция, но изразяват оптимизъм за бъдещето. 
						"[Гърция] е близо до основния си пазар - Германия, Обединеното кралство - и до нововъзникналите пазари като Русия. Поради това смятам, че Гърция има потенциал да се развие като стабилна и консолидирана дестинация", заяви за SETimes Исабел Гарана, регионален директор на Световната туристическа организация към ООН. 
						Гарана обясни, че туризмът - третата най-голяма индустрия в света - е ключов фактор за икономическото възстановяване, което прави още по-важно поставянето на амбициозни цели. 
						"Въпреки [кризата] миналата година Гърция отбеляза увеличение с 9,5 % на пристигащите туристи. 
						СЕТЕ заяви, че истинското изпитание ще дойде този месец, преди изборите в страната. 
						"[Очакваме] да видим каква работа са свършили съответните министерства по създаването на маркетингова компания и ще ги държим отговорни за това, което не е направено", заяви Андреадис. 
					
				
			
					 
					
 
 

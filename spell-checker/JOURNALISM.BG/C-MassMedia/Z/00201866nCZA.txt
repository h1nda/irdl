Граничните пунктове са отцепени, докато протестите продължават
					16/09/2011
					Полицаи бяха изпратени на контролно-пропускателните пунктове на север, докато местните сърби организираха протести и барикадираха пътища.
					От Линда Карадаку и Мухамет Брайшори за Southeast European Times от Прищина и Митровица -- 16/09/11
 
					 
						
Хора стоят зад барикадите, издигнати на главния мост в етнически разделения град Митровица в петък (16 септември). [Ройтерс]
						Международните сили и косовските власти започнаха операция в ранните часове на петък (16 септември) в опит да установят контрол над контролно-пропускателните пунктове по северната граница със Сърбия. Полицейски и митнически служители бяха докарани с хеликоптер, заобикаляйки издигнатите от местните сърби барикади. 
						Говорителят на косовската полиция Баки Келани каза за SETimes, че на ГКПП 1 и 31 са били изпратени полицейски и митнически служители, заедно с персонал на ЮЛЕКС. "Досега няма съобщения за инциденти," каза той. 
						Сърбите обаче продължават да отговарят с демонстрации и барикади, възпрепятствайки достъпа до всички пътища, водещи към граничните пунктове. 
						В етнически разделения град Митовица мостът над р. Ибър е вече непроходим заради барикада от пясък и камъни, като се съобщава, че камерите за сигурност в района са унищожени. 
						Междувременно жителите на преобладаващо сръбската община Лепосавич се събират на големи групи около граничния пункт в Ярина, което накара силите на КФОР да издадат предупреждение, че всеки, който се доближи на по-малко от 100 м, рискува да бъде прострелян. 
						Стефан Трайкович, на 43 г., от Северна Митровица, каза за SETimes, че макар и да искат мир, те не желаят наложеното им управление от Прищина. 
						"Те [албанците] си получиха независимостта, сега ни оставете да си живеем нашия живот," каза той. 
						Башмир Кастрати, албанец, който живее в Северна Митровица, каза, че много албанци от северната част са евакуирали семействата си, а други охраняват кварталите си в случай на инцидент. Той каза, че сръбските съседи съветват албанците да заминат за няколко дни заради риска. 
						"Не ни е за първи път и започваме да свикваме. Аз дежурих снощи с още няколко души, довечера пак ще го направим. Евакуирахме семействата си и сме ги пратили на юг, защото не знаем какво ще се случи," каза той. 
						Косовският премиер Хашим Тачи свика извънредно заседание на правителството си по обед в петък. 
						"Установяването на върховенството на закона на север е наша обща цел," каза Тачи, като благодари на КФОР, ЮЛЕКС и международните партньори за ролята им в операцията, която той определи като успешна. 
						Той обеща, че на север ще се проведат свободни и демократични избори. Пътят напред, добави той, зависи от партньорството, а "не от барикадите, които са само пречка пред европейското бъдеще". 
						Абдула Хайдари, преподавател по изследвания на сигурността в Университета в Прищина, каза, че Косово трябва да покаже на сърбите, живеещи на север, че са граждани на Косово и ще бъдат уважавани. 
						"Те са манипулирани от години и за тях не е лесно да приемат промяна, докато получават заплати и други придобивки от Белград," каза той. 
						В Белград директорът на Центъра за политика Драган Попович каза, че не очаква сериозни сблъсъци. "Съществува известен риск поради факта, че повечето лидери на сърбите в Северно Косово не са под контрола на белградското правителство, и в това виждам най-голямото предизвикателство за момента," каза той за SETimes. 
						"Все пак, при ясното послание от сръбското правителство, че войната не е решение в никакъв случай, би трябвало да се очаква сръбските протести да бъдат мирни и без насилие," добави той. 
						Рамадан Илази, анализатор от Косово, обаче изрази друго мнение, като каза, че ситуацията е напрегната и има потенциал да ескалира. "Няма да има установяване на върховенството на закона на север, а само установяване на контрол над два гранични контролно-пропускателни пункта," каза той за SETimes. 
						Арбана Видишичи, директор на косовската секция на РСЕ/РС, каза, че ситуацията е изпитание за всички страни. "Установяването на върховенство на закона в частта от страната, където цари най-голямото беззаконие, със сигурност ще бъде предизвикателство, което най-вероятно няма да бъде преодоляно само за един ден. Ако не друго, 16 септември ще бележи началото на дълъг процес на търсене на решението на 12-годишен проблем," каза тя.

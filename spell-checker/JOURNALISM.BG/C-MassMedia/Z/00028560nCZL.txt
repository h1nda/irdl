Германия отхвърли съобщенията за орязване на помощите за Косово като ответна мярка
					02/12/2008
					 
						БЕРЛИН, Германия -- Заместник-говорителят на правителството Томас Щег отрече в понеделник (1 декември) съобщенията, че Германия може да съкрати своята финансова помощ за Косово. Според съобщенията Берлин е разглеждал такава стъпка, след като косовската полиция арестува трима агенти на германската Федерална разузнавателна служба в Косово миналия месец и ги задържа в продължение на две седмици във връзка с нападение срещу Международната гражданска служба в Прищина. Тримата настояваха, че са невинни. Полицията накрая ги освободи поради липса на доказателства. Въпреки че Щег отрече, че предстои намаляване на помощта, той призна, че Берлин възнамерява да провери как Косово използва фондовете, които понастоящем получава от Германия. Берлин ще използва резултатите от тази проверка за определяне на следващите си вноски, каза Щег. Германия е вторият най-голям донор на Косово.
						Други новини от понеделник -- Полицията арестува девет надзиратели от затвора в Дубрава, а властите са отстранили други 18 във връзка с наглото бягство на затворник. Бедри Красничи излежаваше 27-годишна присъда за убийството през 2002 г. на двама полицаи. Властите заявиха, че той е напуснал затвора в неделя през главния портал, след като е обядвал със свои роднини. Бягството му не е било докладвано в продължение на десет часа.
						Междувремено в понеделник съдебен състав в община Пея осъди 21 души, включително затворници, във връзка с груповото бягство от най-големия затвор в Косово. То стана през август 2007 г., когато седем затворници успяха да избягат. Двама от тях са все още на свобода, а властите убиха други двама в Македония. (Дойче Веле, ДПА, Коха Диторе, Експрес, Лайм, Зери - 02/12/08)

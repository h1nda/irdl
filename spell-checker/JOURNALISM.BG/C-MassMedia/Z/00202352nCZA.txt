Новият филм на Джоли си навлече критики в Република Сръбска
					14/02/2012
					Властите казват, че филмът не е бил забранен, докато гражданите не са на едно мнение.
					От Дражен Ремикович за Southeast European Times от Баня Лука -- 14/02/12
 
					 
						
Режисьорският дебют на американската актриса Анджелина Джоли няма да бъде излъчван в Република Сръбска. [Ройтерс]
						Въпреки въодушевлението, обхванало премиерата в Сараево във вторник вечерта (14 февруари) на филма "Земя на кръв и мед", режисиран от Анджелина Джоли, сръбската общност в Босна и Херцеговина (БиХ) няма да излъчва филма заради "липса на обществен интерес". 
						Филмовият разпространител Владимир Левар каза, че не смята, че филмът на Джоли би привлякъл носеща приходи публика в Република Сръбска (РС), защото изобразява сърбите като злодеи. 
						Филмът разказва за трагичната любов между сърбин и бошначка по време на войната в БиХ през 90-те години на миналия век. Филмът беше прожектиран пред ограничена публика през декември в БиХ, а сега ще бъде пуснат по целия свят. В Югоизточна Европа ще бъде пуснат на 23 февруари в Сърбия и на 24 февруари в Турция. 
						Владимир Левар, директор на кино "Палас" - най-голямото в РС - потвърди, че филмът няма да се появи в страната, защото, както каза той, има "много малък интерес от публиката". Той каза за SETimes, че е гледал филма. 
						"Ако ме питате за качеството на филма, мога да ви кажа, че от доста време не съм гледал по-лош филм. Студент по режисура първи курс в Академията в Баня Лука би се справил по-добре. Подчертавам обаче, че причината да не се излъчи филмът е просто липсата на интерес. Нищо друго", каза Левар за SETimes. 
						Министерството на образованието и културата на РС заяви, че няма никакво отношение към това, какво се прожектира по кината. 
						"Министерството никога не е забранявало нито един филм да се излъчва в РС. Законът за кинематографията не ни позволява да влияем по какъвто и да било начин върху бизнес решенията на разпространителите на филми в РС. Следователно не бихме могли да повлияем на решението да не се излъчва филмът", заяви за SETimes говорителката на министерството Бранка Рогач. 
						Гражданите на РС показват смесени реакции. 
						Никола Гацо, на 28 г., който живее в Източно Сараево, в РС, казва, че филмът е провокативен и е бил направен, за да създаде напрежение в БиХ. 
						"Отвратително е. [Джоли] не знае нищо за тази страна. Историята, която е против сърбите, вече е разказвана хиляди пъти, така че не е нещо ново. Чух, че филмът не е спечелил нито цент. Това казва всичко. Ако беше хубав филм, хората щяха да го гледат", каза Гацо за SETimes. 
						Гордана Томич, на 31 г., от Баня Лука, каза за SETimes, че изобщо не се интересува от филма. 
						"Смятам, че хората в РС и БиХ имат достатъчно проблеми, които са много по-сериозни от някакъв филм. Не гледах филма и не смятам и да го гледам, защото смятам, че е абсолютно безполезно", подчерта Томич. 
						Маня Керезович обаче, на 34 г., от Баня Лука, каза, че е гледала филма и че събитията изглеждат реалистични. 
						“Не знам за какво е целият този шум около филма. Това е абсолютно нормален филм, може би малко трагичен за моя вкус, но е реалистичен и предупреждаващ. Със сигурност ще го препоръчам на приятелите си", каза Керезович за SETimes. 
						Все пак филмът на Джоли имаше нещо като премиера в РС в неделя. Ана Видович от Приедор показала филма в апартамента си. Тя поканила хора чрез страницата си във "Фейсбук". 
						"Реших нелегално да сваля филма от интернет и да направя премиера, тъй като стана очевидно, че живеем под "диктатурата на национализма". Това беше малък принос към борбата срещу постоянно нарастващата цензура в страната и особено в РС", е написала Видович на своята "Фейсбук" страница.

Черна гора се стреми да създаде по-добър делови климат
					06/02/2006
					Черна гора има огромен потенциал от човешки ресурси и би могла да постигне много, ако се адаптира към нуждите на глобалния пазар, смята премиерът Мило Джуканович. Реформата на институциите е важна стъпка в тази посока.
					От Антонела Архин за Southeast European Times – 06/02/06
 
					 
						
Основната задача на Черна гора в днешно време, според премиера Мило Джуканович, е да произвежда повече, да печели повече и да повишава жизнения стандарт. [AФП]
						Подобряващият се делови климат в Черна гора се дължи до голяма степен на създаването на нови институции, насочени към насърчаване на предприемачеството и изграждане на конкурентоспособна икономика, основана на знанието. 
						През 2005 г. в Подгорица бе открит Черногорският бизнесколеж. Заедно с Факултета по туризъм, хотелиерство и търговия със седалище в Бар той изгражда базата за бъдещия първи частен университет в Черна гора. Към двете институции, членуващи в Асоциацията на средиземноморските факултети, скоро ще се присъединят и факултетите по европейско право и информационни технологии. 
						Бизнесколежът предлага тригодишна програма, насочена към изграждане на предприемачески ценности и развиване на солидни делови принципи, както и към предоставяне на специализирани познания по финанси и маркетинг. Студентите имат възможност по време на петия семестър да посещават програми за магистърска степен в някои от най-престижните университети в света. 
						Също през 2005 г. бе открит Центърът за бизнесобразование. Базата, струваща 2 млн. евро, е финансирана съвместно от черногорското правителство, Агенцията за строителство и развитие в Подгорица и Европейската агенция за възстановяване. В нея се помещават новите централи на Управлението по човешки ресурси, Центърът за обучение на съдии в Черна гора, Агенцията за насърчаване на инвестициите, Агенцията за строителство и развитие в Подгорица и Факултетът за национални и европейски изследвания. 
						Скоро след откриването си центърът бе място на подписването на споразумение, съгласно което ЕС предоставя помощ за 2 млн. евро за развитие на институциите и човешките ресурси. 
						В приветственото си слово при откриването премиерът Мило Джуканович подчерта важността на създаването на функционираща демокрация, основана на здрави, професионални институции и върховенство на закона. Те са от съществено значение за засилване на икономическия растеж на Черна гора и приближаване на страната до ЕС, каза той, като открои необходимостта от реформа на държавната администрация и съдебната система. 
						Според Джуканович главната задача на Черна гора е да произвежда и печели повече, за да стане и по-богата. Републиката има в изобилие човешки ресурси под формата на добре образовано и способно население. Като се научат да съобразяват тези способности с изискванията на световната икономика, черногорци могат да очакват повишаване на жизнения си стандарт. Но институционалната реформа, както на местно, така и на републиканско ниво, е особено важна за процеса, подчерта той. Предприемачите ще започнат да инвестират в общините, които им предлагат най-добри условия за развиване на бизнес, както и най-високо ниво на ефективност.

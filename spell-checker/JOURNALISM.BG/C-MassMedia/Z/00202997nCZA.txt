Регионът гради стратегия за общо бъдеще
					18/07/2012
					Според един от участвалите официални представители постоянните контакти между лидерите от региона и безпрепятственият диалог сами по себе си могат да заличат грешки от миналото и да създадат общи бъдещи цели. 
					От Ивана Йованович за Southeast European Times от Белград – 18/07/12
 
					 
						
Държавни ръководители от Югоизточна Европа се събраха на срещата на високо равнище в Хърватия през 2012 г. [Министерство на външните работи на Хърватия]
						Държавата домакин Хърватия беше в центъра на вниманието по време на Седмата среща на високо равнище в Хърватия. Регионалното събитие се провежда в Дубровник с участието на президенти, премиери, министри на външните работи и други високопоставени официални представители от Югоизточна Европа, НАТО, САЩ и ЕС. 
						Тъй като членството в ЕС е обща цел за всички държави от региона, Хърватия, която официално ще се присъедини през следващата година, даде подробни разяснения за процеса за съседните стремящи се към членство държави на конференция, която се състоя на 7 и 8 юли. 
						„Подписахме или ще подпишем споразумение за сътрудничество за евро-атлантическа интеграция на страните от региона. Вече е известно, че им предоставихме превод на достиженията на европейското право. Ще работим със страните от региона по съвместни трансгранични проекти“, заяви за SETimes Весна Пушич, министър на външните работи на Хърватия.SETimes. 
						Основните теми на срещата на върха бяха перспективите за членство в ЕС като движеща сила за социални и политически промени, изграждането на държавата в общества, преживели конфликти, предизвикателствата в областта на политиката и сигурността, изграждането на партньорства и институции. 
						Според няколко участници в срещата на високо равнище в Дубровник от различни държави основна тема на срещата на върха са били неофициалните разговори за общата перспектива за членство в ЕС като основа за стабилни регионални отношения. 
						Представителите на Черна гора на срещата на върха имаха важна роля, тъй като преди няколко седмици страната получи кандидатски статут. Премиерът на Черна гора Игор Лукшич заяви, че събитието е чудесна възможност за двустранни разговори за присъединяването на неговата страна към ЕС, което според него е важно за региона решение. 
						В срещата на върха участва и Александър Джомбич, премиер на Република Сръбска (РС). Той заяви, че постоянните контакти между лидерите от региона са важни и че безпрепятственият диалог сам по себе си може да заличи евентуални грешки от миналото и да създаде общи бъдещи цели. Една от тези цели със сигурност е присъединяването към ЕС и обменът на опит за общото благо на региона. 
						„Убеден съм, че след като се присъедини към ЕС, регионът ще се превърне в значим фактор на интегрирания европейски пазар. За да се постигне това, трябва да работим заедно, за да укрепим нашата икономика и да насочим вниманието си към изграждане на инфраструктурата на целия регион“, каза Джомбич за SETimes. 
						Въпреки че Сърбия е известна като организатор на срещи на лидерите от региона, на събитието в Дубровник не присъстваха нейни официални представители, тъй като в него участваха косовски представители. Бившият президент на страната и лидер на Демократическата партия Борис Тадич обаче пристигна като личен гост на премиера на Хърватия Зоран Милованович. 
						Според Огнен Прибичевич, сътрудник в сръбския Институт по социология и бивш посланик на Сърбия в Германия, събития от рода на срещата на високо равнище в Хърватия са важни за добрите регионални отношения, особено след конфликтите в миналото. 
						„На първо място, това е важно за Сърбия заради ролята на страната в миналото с нейния авторитарен режим на Милошевич. Особено важно е участието на сръбската делегация, защото няма място, където Косово да не е представено без обяснение“, каза Прибичевич за SETimes. 
						По време на срещата Тадич се ръкува специално с косовския премиер Хашим Тачи, като това действие предизвика дебат в Косово и Сърбия. Прибичевич смята, че този жест е трябвало отдавна да бъде направен. 
						„Този контакт ще улесни взаимодействието между официалните представители на Сърбия и Косово, като вероятно ще подобри техните отношения“, каза Прибичевич. 
					
				
			
					 
					
 
 

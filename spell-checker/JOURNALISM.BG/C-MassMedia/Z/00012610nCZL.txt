Ръководителят на ЮНМИК иска от НАТО да не се отказва от Косово
					11/11/2004
					 
						БРЮКСЕЛ, Белгия -- В обръщение пред Северноатлантическия съвет в сряда (10 ноември) в Брюксел ръководителят на ЮНМИК Сьорен Йесен-Петерсен призова НАТО "да не се отказва" от Косово и да поддържа там свои сили с подходяща численост. Според Йесен-Петерсен международната общност трябва да предотврати евентуалните заплахи за сигурността, за да постигне крайната си цел - установяване на стабилно многоетническо общество в провинцията. 
						Междувременно новият полицейски комисар на ООН в Косово, Кай Витруп, обяви, че ЮНМИК възнамерява да разположи още полицейски сили в районите, населени от малцинства. Той подчерта, че мярката цели да насърчи завръщането на сърбите и други жители от неалбански произход в провинцията. 
						Също в сряда прокурорите на ООН се срещнаха с политическия лидер Рамуш Харадинай, бивш главнокомандващ на "Армията за освобождение на Косово", за да го разпитат за ролята му в конфликта през 1998-1999 г. По-късно той каза, че ще има други разпити. Прокурорите отказаха коментар. (Данас - 11/11/04; ЮПИ, Танюг, Ройтерс, АФП, КосоваЛайв, Б9 - 10/11/04)

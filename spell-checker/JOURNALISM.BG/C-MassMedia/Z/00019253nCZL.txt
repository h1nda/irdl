Говорител на МНСБЮ каза по повод на плана за действие на Сърбия, че само резултатите са от значение 
					14/07/2006
					 
						ХАГА, Холандия -- Прокурорите от Трибунала на ООН за военни престъпления ще оценяват сътрудничеството на Сърбия по резултатите, а не по обещанията, каза говорител в четвъртък (13 юли). Антон Никифоров, говорител на главния прокурор Карла дел Понте, отговори на въпрос на репортер за новия план за действие на Белград за арестуването на обвиняемия Ратко Младич. Никифоров добави, че прокурорите не знаят за никакви промени в позицията на ЕС относно преговорите по Споразумението за стабилизация и асоцииране (ССА) със Сърбия, които през май бяха блокирани, тъй като Сърбия не успя да арестува Младич. Според съобщения в медиите от четвъртък Европейската комисия може да реши да деблокира преговорите по ССА през септември, ако планът за действие на правителството за сътрудничество се окаже убедителен. 
						Други новини -- Трибуналът на ООН предостави на обвиняемия босненски сърбин Драган Зеленович още време да обмисли защитата си, тъй като не е успял да се консултира с адвоката си. Зеленович, бивш полицай, е обвинен в изнасилване и измъчване на мюсюлмански момичета във Фоча. (РТС, Бета, Танюг, ЮПИ, EU Politix, АФП - 13/07/06)

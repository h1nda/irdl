Корпусът на мира на САЩ се завръща в Албания
30/10/2003
След шестгодишно отсъствие доброволците от Корпуса на мира на САЩ са отново в Албания и работят като консултанти по развитието в партньорство с общинските управи и обществени организации
От Арди Пулай за Southeast European Times от Тирана - 30/10/03
 
 
Доброволците от Корпуса на мира се завърнаха в Албания в края на септември след шестгодишно отсъствие от страната. Според посолството на САЩ този ход е в отговор на молбата на албанското правителство и "е доказателство за постоянната здрава връзка, която съществува между двете страни." Завръщането е в резултат на споразумение, подписано по-рано тази година между ръководители на САЩ и Албания.
Корпусът на мира пристига за първи път в Албания през 1992 г., две години след падането на комунистическия режим. Общо 156 доброволци са работили в следните области: преподаване на английски език в средните училища, развитие на малкия бизнес и агро-лесовъдно развитие.
През 1997 г. обаче правителството на САЩ ги евакуира поради ожесточените бунтове, които избухнаха, след като хиляди албанци изгубиха парите си във финансови пирамиди.
Първата група нови 32-ма доброволци пристигна през септември, за да започне работа по проект за общинско развитие. Членовете на групата ще работят като консултанти по развитието в партньорство с общински управи и обществени организации.
След като доброволците завършат обучението си по албански език и култура, те ще работят в различни райони, за да помогнат в развитието и усъвършенстването на местни фирми и предприемачески начинания.
Втора група от 45 преподаватели по здравеопазване и учители по английски ще пристигне през март 2004 г.
Според споразумението, подписано през юли от посланика на САЩ Джеймс Ф. Джефри и албанския заместник-министър на външните работи Луан Хайдарага, по-късно ще бъдат изпратени още групи, за да се задоволят местните нужди.
"Радвам се, че Корпусът на мира успя да възобнови албанската програма и създаде здраво партньорство със страната", каза директорът на Корпуса на мира Гади Х. Васкес. "Вярвам, че новите доброволци притежават нужната решимост и умения за постигане на реални резултати по време на този период на исторически промени в Албания."
Корпусът на мира на САЩ действа в 69 страни в Африка, Азия, Карибите, Централна и Южна Америка, Европа и Близкия Изток. Корените и мисията на организацията датират от 1961 г., когато Джон Ф. Кенеди, който тогава е бил сенатор, призовал студентите от Мичиганския университет да служат на своята страна в името на каузата на мира, като живеят и работят в развиващите се страни.
От 1961 г. насам повече от 170 000 доброволци са служили в Корпуса на мира и са работили в най-различни области, като образование, здравеопазване, образователна и разяснителна дейност за ХИВ/СПИН, информационни технологии, развитие на бизнеса, околна среда и селско стопанство.

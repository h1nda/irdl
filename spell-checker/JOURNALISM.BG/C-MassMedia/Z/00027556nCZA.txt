В Хърватия наберете 112 при спешен случай
					28/08/2008
					Заменяйки старата система на отделни телефонни централи и различни номера, Хърватия вече има единен номер за обаждания при нужда от спешна помощ.
					От Наташа Радич за Southeast European Times от Загреб -- 28/08/08
 
					 
						
Гмуркането е най-опасният летен спорт в Хърватия. Властите насърчават обажданията на телефон 112 при спешни случаи. [Гети Имиджис]
						При спешен случай едно телефонно обаждане може да означава живот или смърт и последното, което бихте искали, е да търсите правилния номер. В миналото хърватите трябваше да запомнят три отделни телефонни номера - 92 за полиция, 93 за пожарната и 94 за медицинска помощ - и бе лесно те да бъдат объркани.
						Ситуацията обаче се промени. Тази година властите въведоха 112, единен номер, който обхваща всички служби за спешни случаи, и също така създадоха централизиран център за спешни телефонни обаждания. Набирайки 112, гражданите могат да установят контакт с всеки вид спасителна служба – екипи с линейка, пожарникари, планински спасители и дори ветеринарни лекари.
						За първи път въведена в Сплит преди няколко години като пилотен проект, службата вече обхваща цялата страна. Чрез нейното въвеждане Хърватия направи още една стъпка към изпълнението на стандартите на ЕС, тъй като 112 е официалният, използван в целия блок телефонен номер за спешни повиквания. Номерът трябва да функционира във всички държави членки, а Европейската комисия следи за изпълнението.
						Да се знаят точните цифри, които трябва да бъдат набрани, е важно не само за местните граждани, но и за туристите. Тълпи от посетители пристигат всяка година и винаги стават инциденти. През юли например двама млади леководолази – чех и словенец – надцениха своите водолазни възможности, което доведе до фатален край. През същия месец двама мъже починаха от сърдечни удари в морски курорт в Далмация, а един сърфист се удави няколко дни по-рано. Планинарите, които искат да разгледат прекрасната хърватска природа, понякога се губят или навлизат в опасни терени.
						За щастие повечето от злополуките, които сполетяват посетителите, не са тежки. Най-честите проблеми са загубване на следите на член на семейството или приятел, грабежи или попадане в опасна ситуация, като например изтичане на газ или замърсена вода. Но дори и при не толкова сериозните случаи бързото намиране на точната помощ е изключително важно.
						Властите се опитаха да предупредят посетителите за телефонния номер 112 чрез публична кампания. Разпространени бяха плакати и листовки в хотели, курорти, бунгала и частни квартири. "Ако забележите нещо странно или някой ваш познат изчезне, реагирайте незабавно," се казва в тях.

Законодателите на САЩ приеха резолюция за БиХ
					14/05/2009
					 
						САРАЕВО, Босна и Херцеговина (БиХ) -- С единодушен вот Камарата на представителите на САЩ одобри резолюция, призоваваща към промени в конституцията на БиХ, съобщиха местните медии във вторник (12 май). Подкрепилите "необвързващата "декларация заявяват, че реформите биха направили БиХ по-ефективна държава, особено що се отнася до усилията за интегриране в ЕС и НАТО. Резолюцията призовава властите в БиХ да сътрудничат с Трибунала за военни престъпления в Хага и предвижда назначаването на специален пратеник на САЩ за Балканите, който ще работи с ЕС и политическите лидери в БиХ за осъществяването на всички необходими реформи. Резолюцията беше приета преди предстоящата визита на вицепрезидента на САЩ Джо Байдън в БиХ. Босненският член на тристранното председателство Харис Силайджич приветства документа като конкретен ангажимент на администрацията на САЩ към БиХ. Партията на босненските хървати ХДС 1990 също приветства резолюцията. Министър-председателят на Република Сръбска Милорад Додик обаче каза, че няма да има конституционна реформа, ако международната общност води този процес. (Танюг, БХРТ, РТРС, СРНА, Дневни Аваз, Фена, Онаса - 13/05/09)

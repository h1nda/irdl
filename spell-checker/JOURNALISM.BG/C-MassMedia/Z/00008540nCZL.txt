Трибуналът на ООН забавя хода на процеса срещу Милошевич
01/10/2003
 
ХАГА, Холандия -- Трибуналът на ООН за военните престъпления реши във вторник (30 септември) да намали броя на седмичните си заседания в рамките на процеса срещу Слободан Милошевич след като получи нов медицински доклад, в който се посочва, че здравословното състояние на обвиняемия се влошава. Досега съдът провеждаше четири или пет сутрешни заседания на седмица. Съдиите решиха да намалят броя на заседанията до три седмично. Прокурорите са подновили своето искане да бъде определен адвокат, който да защитава Милошевич в негово отсъствие.
Други новини: бивш официален представител на босненските сърби се призна за виновен по един пункт за преследване като част от споразумението за признаване на вина за по-малко престъпление с цел да се избегнат наказателни действия за по-голямо. Другите по-сериозни обвинения срещу 49-годишния Мирослав Деронич отпаднаха и прокурорите препоръчаха 10-годишна присъда. Той е обвинен в това, че е заповядал нападението срещу мюсюлманското селище Глогова през май 1992 година, когато бяха убити 60 цивилни. (АП, АФП - 30/09/03)

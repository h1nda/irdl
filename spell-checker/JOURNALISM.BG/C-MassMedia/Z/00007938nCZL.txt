Македонски археолози откриват статуя от ІІ в. пр.н.е
11/08/2003
Датираща отпреди 22 века, статуята на жена бе открита при разкопки в археологическия обект Вардарски Рид заедно с монети и други праисторически предмети от епохата на Филип V.
От Валентин Нешовски за Southeast European Times в Скопие - 11/08/03
 
 
Статуя, датираща отпреди 22 века, бе открита в археологическия обект Вардарски Рид, където македонски археолози са намерили през последните осем години постройки, улици, складове и жилища заедно с бижута, сребърни монети, блюда от теракота сечива. Находките доказват съществуването на процъфтяващо общество между ХІІ в. пр.н.е. и ІІ в. от н.е.
Фигурата на жената бе намерена в оградено със стени пространство под къща заедно с монети и други предмети, датиращи от времето на Филип V. Според Драги Митревски, професор във Факултета по философия в Скопие и ръководител на археологическия обект, това означава, че статуята датира от около втори век пр.н.е.
"Допускаме, че тя е била поръчана от важна личност и изработена от изтъкнат за времето си творец. Скулптури от този тип с такава художествена стойност и дълга история са истинска рядкост. Статуята от Вардарски Рид може да се сравни с алабастровата скулптура на богинята Иза, открита в Охрид. Те обаче са много различни по стил, " каза Митровски.
Скулптурата е сравнима по своето значение с прословутото римско копие на скулптурата на Атина Партенос, сътворена от Фидий и открита близо до Битоля. Двете са почти идентични, макар че Атина Партенос датира от ІІ век от н.е. и е следователно четири века по-нова от скулптурата, открита във Вардарски Рид.
Мраморната статуетка е висока 60 см и много добре запазена. Липсва само предната част на лявата й ръка. Около талията на жената има слой калциево покритие, което може лесно да се почисти в процеса на консервиране.
Вардарски Рид се състои от два хълма, които гледат към Вардар и е любимо място за излет на жителите на Гевгелия. Близостта на реката е предизвиквала чести наводнения в долината. Хълмовете са били единствено място,подходящо за заселване. Археологическите находки говорят, че този район е бил обитаван повече от хиляда години.
Екипът е открил останки на общо шест селища, изградени едно върху друго. В хода на историята едно селище е отмирало, а върху останките му се е появявало друго. От археологическа гледна точка двете най-нови селища придобиват специално значение. Датиращи от ІІ и ІІІ век - от периода на Александър Велики и преди римското нашествие- те бележат края на човешкото присъствие там.
Второто най-скоро построено селище е също така важно. То датира от V и ІV в.пр.н.е. и се характеризира с красиви обществени сгради. Тук е била открита представителна постройка, търговско-административен център, което показва, че градчето е било средище на оживена дейност в рамките на древна Македония.

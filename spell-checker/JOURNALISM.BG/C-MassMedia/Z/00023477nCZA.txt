Ирак ще си сътрудничи с Турция срещу тероризма на ПКК
					08/08/2007
					Документ, подписан във вторник от иракски и турски лидери, открива пътя за всеобхватно антитерористично споразумение, което се очаква през следващите два месеца.
					От Айхан Шимшек за Southeast European Times -- 08/08/07
 
					 
						
Иракският премиер Нури ал Малики (вляво) и турският премиер Реджеп Тайип Ердоган присъстват на церемонията по посрещането на госта в Анкара във вторник (7 август). [Гети Имиджис]
						Турция и Ирак се договориха във вторник (7 август) да си сътрудничат срещу Кюрдската работническа партия (ПКК) в Северен Ирак. 
						"Подписахме меморандум за разбирателство с цел да сложим край присъствието на ПКК в Ирак," каза турският премиер Реджеп Тайип Ердоган на съвместна пресконференция с гостуващия му иракски колега Нури ал Малики. "Договорихме се за борбата срещу терористичните организации, включително ПКК." 
						Малики каза, че Ирак "няма да позволи присъствието на такива организации на своя територия. Искрено се надяваме на сътрудничество в сферата на сигурността." 
						Документът обаче не удовлетвори очакванията на Анкара. Турските лидери се опитваха да постигнат всеобхватно антитерористично споразумение, включващо някои конкретни стъпки, като обмен на разузнавателни данни, прекратяване на финансовата и логистична подкрепа за ПКК, блокиране на медийните й изяви и разрешаване на екстрадицията на заловени терористи. 
						Малики обаче заяви, че не е в неговите правомощия да ангажира Багдад с такова споразумение, без преди това да го е представил пред парламента и своя кабинет. Сега турските лидери очакват споразумението да бъде подписано през следващите два месеца. Високопоставена иракска делегация ще посети Анкара, за да завърши процеса. 
						Меморандумът от вторник намалява вероятността Турция да започне трансгранична операция в Северен Ирак през следващите седмици, казват анализатори. 
						Документът определя ПКК като терористична организация. Анкара разглежда това като положителна стъпка, тъй като някои иракски длъжностни лица се въздържат да определят групировката като терористична. 
						Турски дипломати казаха, че посещението на Малики отбелязва "ново начало" в сътрудничеството в борбата срещу тероризма и ПКК. Въпреки това, казват те, много зависи от процеса през следващите седмици и изпълнението на договорените мерки. 
						Около 3 300 бойци на ПКК са базирани в лагери в планинската част на Северен Ирак, използвайки региона, за да извършват терористични атаки в Турция, твърдят властите в Анкара. 
						Лидерите на иракските кюрди, които се ползват от автономия в Северен Ирак, се противопоставиха на идеята за иракска военна операция срещу лагерите на ПКК. Турските военни отправят обвинения, че силите на Масуд Барзани, президент на кюрдското регионално правителство, осигуряват логистична подкрепа и дори боеприпаси на ПКК. 
						Около 80 турски войници загинаха тази година в резултат на атаки на ПКК. 
						Групировката, бореща се за незивисим Кюрдистан, който би включвал части от Турция, води въоръжена борба от 1984 г., като досега тя е отнела живота на над 37 000 души. 
						Турция неотдавна засили военното си присъствие по иракската граница и военните казват, че очакват заповеди от правителството. Всяка операция трябва да бъде одобрена от парламента.

Българските социалисти търсят коалиционни партньори след изборната си победа 
					27/06/2005
					След като не успяха да спечелят абсолютна победа по време на парламентарните избори в събота, социалистите в България сега трябва да образуват коалиция, за да формират ново правителство. До този момент една партия индикира желание за включване в тази коалиция. 
					(Различни източници - 25/06/05 - 27/06/05)
 
					 
						
"Започваме преговорите по формиране на кабинет във вторник ," заяви в неделя заместник-председателят на БСП Румен Овчаров. "Най-вероятният сценарий е голяма коалиция." [Архив]
						След осем години в опозиция Българската социалистическа партия (БСП) спечели парламентарните избори в събота (25 юни) и сега се изправя пред задачата да формира следващия кабинет. Това може да се окаже сериозно предизвикателство, тъй като само една от останалите шест партии в новия парламент сигнализира готовност за съюзяване с бившите комунисти. 
						"Започваме преговорите за съставяне на правителство във вторник, " заяви в неделя заместник-председателят на БСП Румен Овчаров. "Най-вероятният сценарий е голяма коалиция."
						Вотът в събота създаде най-разноцветния и раздробен парламент в 15-годишната посткомунистическа история на страната, като общо 7 партии преминаха прага за влизане в НС от 4 %. 
						След преброяването на почти всички гласове БСП спечели 31 % от гласовете, което позволи на коалиция за България да има 82 места в 240-членния парламент. Сегашната управляваща партия, Националното движение Симеон Втори, зае втора позиция с 19.88 % или с 53 места, а нейният досегашен младши партньор Движението за права и свободи (ДПС) е трето с 12.68 % или с 34 места. 
						Новото явление на политическата сцена, националистическата партия Атака се класира четвърта с 8-16 % или 21 места, поднасяйки силна изненада на политици и анализатори. Тя изпревари ОДС, ДСБ и БНС, които спечелиха съответно 7.70 % или 20 места, 6.45 или 17 места и 5.20 % или 13 места. 
						По време на пресконференция в събота вечерта 39-годишният лидер на БСП Сергей Станишев каза, че неговата партия ще се стреми да формира "силно и работещо правителство". 
						"Готови сме да протегнем ръка на всяка демократична партия в името на стабилността," заяви той. Социалистите, както и другите партии, изключиха възможност за съюзяване с Атака. 
						Лидерът на ДПС Ахмед Доган сигнализира готовността на своята пратия да се включи в ръководена от БСП коалиция, но подчерта необходимостта от трети партньор. 
						"Стабилен кабинет без левицата не се вижда на хоризонта," каза Доган по време на пресконференция на своята партия в събота. 
						НДСВ се разглежда като възможен трети партньор. Движението обаче ще трябва да постигне компромис със социалистите по номинацията на премиер, тъй като нито един от лидерите и на двете партии не изглежда готов на този етап да се откаже от претенциите си за този пост. 
						Трите десни формации, които ще имат общо едва 50 места в парламента, вероятно няма да подкрепят ръководено от БСП правителство. Лидерът на ДСБ и бивш премиер на България Иван Костов каза освен това, че неговата партия няма да подкрепи и кабинет, който се ръководи от сегашния премиер Симеон Сакскобурготски. 
						Президентът Георги Първанов обеща да свика парламента възможно по-скоро, за да гарантира бързото формиране на правителство. 
						По силата на конституцията той ще даде първо мандат за формиране на кабинет на най-голямата партия. Ако тази партия не съумее да формира кабинет в рамките на дена седмица, щафетата преминава към втората по големина група. Ако и тя не успее, президентът има право да поиска от която и да е друга партия в парламента да състави кабинет. Ако и тя се провали, тогава страната ще бъде изправена пред нови избори. 
						"Каквото и да е следващото правителство, то трябва да бъде приемливо за избирателите," заяви политическият анализатор Иван Кръстев. "Ако това не стане, следващите избори ще предизвикат още по-странни резултати."

Хърватски вложители търсят замразените си спестявания 
					02/06/2010
					Словенски съд разпореди на "Люблянска Банка" да върне спестяванията, замразени по време на разпадането на бивша Югославия, но вложителите все още очакват да видят дали ще получат парите си.
					От Марко Биочина за Southeast European Times от Загреб -- 02/06/10
 
					 
						
"Люблянска Банка" замрази сметките на вложителите, когато Югославия се разпадна. [EС]
						"Първо, ще черпя приятелката си Ана едно питие, защото тя ми даде добър съвет. А след това смятам да похарча лихвата за екскурзия до Куба." Ето как Милица Гакович, жителка на Загреб, смята да използва парите, които ще получи от "Люблянска Банка", Словения. 
						Неотдавна тя спечели правна битка за сметките си, които са били замразени при разпадането на Югославия. Ако банката не обжалва решението, тя ще получи 1173 евро плюс лихви. 
						Исковете към банката датират от края на 1990 г., когато банките в цяла Югославия замразиха сметките при разпадането на страната. "Люблянска Банка" замрази не само средствата на словенските граждани, но и на вложителите от други републики. 
						От около 130 000 хърватски вложители само няколкостотин са могли да си върнат парите в резултат на съдебни дела. През 1994 г. словенският парламент направи събирането на парите още по-трудно. Той учреди "Нова Люблянска Банка", прехвърляйки всички активи там и оставяйки старата банка без никакво имущество, чрез което тя да изплати дълговете си. 
						Обрат настъпи миналия декември, когато словенският Конституционен съд анулира член 23 от словенския Закон за Фонд "Отцепване". В предишния си вид законът предвиждаше всички съдебни дела по замразени спестявания да бъдат прекратени до постигане на споразумение за поемане на отговорност за тези спестявания. 
						Председателят на борда на "Нова Люблянска Банка", Борут Ожура, каза, че не е изненадан от решението на Люблянския съд. 
						"Съдът е отчел отношенията между банката и вложителите, но не е взел под внимание отцепването, в рамките на което отцепилите се държави трябва да поемат отговорност," каза той. "Държавите правоприемнички трябва да определят дали внесената чужда валута, която е била изпратена от Сараево или Загреб до Националната банка на Югославия, изобщо е стигнала до Любляна, или не. Ние сме убедени, че не е," каза Ожура. 
						 Банкерите в Словения настояват също, че ако се оставят настрана замразените спестявания, Хърватия дължи на техните институции около 400 млн. евро от неизплатени дългове. 
						Словенският външен министър Самуел Збогар е съгласен. "Тези въпроси трябва да се решават пред Банката за международни разплащания (BIS) в Базел [Швейцария]," каза той. "През 2001 и 2003 г. се проведоха преговори за уреждане на този въпрос в Базел, но те се провалиха и замряха заради настояването на Хърватия, че това е въпрос, засягащ правото на собственост на вложителите в банката, а не проблем на отцепването." 
						Някои словенски анализатори обаче казват, че е крайно време този въпрос да се реши веднъж завинаги. "Най-голямата грешка, която дълбоко накърни словенската икономика, бе, че дейността на словенските банки бе възпрепятствана на пазарите в страните, където има длъжници," каза за SETimes словенският икономист Йоже Менцингер. 
						Междувременно хърватските правни специалисти приветстваха решението на словенския съд като крачка напред. Според Младен Сучевич, генерален секретар на Хърватската адвокатска колегия, отношенията между вложителите и банката представляват постоянно задължително правоотношение, към което не могат да се прилагат крайни срокове. 
						"Ако страните докажат основателността на неплатените дългове на "Люблянска Банка", предполагаме, че съдът ще издаде присъда от тяхно име," каза той. "Въпросът е какво ще се случи, ако банката се окаже в невъзможност да изплати задълженията, тъй като старата "Люблянска Банка" не притежава имущество."

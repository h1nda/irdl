Ахтисаари призова сърбите да се върнат в институциите и да помогнат за изграждането на многоетническо Косово
					12/06/2006
					Специалният пратеник на ООН за преговорите за статута на Косово, Марти Ахтисаари, бе в Косово през уикенда за срещи с лидери и посети разделения град Митровица. Той отново призова косовските сърби да участват в политическия живот на провинцията.
					От Блерта Фоничи за Southeast European Times от Прищина – 12/06/06
 
					 
						
Пратеникът на ООН Марти Ахтисаари говори пред медиите след среща с местни сръбски лидери в северната част на етнически разделения град Митровица в неделя (11 юни). [Гети Имиджис]
						Специалният пратеник на ООН Марти Ахтисаари отново призова косовските сърби да участват в институциите на провинцията. Той се обърна към тях с молба сериозно да обмислят предложение на правителството на Косово, чиято цел е да осигури активното им участие. 
						"Призовавам малцинствата и най-вече сърбите да участват в институциите, да приемат предложението на правителството и да участват в неговите структури и в парламента," каза Ахтисаари в събота (10 юни) след срещи с косовския президент Фатмир Сейдиу, с премиера Агим Чеку, със сръбския лидер Горан Богданович и с косовския преговарящ екип. 
						Участието на сърбите ще подобри перспективите за изграждане на многоетническо общество в Косово, каза Ахтисаари, който бе на тридневно посещение в провинцията. "Това е целта на нашата работа тук," добави той. 
						Богданович каза пред репортери, че представителите на сърбите са информирали Ахтисаари за гледната точка на сърбите относно бъдещето на Косово. 
						"Ние ясно представихме нашите притеснения във връзка с бъдещия статут на Косово и позицията на сърбите тук. И подчертахме, че международната общност не работи достатъчно за подобряване на положението на малцинствата в Косово," каза Богданович. 
						Друг сръбски лидер, Оливер Иванович, каза в събота, че бойкотът на институциите вероятно ще продължи, поне през следващите месеци. 
						В Косово Ахтисаари посети разделения град Митровица, чието бъдеще бе спорен въпрос по време на преките преговори във Виена между представителите на Белград и Прищина. 
						Ахтисаари каза, че въпросът с Митровица ще се разглежда като част от пакета от действия по децентрализацията, който в момента се обсъжда на експертно ниво. 
						"Смисълът на децентрализацията е в гаранциите за спокоен живот за мнозинството и за по-добри условия за малцинствата. Ако мнозинството не живее по-добре, тогава и животът на малцинствата няма да е добър. Целта на този процес е всички да живеят при благоприятни условия," каза той след среща със семейства на етнически албанци и сърби. 
						Сърбите обаче заплашиха с възможност за отделяне, ако окончателният статут е неприемлив за тях, като казаха, че ще организират референдум.

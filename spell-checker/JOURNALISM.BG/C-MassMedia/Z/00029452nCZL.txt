Според Държавния департамент на САЩ Балканите все още са главен маршрут за контрабанда на наркотици
					01/03/2009
					 
						ВАШИНГТОН, Съединени щати – В годишния си доклад за глобалната контрабанда и производство на наркотици Държавният департамент преценява различните страни на Балканите поотделно и прави заключението, че регионът продължава да бъде ключов маршрут за контрабандистите. В доклада, публикуван в петък (27 февруари), Албания се описва като транзитна страна за трафика – главно на хероин – идващ от Афганистан и предназначен за Западна Европа. В документа също се посочва, че Албания продължава да произвежда канабис за европейските пазари, като производството се изнася в до голяма степен недостъпни планински райони. В доклада Босна и Херцеговина (БиХ) се описва като друга транзитна страна, която изостава в борбата срещу контрабандата на наркотици, поради слабите държавни институции и лошата координация между агенциите, борещи се с трафикантите. 
						България се описва като транзитна страна за трафика на хероин и кокаин, както и като производител на синтетична дрога. Хърватия, която е друга транзитна страна за трафика на наркотици, е похвалена за усилията й срещу контрабандистите. Въпреки това трафика на кокаин се увеличава, произвежда се и канабис главно за вътрешна употреба. 
						Според доклада Кипър полага сериозни усилия да се бори с трафика и употребата на наркотици, докато в Гърция, която традиционно е входен пункт за трафика на наркотици, е регистриран ръст на наркоманията. Престъпленията, свързани с употребата на наркотици, също нарастват. Косово е главен транзитен пункт за трафика на хероин от Турция и Афганистан за Западна Европа, а пазарът на дрога в Косово продължава да се разширява. Според Съединените щати Македония е постигнала известен напредък в борбата срещу трафика на наркотици и сега не е нито ключов производител, нито главен регионален транзитен пункт за незаконния трафик на наркотици. Черна гора от друга страна е транзитен пункт за трафика на канабис от Албания и Косово, както и за трафика на малки количества други наркотици от Близкия изток и Латинска Амелика за Западните Балкани и Западна Европа. 
						Румъния е част от маршрута за трафик на наркотици в Северните Балкани и в страната е регистрирано увеличение на употребата на синтетична дрога. Турция продължава да бъде транзитна страна за наркотици от Югозападна Азия за Западна Европа въпреки усилията на местните власти. Сърбия е друга транзитна страна, макар че близо до Белград миналата година бяха открити две лаборатории за производство на синтетична дрога. Според доклада слабия граничен контрол прави страната привлекателна дестинация за трафика на наркотици от Централна Азия. (Aнадолска информационна агенция, Фокус - 28/02/09)

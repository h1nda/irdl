Параолимпийските игри започват в Пекин
					05/09/2008
					Десетки спортисти от Балканите ще участват в 13-тата Параолимпиада, която се открива в събота в Пекин. Същността на Параолимпиадата са състезанията, а не уврежданията, и мнозина се надяват да се завърнат у дома с медали.
					От Светла Димитрова за Southeast European Times -- 05/09/08
 
					 
						
Параолимпийските игри Пекин 2008 ще бъдат открити на Националния стадион в събота (6 септември). [Гети Имиджис]
						По-малко от две седмици след края на Олимпиадата в Пекин подготовката на друго елитно спортно събитие в китайската столица е към своя край. Тринайсетите Параолимпийски игри ще бъдат открити в събота (6 септември) с още една церемония на стадиона "Птиче гнездо". 
						Повече от 4000 спортисти от шест различни групи инвалидност, представящи 150 страни и региони в света, ще се състезават в 20 вида спорт, включително стрелба с лък, атлетика, колоездене, конен спорт, гребане, ветроходство, стрелба, плуване, тенис на маса и тенис на инвалидни колички, волейбол (на колички) и баскетбол. Общо 472 състезания за медали ще бъдат организирани по време на 13-дневното събитие, което приключва на 17 септември. 
						Това ще бъде първата Параолимпиада, в която Сърбия и Черна гора ще участват с две делегации. 
						Четиринайсетчленният сръбски отбор включва спортисти по стрелба, атлетика и тенис на маса. Сред тях са спринтьорите Немания Савкович, тенисистите Борислава Перич и Нада Матич и Милош Грълица, който спечели бронзов медал на хвърляне на копие за мъже на Параолимпиадата в Атина през 2004 г., където той се състезаваше също и в дисциплините 5000 м за мъже и дълъг скок. Сръбското правителство осигури около 200 000 евро за участието на националния отбор в игрите в Пекин. 
						Делегацията на Босна и Херцеговина от 27 души, включваща 15 спортисти, замина за Пекин в понеделник с големи надежди, че мъжкият волейболен отбор (в инвалидни колички) ще спечели златен медал, както преди четири години в Атина. Дзенита Клико и Дзевад Панджич ще представят БиХ на атлетическите състезания, а Изудин Хусанович - на стрелба. Хърватия изпрати 25 параолимпийци в Пекин, включително 13 състезатели в различни атлетически дисциплини. Сред тях са Йелена Вукович, която спечели бронзов медал в дисциплината хвърляне на диск за жени в Атина и Милка Милинкович, ветеран спортист, прекарала последните четирийсет години от живота си на инвалидна количка. Тя дебютира на Параолимпийските игри през 1972 г. в Хайделберг, където спечели сребърен и бронзов медал като член на югославския отбор. 
						Между 1980 и 1988 г. Милинкович спечели общо шест медали,- два златни, един сребърен и три бронзови - за Югославия. Тя спечели бронзов медал на хвърляне на диск (за жени) на игрите в Барселона през 1992 г., в които Хърватия участва като независима страна за първи път. Това ще бъдат Осмите олимпийски игри за Милинкович. 
						Миховил Спана е сред четиримата плувци, които ще представляват Хърватия в Пекин. Той спечели три бронзови медала в Атина - на 100 м гръб, на 200 м съчетано плуване и 400 м свободен стил. 
						Хърватия също така ще участва в състезанията по стрелба, тенис на маса, колоездене и конен спорт. 
						Двамата участници от Македония на игрите в Пекин са стрелците Ванко Каранфилов, сребърен медалист в състезанието по стрелба с въздушен пистолет от Атина и европейската шампионка Оливера Наковска, която се класира на шесто място в състезанието с въздушен пистолет при жените на Параолимпийските игри през 2004 г. 
						Българският отбор за Параолимпийските игри включва осем спортисти тази година. Седем от тях ще се състезават в различни спортни дисциплини. Сред тях са европейският шампион Дечко Овчаров, който се състезава в хвърлянето на копие и диск и Стела Иванова, световна шампионка по хвърляне на диск и гюле. Иванка Колева, която спечели златен медал в дисциплината хвърляне на гюле на Параолимпиадата в Сидни през 2000 г. също ще представи България в тези две дисциплини, както и в състезанията по вдигане на тежести за жени. 
						Румъния ще бъде представена на игрите от колоездачите Карол Едуард Новак, Арнолд Чаба Буту, Лехел Ружа, тенисистката Крина Стелиана Тугуи и Корина Виорика Кустура, състезателка по вдигане на тежести. 
						Турция, чийто стрелец Мухарем Корхан Ямак спечели два медала за страната си на Параолимпийските игри в Атина, се надява да види много по-добро представяне на своите 16 представители, включително осем жени. 
						"Осем турски спортисти се състезаваха на игрите в Атина през 2004 г. и спечелиха един златен и един бронзов медал", заяви в интервю за Анадолската агенция на 28 август Генералният секретар на Националния параолимпийски комитет Ибрахим Гумусдал. "Сега отиваме в Пекин с 16 спортисти, за да спечелим 5-6 медала в състезанията по стрелба, стрелба с лък, вдигане на тежести, тенис на маса, тенис на инвалидни колички, атлетика и джудо." 
						
						Игор Йованович (Белград), Иво Шчепанович (Загреб), Томислав Георгиев (Скопие) и Паул Чокою (Букурещ) допринесоха за този материал.

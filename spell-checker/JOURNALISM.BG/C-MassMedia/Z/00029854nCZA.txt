Обама обеща ще отвори „нова глава” в ангажиментите на САЩ към мюсюлманския свят
					07/04/2009
					Президентът Барак Обама завърши посещението си в Турция, където впечатли еднакво лидерите, журналистите и обикновените граждани.
					От Айхан Шимшек за Southeast European Times -- 07/04/09
 
					 
						
Президентът на САЩ Барак Обама направи обръщение към турския парламент в понеделник (6 април). [Гети Имиджис]
						Президентът на САЩ Барак Обама направи бърза обиколка на Турция в понеделник (6 април) и вторник, осъществи срещи с правителството и опозиционни лидери и изнесе реч в парламента. Според всички отзиви той е успял да преобърне предишните негативни впечатления за Вашингтон. 
						Той посети във вторник "Синята джамия" и в реч пред студенти в Истанбул каза, че е решен да отвори „нова страница в американските ангажименти” към ислямския свят.
						В понеделник Обама призна, че войната с Ирак е влошила отношенията с Турция, имайки предвид „различията по въпроса дали да се обяви война”. „Решен съм да обновя съюза между нашите страни,” каза той пред парламента. „Турция е изключително важен съюзник.” 
						Обама, който се срещна в понеделник и с колегата си Абдула Гюл, изрази нова готовност за тясно сътрудничество с Турция по ред глобални предизвикателства, включително Афганистан и мирния процес в Близкия изток. 
						Най-важното послание обаче бе неговата ясна позиция за исляма. „Съединените щати не са и никога няма да бъдат във война с исляма,” каза той под аплодисментите на депутатите в парламента. "Много ... американци имат роднини мюсюлмани или са живели в страни, където преобладаващото население е мюсюлманско – знам това, защото съм един от тях,” каза Обама.
						Загрижен от продължаващата политическа криза в Турция, в която противопоставянето е между управляващата партия с корени в исляма и отдавна властващите секуларисти, Обама използва всяка възможност да подчертае, че Турция отдавна е част от Запада и Европа. В речта си пред парламента той изрази своята най-твърда досега подкрепа за членството на Турция в ЕС.
						"Съединените щати твърдо подкрепят кандидатурата на Турция за членство в ЕС,” каза той. „Турското членство би разширило и укрепило основите на Европа още повече.” 
						Обама обаче отправи и някои забележки към Турция, като призова за реформи и отварянето на Семинарията в Халки, православна институция, затворена от Турция през 1971 г. „Свободата на религията и изразяването води към силно и жизнено гражданско общество, което само укрепва държавата, поради което такива стъпки, като отварянето отново на Семинарията в Халки, биха отправили важно послание както в Турция, така и извън нея,” каза Обама. 
						Той обърна внимание и на арменския въпрос, потенциално неприятна тема между Съединените щати и Турция. Анкара силно се противопоставя на определянето като „геноцид” на избиването на 1,5 млн. арменци през 1915 г. Обама заяви пред репортери, че Турция и Армения бележат напредък в нормализирането на отношенията си и че той „няма интерес САЩ да накланят везните на тези преговори по какъвто и да било начин". 
						Друг въпрос, по повод на който много турци имаха негативно отношение към Вашингтон, бе неуспехът да бъдат унищожени отрядите на Кюрдската работническа партия (ПКК), заемащи позиции в Северен Ирак. Обама засегна и този въпрос. 
						"Обещавам, че ще имате нашата подкрепа срещу терористичните действия на ПКК или който и да било друг,” каза той пред парламента. От друга страна, добави той, Турция, Ирак и иракското кюрдско регионално правителство трябва да продължават да изграждат „връзки на сътрудничество”. В допълнение той призова за по-нататъшно развитие на образованието и възможностите „за кюрдското население тук в Турция". 
						Обама спечели положителни отзиви от всички сектори на поляризираните медии и общество в Турция. Секуларисткият всекидневник „Джумхуриет” похвали неговият „акцент върху светската демокрация”, а проправителственият всекидневник „Йени Шафак" помести изявлението му „В моето семейство има мюсюлмани” като заглавие на първа страница. Популярният всекидневник „Ватан” заключи: „Обама спечели сърцата ни.”

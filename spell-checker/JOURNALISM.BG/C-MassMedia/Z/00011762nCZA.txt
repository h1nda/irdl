Как да се ориентирате в Албания 
					26/08/2004
					Демографските промени и новите строежи доведоха до обърквания в посткомунистическа Албания, където и днес адресите не се използват системно. Целта на новия закон, приет от парламента, е тази ситуация да се промени. 
					От Арди Пулай за Southeast European Times от Тирана - 26/08/04
 
					 
						
Правителството се надява, че създаването на улична адресна система ще разреши някои от проблемите, породени от новото строителство и инфраструктура в посткомунистическа Албания. [АФП]
						През юли албанският парламент одобри нов закон за уличните адреси и определяне на процедури за именуване на улиците, на които са построени нови апартаменти или сгради. Целта на тази мярка е да се разреши един продължаващ проблем в посткомунистическа Албания, който се задълбочава от значителните демографски и инфраструктурни промени в страната. 
						В момента експертна група работи върху реализирането на проекта. Задачата й е да се определят елементите, които ще бъдат включени в новите адреси. Освен името на улицата, ще се посочва и номерът на апартамента и наименованието на съответната префектура, окръг или община. Министерството на местното самоуправление и децентрализацията, което контролира реализирането на проекта, планира не само да създаде нови адреси, но и да допълни съществуващите и да постави табелки на улиците, които да отговарят на международните стандарти. 
						Според наблюдателите подобни подобрения ще спомогнат за преодоляване на объркванията, възникващи в резултат от използване на едно и също наименование в различни градове или окръзи в Албания, където по традиция ви упътват чрез описания и посочване на ориентири, а не чрез адреси.
						Освен това новият закон посочва също, че всеки апартамент ще има свой уникален номер – така ще се улесни регистрацията в нова електронна база данни, която ще се използва от различни държавни институции, включително от Централната избирателна комисия. Това от своя страна ще помогне на местните власти да създадат точни списъци на гласоподавателите, като така разрешат един основен проблем на изборите в миналото, който си остава предмет на противоречия сред политическите партии. 
						Премиерът Фатос Нано каза, че в Албания ще има нови адреси до февруари 2005 г. Установено е, че близо 60 % от жителите на Тирана нямат уличен адрес, което води до проблеми с получаването на пощата.
						Според властите процесът на именуване на улиците ще протече гладко и са предоставени много възможности за избор, включително имена на държавници, писатели, музиканти и други известни личности, както и имена, идващи от древността.

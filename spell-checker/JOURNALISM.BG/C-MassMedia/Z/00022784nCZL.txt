Лаич каза, че Толимир е отговарял за укриването на Младич
					04/06/2007
					 
						БЕЛГРАД, Сърбия -- Ръководителят на сръбския Национален съвет за връзки с Трибунала на ООН за военни престъпления Расим Ляич потвърди, че Здравко Толимир е отговарял за укриването на един от най-издирваните бегълци Ратко Младич. В интервю, публикувано в понеделник (4 юни) в белградския всекидневник "Блиц", Ляич казва, че Толимир – който бе арестуван при съвместна операция на босненската сръбска и сръбската полиция – е бил шеф на логистиката в мрежата за укриване на Младич, като се смята, че двамата са използвали общо скривалище. Той добави обаче, че Толимир и Младич не са били заедно в последно време и че информацията не гарантира, че властите са по-близо до установяване на местонахождението на Младич. 
						Други новини -- Главният прокурор на Трибунала Карла дел Понте започна в понеделник четиридневна визита в Белград. Тя ще се срещне с висши сръбски ръководители за разговори, в които трябва да се направи оценка на прогреса на балканската страна в сътрудничеството с Трибунала. (Блиц, Данас - 04/06/07; Б92, Бета, FoNet - 03/06/07)

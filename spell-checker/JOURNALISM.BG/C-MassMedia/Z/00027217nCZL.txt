Пожар на остров Родос предизвика екологична катастрофа
					28/07/2008
					 
						АТИНА, Гърция -- Опустошителният пожар, който бушува в продължение на шест дни на гръцкия остров Родос, е предизвикал екологична катастрофа и е нанесъл тежък удар на местната туристическа индустрия, съобщиха гръцките медии в неделя (27 юли). Огнената стихия е опустошила по-голямата част от естествените гори на острова, превръщайки повече от 40 000 кв. м борова гора в пепел. Според еколози бедствието е нанесло огромни щети на екосистемата на острова. Хотелите в южната част на острова са евакуирали персонала и гостите си като предохранителна мярка. Властите са транспортирали около 3 000 туристи в главния град на Родос. Пожарът бе овладян от огнеборците в неделя. (ЕРТ, Експрес, СКАИ, Катимерини, АНА-МПА, Нафтемборики - 27/07/08)

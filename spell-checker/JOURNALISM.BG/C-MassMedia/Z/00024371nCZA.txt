Дел Понте каза в Белград, че Младич трябва да бъде предаден на съда
					29/10/2007
					Главният прокурор на ООН за военни престъпления каза, че не иска да е пречка пред членството на Сърбия в ЕС, но не може да даде зелена улица на страната, докато тя не изпълни всички условия.
					От Игор Йованович за Southeast European Times от Белград - 29/10/07
 
					 
						
Сръбският президент Борис Тадич (вляво) слуша главния прокурор на ООН за военни престъпления Карла дел Понте по време на срещата им в Белград в петък (26 октомври).[Гети Имиджис]
						Главният прокурор на ООН за военни престъпления Карла дел Понте посети в четвъртък (25 октомври) и петък Белград, където се срещна с високоспоставени сръбски лидери. Тя направи това посещение, преди да предаде на Европейската комисия доклад за сътрудничеството на Сърбия с Международния наказателен съд за бивша Югославия (МНСБЮ). 
						Това, което тя посочи в доклада, може да се отрази сериозно на шансовете на Сърбия да продължи напред в процеса на присъединяване към ЕС. Сътрудничеството с Трибунала е условие за подписване на Споразумение за стабилизация и асоцииране (ССА), което се смята за първа стъпка към евентуално членство. 
						ЕК вече отложи подписването на ССА със Сърбия заради слабо сътрудничество. Сега тя очаква да чуе от Дел Понте дали ситуацията се е подобрила. 
						В Белград главният прокурор каза, че не желае да бъде пречка за интеграцията в ЕС, но може да препоръча да се подпише ССА само ако е налице пълно сътрудничество. Дел Понте неколкократно ясно посочи, че това означава да бъде предаден на съда бившият генерал Ратко Младич, един от двамата основни обвиняеми, които още се издирват. 
						"Надявам се много скоро да видя положителни резултати," каза Дел Понте. "Знам, че има членове на сръбското правителство и висши ръководители, които работят много упорито за това сътрудничество, но има и такива, които биха могли да сторят повече." 
						Сръбските лидери твърдят, че е налице политическа воля за решаване на останалите въпроси, но се оплакват, че се намират под несправедлив натиск. Расим Ляич, ръководител на националния съвет за сътрудничество с Трибунала, каза, че от всичките 46 обвиняеми, за които се смята, че са в Сърбия, 42-ма вече са предадени. 
						Единадесет обвиняеми са арестувани в Сърбия, 27 сами са се предали, а четирима са арестувани в други страни, каза той. 
						"Ние полагаме големи усилия да изпълним плана за действие [за сътрудничество с Хагския трибунал], но ако някой отвън непрекъснато ни поставя слаба оценка, това ще обезкуражи всички, които честно вярват, че тази работа трябва да се свърши," каза Ляич. 
						Преди пристигането на Дел Понте сръбските власти предложиха награда за 1 млн. евро на всеки, който даде информация, която доведе до арестуването на Младич. Службите за сигурност претърсиха няколко военни обекта в опит да открият обвиняеми. 
						Освен Младич в списъка на най-издирваните от Хагския трибунал обвиняеми са включени Радован Караджич, Стоян Жуплянин и Горан Хаджич. 
						В Белград Дел Понте разкритикува също и косовските власти и ЮНМИК за недостатъчно сътрудничество с Трибунала. Най-сериозните проблеми, каза тя, са свързани с бившия премиер на Косово Рамуш Харадинай. 
						Главният прокурор визира в частност убийствата на свидетели, заплахите със смърт и "скандалното предложение" Харадинай да бъде временно освободен от предварителния арест и да му бъде позволено да се занимава с политическа дейност.

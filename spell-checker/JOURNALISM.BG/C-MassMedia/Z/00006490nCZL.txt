Сърбия-Черна гора обещава да вземе решителни мерки срещу военнопрестъпниците
06/04/2003
 
БЕЛГРАД, Сърбия-Черна гора -- Новият министър на отбраната Борис Тадич заяви по местен телевизионен канал в събота (5 април), че правителството е решено да открие босненско-сръбския командващ по време на войната Ратко Младич и да го изпрати на военния трибунал на ООН в Хага. Тадич съобщи, че няма информация за военни, закрилящи генерала. Прокурорите на ООН твърдят, че армията е помогнала на Младич да избегне ареста. В петък централното правителство в Белград одобри поправка в закона за сътрудничеството, която ще позволи екстрадирането на лица, обвинени след април 2002 г.
Според други новини от събота, външният министър Горан Свиланович е заявил, че вероятно съществува връзка между убийството на Зоран Джинджич и преследването на заподозрени във военни престъпления. Той съобщи за новинарската агенция Бета, че повечето от лицата, обвинени в конспирация са били замесени в жестокостите по време на войните от 90-те години. Между последните арестувани е Борислав Микелич, който е бил за кратко министър- председател на сръбската административна единица в Хърватска през военния период 1991-1995 г. Като един от най-близките съратници на Милошевич, Микелич е заподозрян във връзки със Земунския клан, за който се предполага, че е организирал и извършил убийството на Джинджич миналия месец.
Междувременно, сръбската полиция издаде заповед за ареста на съпругата и сина на Милошевич. Мира Маркович се издирва във връзка с убийството през 2000 г. на бившия сръбски президент Иван Стамболич. За Марко Милошевич се предполага, че е бил в Русия след изтичане на имунитета му срещу преследване през март. (Ройтерс, АП, Б92, Танюг, БиБиСи, Студио Б ТВ - 05/04/03; АП, АФП - 04/04/03)

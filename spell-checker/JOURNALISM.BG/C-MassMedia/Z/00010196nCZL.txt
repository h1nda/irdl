Международната общност призова за незабавно спиране на насилието в Косово
18/03/2004
Като осъдиха проявите на междуетническо насилие в Косово в сряда (17 март), висши международни представители призоваха за незабавно прекратяване на сблъсъците. Съобщава се за най-малко 22 убити и 200 ранени, включително и няколко служители на КФОР.
(Различни източници -- 17/03/04 - 18/03/04)
 
 
Силите на ООН пристигат в Чаглавица, близо до Прищина, след сблъсъка между етнически албанци и местни сърби в сряда. [Африм Хайрулаху]
След сблъсъците между етнически албанци и сърби в сряда (17 март) международната общност призова за незабавно спиране на насилието в Косово. Съобщава се за най-малко 22 убити и 200 ранени, включително няколко войници от КФОР, по време на сблъсъци на повече от дузина места из цялата провинция, управлявана от ООН.
Като осъдиха тези най-тежки инциденти в Косово след 1999 г., висши международни представители предупредиха, че ескалацията на междуетническото напрежение застрашава перспективите за мир, помирение и по-добро бъдеще. НАТО изпрати в Косово свои умиротворителни части от Босна и Херцеговина.
Насилията избухнаха в разделения град Митровица, след това разтърсиха Прищина, градовете Липлян, Печ, Гниляне и Грачаница, както и други места. Междувременно се получиха съобщения, че американските части на КФОР са започнали да евакуират хора от сръбски квартал в Прищина..
Напрежението започна да ескалира късно в понеделник, когато сръбски младеж е бил ранен по време на стрелба от преминаваща кола в село Чаглавица, близо до Прищина. След този инцидент избухнаха боеве в Митровица, след като се разпространи вестта, че три албанчета са се удавили, след като според твърденията били принудени от жадни за отмъщение сърби да скочат в река Ибар.
В изявление, направено от говорителя му в Ню Йорк, генералният секретар на ООН Кофи Анан осъди остро насилието. Анан "призовава всички участващи страни незабавно да прекратят насилието, което застрашава стабилността в Косово и безопасността на всички негови жители", се казва в изявлението.
"Ситуацията е много напрегната", каза премиерът на Косово Байрам Реджепи. "Изключително важно е всеки гражданин да се успокои, за да се успокои тази напрегната ситуация."
Ръководителят на ЮНМИК Хари Холкери заяви, че тази сряда е била "черен ден за Косово" и призова хората да се върнат по домовете си, като заяви: "Няма извинение за по-нататъшно насилие."
Като призоваха към спокойствие, генералният секретар на НАТО Яп де Хоп Схефер, комисарят по външната политика на ЕС Хавиер Солана и американски представители също заклеймиха насилието, като казаха, че то трябва да спре незабавно. Като заяви, че е застрашен процесът на демократизация и помирение, говорителят на Държавния департамент на САЩ Адам Ерели призова политическите ръководители на Косово да използват влиянието си, за да сложат край на боевете и да насърчат хората да изразяват възгледите си чрез мирни средства.
По молба на сръбското правителство Съветът за сигурност на ООН ще проведе специално заседание в четвъртък, за да обсъди ситуацията. Междувременно премиерът на Албания Фатос Нано призова всички етнически албанци в Косово да проявят самоконтрол, да запазят спокойствие и да сътрудничат на законните институции на Косово, за да се върнат мирът и стабилността в региона. Главната опозиционна партия - Демократическата партия - също осъди насилията, като обвини "престъпни банди" за инцидентите.

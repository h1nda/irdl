Косовско-арабските отношения се подобряват до неузнаваемост 
					15/07/2011
					Косово показва ислямските си препоръки, за да спечели признанието на Арабския свят
					
 
					 
						
Млади етнически албанци, бежанци от Косово, играят футбол на 10 май 1999 г. в бежански лагер в Кукъс, създаден и поддържан от армията на Обединените арабски емирства. [Ройтерс] 
						Откакто Косово обяви независимостта си, външната му политика към Арабския свят се диктува от борбата за придобиване на дипломатическо признание, която засега дава смесени резултати. 
						До момента само десет страни от Арабската лига са признали Косово. Дванадесет не са. 
						Освен спечелването на дипломатическо признание, Косово се насочва и към областите на двустранно сътрудничество в образованието, науката и технологиите, а също и икономиката. Посещението миналия месец на външния министър Енвер Ходжай в Близкия изток и заплануваното пътуване на премиера Хашим Тачи са показателни за значението, което Косово отдава на спечелването на арабската подкрепа и развиването на двустранни отношения. 
						Някои обаче се съмняват дали стремежът на Косово да спечели признание ще пожъне конкретни резултати. 
						"Неотдавнашните посещения в Близкия изток, но също и в Африка, не разкриват някаква дългосрочна политика на Косово към тези региони и резултатите от тях няма да се видят скоро," каза Фрашер Хаджиу, изследовател на външната политика към Косовския институт за добро управление и публична политика (КИДУПП). 
						Външната политика на Косово спрямо региона изглежда се базира на изтъкването на ислямския характер на Косово - политика, на която според някои анализатори й липсват дълбочина и прозорливост. 
						"Наивно е да се каже, че се нуждаем от признанието на Арабския свят, защото Косово е населявано от мюсюлманско мнозинство, имайки предвид отношенията, които тази част на света има с "враговете на Косово", каза анализаторът и журналист Ндуке Укай. 
						Независимо от това, Косово отдава голямо значение на присъединяването си към Организацията "Ислямска конференция" (ОИК), за която е получило подкрепа от влиятелната Саудитска Арабия. 
						Докторантът Олси Язеджи, който е изучавал косовските отношения с ислямския свят, смята, че Косово може да стане член на ОИК и да извлече ползи от настоящото председателство на приятелски настроената Турция. 
						"Косово трябва и може да се присъедини към ОИК, особено сега, когато ОИК е под ръководството на Турция. Членството в ОИК е право на Косово, тъй като повече от 90 % от населението му е мюсюлманско," казва Язеджи за SETimes, добавяйки, че членството ще помогне на Косово да бъде забелязано на международната арена. 
						Не всички обаче са съгласни, поставяйки под въпрос дали култивирането на по-тесни връзки с Арабския свят няма да навреди по пътя на Косово към западните институции, като затрудни повече членството в НАТО и ЕС. 
						"Присъединяването към страни с фундаменталистки и диктаторски режими не е добър сигнал за Запада," твърди Укай, добавяйки, че след като Косово е признато от могъщи държави като САЩ, Германия, Франция и Великобритания, то не бива да се тревожи от липсата на признание от Арабския свят. 
						Каквито и да са предимствата на членството в ОИК обаче, Хаджиу посочва някои практически пречки: "Косово не може да се присъедини към ОИК, защото не е член на ООН, което е условие, поставено от ОИК в нейната харта." 
						Все пак, по време на срещата на върха на ОИК миналия месец в Астана, Казахстан, където вицепремиерът Бедждет Пацоли представляваше Косово, Съветът на външните министри одобри резолюция, която " призовава страните, членки на Организацията "Ислямска конференция", да обсъдят признаването на Косово въз основа на своите свободни и суверенни права, както и националната им практика." 
						Лумние Рифай, учен в областта на ислямистиката, казва за SETimes, че новата резолюция, одобрена от ОИК, е рязка промяна в политиката, тъй като за първи път единодушно е приета резолюция, призоваваща членовете да признаят Косово. 
						"Резолюцията показва промяна на политиката спрямо Косово, това може да се дължи на политическите промени в Арабския свят, но призовава за признаване. По-важното е, че Сърбия все още не е приета като наблюдател, с аргумента, че косовските мюсюлмани живеят в нейните граници," каза Рифай за SETimes.

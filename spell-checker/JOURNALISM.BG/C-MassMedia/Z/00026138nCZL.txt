Сърбия ще поиска от Трибунала в Хага да възобнови разследването по обвинения в трафик на човешки органи 
					15/04/2008
					 
						БЕЛГРАД, Сърбия -- Правителството има намерение да поиска от Трибунала на ООН за военни престъпления в Хага да възобнови разследването по обвинения, че косовски албанци са замесени в трафик на органи, взети от телата на стотици косовски сръбски военнопленници. Душан Игнятович, член на сръбския национален съвет за сътрудничество с Трибунала, каза в понеделник (14 април), че Белград ще настоява "разследването спешно да бъде възобновено и доведено докрай". Първите обвинения за трафик на човешки органи се появиха в книга на бившия главен прокурор за военни престъпления Карла дел Понте. В "Ловът" тя пише, че мрежата за трафик на човешки органи е била организирана от членове на "Армията за освобождение на Косово". В неделя международната НПО "Хюмън Райтс Уоч" призова правителството на Косово да разследва случая. Засега властите в Косово твърдо отричат обвиненията.
						Междувременно наследникът на Дел Понте, Серж Брамерц, планира да посети Белград в четвъртък, за да се информира за неотдавнашните операции, които имаха за цел откриване на укриващия се обвиняем във военни престъпления Стоян Жуплянин. Сърбия трябва да убеди Холандия, че напълно сътрудничи на Трибунала. Холандия е единствената страна, членка на ЕС, която се противопоставя на подписването на Споразумение за стабилизация и асоцииране със Сърбия поради липсата на пълно сътрудничество. (Танюг, Б92, АФП, Юрист, Експрес, Лайм - 04/14/08)

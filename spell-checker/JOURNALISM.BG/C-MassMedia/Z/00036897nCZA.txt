Румънската полиция разби банда за киберпрестъпления
					27/12/2010
					Група от 40 души, специализирани в кражба на идентичност, бе арестувана при национална операция.
					От Пол Чокою за Southeast European Times в Букурещ - 27/12/10
 
					 
						
Румънската полиция по време на акция в Букурещ. [Ройтерс]
						Клонът в Букурещ на Дирекцията за разследване на организираната престъпност и тероризма (DIICOT) проведе национална операция и арестува 40 млади хора, заподозрени в онлайн измами на стойност 11 милиона евро. 
						Полицията се намеси, когато дейността на групата се разпространи в седем страни. 
						DIICOT публикува съобщение за пресата, в което се казва, че "бяха претърсени 42 къщи, принадлежащи на членове на групата, специализирана в кибер атаки чрез технологията VoIP - интернет телефония". 
						Смята се, че арестуваните са провели 1,5 милиона измамни телефонни обаждания, възлизащи на общо 11 милиона минути. 
						Според полицията заподозрените получавали достъп до ИТ системи, които правят възможна технологията VoIP чрез използването на различни приложения за извършването на кибер атаки. Така заподозрените са проникнали в потребителски сметки и пароли, необходими за достъп до сървърите, които предлагат услуги VoIP. След срив в сървърите, заподозрените прибягвали към други ИТ приложения, за да извършат 100 обаждания едновременно. 
						Отначало групата е използвала системите, за да извършва телефонни обаждания на хора, които са познавали, но след като осъзнали възможностите за по-големи финансови придобивки, създали фирма по-рано тази година като прикритие за незаконната си дейност. 
						Скоро започнали да извършват телефонни обаждания до други страни, оскъпявайки цената на разговорите. 
						Според полицията разследването е продължило 11 месеца и по време на издирването, служители и прокурори са конфискували компютри и устройства за съхраняване на данни. Доказателствата показват, че за всеки проведен телефонен разговор, член на групата е получавал 10% от стойността на разговора с високотарифен телефонен номер от телефонни компании, предлагащи такива услуги. 
						За да увеличи печалбите, групата е наела 30 души през годината и ги е обучила, твърдят от полицията. 
						Впоследствие от февруари до декември групата, която сега включва 40 души, е извършила 10 000 обаждания до високотарифни телефонни номера в чужбина, спечелвайки 11 милиона евро. Според разследващите групата е имала чиста печалба от 1 милион евро. 
						Ощетените страни са главно чуждестранни телекомуникационни компании. 
						Новината за мащабната операция на румънската полиция съвпадна с форум за киберпрестъпленията, проведен в Букурещ на 14 и 15 декември, който е първият за Румъния. Според Министерството на правосъдието целта на форума е била да създаде платформа за сътрудничество и диалог между държавните институции и частните компании, за да се улесни обменът на информация и опит, сътрудничеството, професионалното обучение и за да бъде по-ефективна борбата срещу киберпрестъпленията. 
						Тази пролет DIICOT разби друга мрежа, този път на хакери в окръг Вълча - смятан за гнездо на румънската киберпрестъпност - при операция, започнала през 2006 г. Последствията от незаконната дейност на групата засегнаха страни от Чешката република до Съединените щати, като повече от 800 души бяха измамени.

Дипломатически дневник: сръбският премиер Цветкович е на посещение в Словакия
					22/09/2009
					Премиерът Цветкович е в Братислава. Още в дипломатическите новини: сръбският президент Борис Тадич е в Ню Йорк; Черна гора, Сърбия и Израел подписаха споразумение за безвизови пътувания. 
					
 
					 
						
Словашкият премиер Роберт Фико (вдясно) и сръбският премиер Мирко Цветкович правят преглед на почетната гвардия в понеделник (21 септември) по време на официална церемония по посрещането в Братислава. [Гети Имиджис]
						
						Сръбският премиер Мирко Цветкович започна посещението си в Словакия в понеделник (21 септември), където той се срещна с президента Иван Гаспарович, премиера Роберт Фико и председателя на парламента Павол Пашка. В центъра на дискусиите бе процеса на интеграция на Сърбия в ЕС, двустранните отношения и икономическото сътрудничество. Цветкович също присъства и на сръбско-словашки бизнес форум. 
						*** 
						
						Хърватия подкрепя премахването на икономическото, търговско и финансово ембарго на САЩ срещу Куба, заяви в петък (18 септември) хърватският президент Стипе Месич по време на среща със своя кубински колега Раул Кастро в Хавана. Двамата официални представители обсъдиха огромния потенциал на Куба в областта на туризма и бяха единодушни, че като се вземат предвид успехите на Хърватия в този сектор, тя може да сподели опита си с Хавана. 
						*** 
						
						Сръбският президент Борис Тадич пристигна в Ню Йорк в неделя (20 септември), където ще участва в 64-та сесия на Общото събрание на ООН. Тадич се очаква да проведе няколко двустранни срещи и да направи обръщение на форума в петък. 
						*** 
						Италия е една от най-важните търговски партньори на Румъния, заяви в сряда (16 септември) премиерът Емил Бок след среща с италианския си колега Силвио Берлускони в Рим. Берлускони изрази надежда, че Италия ще стане търговски партньор номер едно за Румъния. Той също каза, че двете страни трябва да продължат да развиват сътрудничеството си чрез нови проекти, особено в сектора на енергетиката. 
						*** 
						
						Сръбският министър на отбраната Драган Сутановац и турският му колега Мехмет Вечди Гонул бяха единодушни на среща в Белград в събота (19 септември), че съществува голям потенциал за по-нататъшно развитие на сътрудничеството в областта на отбраната между двете страни. На пресконференция след срещата Сутановац заяви, че в центъра на дискусиите са били начините за разширяване на сътрудничеството в областта на военното образование и подготовка, както и икономическите връзки. Гонул заяви, че съществуват добри възможности за съвместни проекти в областта на отбраната в бъдеще. 
						*** 
						
						Сърбския външен министър Вук Йеремич и гостуващият му израелски колега Авигдор Либерман подписаха споразумение за безвизови пътувания в сряда (16 септември). Министрите заявиха, че споразумението ще стимулира политическото и икономическо сътрудничество. Либерман също се срещна с президента Борис Тадич, с премиера Мирко Цветкович и с министъра на отбраната Драган Сутановац. Посещението бе първото официално посещение в Сърбия на израелски външен министър. 
						*** 
						 Министърът на правосъдието на Kосово и неговият новоназначен албански колега Буяр Нишани се срещнаха в Тирана в петък (18 септември). Те заявиха, че техните две страни ще работят тясно за подобряване на съдебните си рамки, администрацията на затворите, съдебната медицина и в други области. 
						*** 
						
						Черногорският външен министър Милан Рочен и гостуващият му израелски колега Авигдор Либерман подписаха споразумение за безвизов режим в четвъртък (17 септември). Рочен заяви, че споразумението ще засили икономическото сътрудничество и туризма. Либерман заяви ,че Израел проявява интерес в инвестиции в туристическата индустрия на Черна гора. Той също посети Хърватия и Сърбия като част от балканската му обиколка.

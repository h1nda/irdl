Изкореняване на корупцията в полицията и митниците на БиХ
					25/10/2011
					Властите твърдят, че няколкото неотдавнашни полицейски операции показват, че има напредък, но достатъчно ли е това?
					От Лиляна Ковачевич за Southeast European Times от Баня Лука -- 25/10/11
 
					 
						
[Министерство на вътрешните работи на Република Сръбска и Босна и Херцеговина]
						Тяхно задължение е да служат на гражданите. Вместо това властите твърдят, че 21 души, арестувани миналия месец при полицейска акция, са заговорничили с престъпни групи. 
						Операция "Гранд" е била осъществена по заповед на държавния прокурор на БиХ в стремеж за овладяване на контрабандата на високотарифни стоки. Между задържаните лица е имало трима служители на граничната полиция, представител на Държавната агенция за разследване и охрана (ДАРО) и един данъчен агент. 
						"Според събраните досега доказателства заподозрените са били замесени отдавна в контрабанда на различни видове високотарифни стоки, най-вече цигари, ощетявайки БиХ и нейния бюджет със суми от порядъка на милиони," каза говорителят на прокуратурата Борис Грубешич за SETimes. 
						Това бе последната от серията подобни операции, шумно рекламирани от властите като доказателство, че бележат напредък в борбата срещу корупцията. Според Република Сръбска това, което властите са разкрили до момента, е много сериозно. 
						"Всяка голяма полицейска акция, насочена към разбиване на организираната престъпност, констатира наличието на голям брой митнически или полицейски служители сред престъпния клан," каза началникът на полицията на Република Сръбска Гойко Васич за SETimes. "Те подкопават обществото, независимо дали на местно, областно, държавно или дори регионално ниво." 
						Корумпираните полицейски служители са особено ценни за престъпните банди, тъй като те предупреждават отрано онези, които са разследвани, каза той. Но не е достатъчно само да преследваме такива хора. 
						По-скоро властите трябва да вземат на прицел бандите, които ги вербуват. 
						"Най-ефикасният начин за борба с корумпирани полицаи и служители на агенциите за сигурност е чрез обработване на големите престъпни групировки, защото онези, които са замесени в престъпления, се елиминират от системата," каза Васич. "Така също ние действаме превантивно спрямо младите хора, които тъкмо встъпват в длъжност като полицаи и митничари, за да не си мислят, че престъпността е печеливша дейност или пък че престъпниците са по-умни от системата." 
						Според директора на "Трансперънси Интернешънъл" Сърджан Благовчанин операция "Гранд" и подобни акции може да произвеждат водещи новини и да създават впечатление, че властите се справят с проблема. Но в действителност, каза той, това е само върхът на айсберга. 
						"Ние виждаме, че подобни акции се извършват спорадично и улавят само длъжностни лица и държавни служители от по-нисък ранг. В БиХ няма акция, която да застраши върхушката на организираната престъпност и корупцията, лидерите на пирамидата, под чиято егида се случват тези неща," каза Благовчанин за SETimes. 
						"Положително развитие е, че ЕС промени стратегията си към Западните Балкани, поставяйки въпроса за правосъдието и преследването на замесените в престъпност и корупция високо в списъка на приоритетите си," добави той. 
						В схемата, разкрита при операция "Гранд", граничен полицай си затварял очите за камиони, пренасящи цигари в предварително уговорено време, позволявайки им да влизат без митнически налози и акцизи. 
						Същата схема е използвана и от друга организирана престъпна група, замесена в контрабандата на кафе от Хърватия за БиХ. Полицейският служител от Република Сръбска Мирослав Црънчевич бе арестуван в тази операция по подозрение в участие в заговора.

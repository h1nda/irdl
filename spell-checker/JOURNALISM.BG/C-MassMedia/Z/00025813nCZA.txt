Македония с правителство на малцинството до срещата на високо равнище на НАТО
					17/03/2008
					По-малко от месец преди срещата на НАТО в Букурещ парламентарно представените партии се съгласиха да подкрепят премиера Никола Груевски. В понеделник обаче започна нова криза, след като членовете на Демократичната партия на албанците заплашиха с бойкот.
					От Зоран Николовски за Southeast European Times от Скопие -- 17/03/08 
 
					 
						
Премиерът Никола Груевски пристига на извънредно заседание на лидерите на основните политически партии в Скопие. [Гети Имиджис]
						Основните политически партии в Македония се договориха в събота (15 март), че премиерът Никола Груевски трябва да ръководи правителство на малцинството до провеждането на срещата на високо равнище на НАТО в Букурещ на 2 април. В понеделник обаче избухна нов конфликт, след като членове на Демократичната партия на албанците (ДПА) заплашиха с бойкот на правителствените институции. 
						ДПА излезе миналата седмица от управляващата коалиция, като каза, че Груевски е отхвърлил исканията на партията. Въпреки това всички парламентарно представените партии в Македония -- включително ДПА –се договориха в събота, че предвид критичната ситуация, пред която Македония е изправена във връзка с кандидатурата й за НАТО, настоящото управление трябва да продължи. 
						Кандидатурата е изложена на риск заради продължаващия спор за името с Гърция, член на Алианса. Атина заяви, че ще използва правото си на вето, за да предотврати отправянето на покана към Македония, освен ако преди срещата на високо равнище не бъде достигната приемлива формула. 
						Тази седмица на правителството на Груевски му предстои нов кръг от преговори във Виена, където специалният пратеник на ООН Матю Нимиц ще се срещне с преговарящите от двете страни. 
						 "През следващите две или три седмици ще функционираме като правителство на малцинството с широка политическа подкрепа и се надяваме, че тези отношения ще бъдат демонстрирани и в парламента," каза в събота външният министър Антонио Милошоски. 
						Яни Макрадули, заместник-председател на най-голямата опозиционна партия -- Социалдемократическия съюз на Македония (СДСМ) – каза, че като отговорна партия СДСМ ще покрепя правителството до април. 
						ДПА излезе от управляващата коалиция миналата седмица, тъй като не получи подкрепа за някои от своите предложения, включително за по-широко използване на албанския език и флаг и повече социални придобивки за етническите албанци, ветерани от конфликта през 2001 г. ДПА иска също Македония да признае отскоро независимо Косово. 
						Въпреки своето оттегляне първоначално партията се съгласи да подкрепи правителството на малцинството. В понеделник обаче един от важните членове, заместник-премиерът Имер Алиу, каза, че ДПА не може да продължи да работи с Груевски. Той заяви, че ще поиска от лидерите на партията да излязат с изявление, с което да призоват етническите албанци да се оттеглят от правителствените институции. 
						Коментарите на Алиу изглежда бяха провокирани от интервю, което Груевски даде през уикенда, в което той намекна, че ДПА работи за чужди интереси. 
						Дори и при бойкот от ДПА администрацията на Груевски ще може да продължи да функционира, тъй като ще продължи да се ползва с достатъчна парламентарна подкрепа. 
						Президентът Бранко Цървенковски, член на СДСМ, каза, че остават само 20 дни до срещата на високо равнище през април, а преговорите с Гърция са в своята "най-деликатна фаза". 
						Той също така даде знак, че вратите са отворени за евентуален компромис. "Ако бъде открита формулировка с допълнително понятие или прилагателно – което няма да означава нарушаване на националната идентичност, а по-скоро ще бъде допълнително описание на нашето държавно устройство – мисля, че можем да постигнем целите и на двете държави," каза президентът. Неговият коментар изглежда като отстъпление от предишната позиция на Македония, отхвърляща всякаква промяна в името на страната.

Босненските сърби възразяват срещу обединяването на службите за сигурност 
					16/12/2004
					 
						САРАЕВО, Босна и Херцеговина (БиХ) -- В края на четиридневното си заседание в сряда (15 декември) в Сараево Комисията за преструктуриране на полицията в БиХ постигна предварителен консенсус по изграждането на единна полицейска структура в страната. Председателят на комисията Вилфред Мартенс заяви, че предложението е изцяло в съотвествие с препоръките на Службата на върховния представител и ЕС. Комисията призовава за поставянето на държавната гранична служба, новата правоохранителна агенция и две областни и десет федерални кантонални полицейски участъка под контрола на централното министерство на сигурността. Босненските сръбски членове на комисията възразиха срещу обединяването на службите за сигурност на двете общности в страната. 
						Други новини: Очаква се върховният представител Пади Ашдаун да проведе в четвъртък пресконференция, за да обяви мерките в отговор на неколкократните нарушения от страна на Република Сръбска на Дейтънското мирно споразумение и липсата на сътрудничество от нейна страна с Хагския трибунал. Междувременно говорителка на главния прокурор на ООН Карла дел Понте разкритикува в сряда босненското сръбско правителство за това, че е предложило награди на онези, които се предадат доброволно на трибунала. Тя каза, че към военнопрестъпниците не трябва да се отнасят като към специални персони. (Независне новине, Дневни аваз - 16/12/04; AП, Ройтерс, ПБС БиХ, Фена, РТРС, НТВ Хаят - 15/12/04)

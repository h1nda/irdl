Британски депутати от ЕП са неудовлетворени от реформите в Загреб
					03/11/2008
					Представители на британските консерватори в Европейския парламент изпратиха писмо до еврокомисаря по разширяването Оли Рен, в което критикуват неспособността на хърватските власти да се справят с корупцията и организираната престъпност.
					От Наташа Радич за Southeast European Times от Загреб – 03/11/08
 
					 
						
Докладчикът на Европейския парламент за Хърватия Ханес Свобода (вляво, с председателя на ЕК Жозе Мануел Барозу) казаха, че писмото няма да се отрази на процеса на присъединяване на Хърватия. [Гети Имиджис]
						Точно преди да се появи новият доклад на Европейската комисия за напредъка на Хърватия, двама британски представители в Европейския парламент – Джефри Ван Орден и Роджър Хелмър – писаха до еврокомисаря по разширяването Оли Рен, за да го предупредят, че хърватските власти не съумяват да се справят ефикасно с корупцията и организираната престъпност. 
						ЕС не трябва да бърза с присъединителния процес на Хърватия, смятат британските политици. Те изразиха разочарование от „липсата на реален напредък в институционалната реформа, установяването на върховенство на закона, създаването на независима съдебна власт, защитата на правата на собственост или преследването на корупцията в най-високите ешелони на властта.” 
						"Хърватското правителство иска присъединяване към ЕС и милиарди евро за подпомагане на реформите от данъкоплатците на европейските страни. Следователно то трябва [най-напред] да покаже сериозни резултати," пишат Ван Орден и Хелмър 
						"Обезпокоителните тенденции в Хърватия в последно време задължават [нас], в Европейския парламент, внимателно да оценяваме процеса на присъединяване и да направим преглед на реформите, с които се хвали хърватското правителство. За съжаление ние сме много разочаровани от атаките срещу свободите на медиите и важното право на свобода на изразяване, проявили се трагично с убийството на двама журналисти и дъщерята на изтъкнат хърватски адвокат." 
						Макар и според съобщенията хърватското външно министерство да е било обидено от безцеремонния тон на посланието, то заяви само, че писмото не отразява официалното отношение на европейските институции. Докладчикът на Европейския парламент за Хърватия, австрийският социалдемократ Ханес Свобода, също каза за хърватския седмичник „Глобус”, че писмото не изразява официалната позиция на органите на ЕС. Той добави, че то да се отрази на присъединителния процес на Хърватия. 
						Според международните медии миналата седмица в проектодоклада за Хърватия на ЕК е било изразено очакване Хърватия да завърши процеса на членство до края на 2009 г. В четвъртък (30 октомври) страната завърши преговорите си с ЕС по външните отношения, с което броят на обсъдените глави стана четири от общо 35.

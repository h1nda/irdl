В Македония започва финансова децентрализация
					11/07/2007
					От всичко 85 общини в Македония около 30 са готови да поемат финансовото управление в сферите на образованието, културата и социалните въпроси, според правителствени оценки.
					От Марина Стояновска за Southeast European Times от Скопие --11/07/07
 
					 
						
Щом получат зелена светлина, общините ще поемат финансовите си отговорности. [Томислав Георгиев]
						Две години, след като македонското държавно управление започна да прехвърля отговорности на местно ниво, втората фаза от плана за децентрализация на страната е в ход. По-рано този месец пет общини от общо 85 поискаха да поемат финансова отговорност в няколко области. 
						Общините Велес, Охрид, Гевгелия, Сопище и Арачиново заявиха, че са готови да изплащат заплатите на служителите в училищата, детските градини, старческите домове и местните културни институти от септември. 
						Администрацията в Скопие твърди, че е решена да движи процеса напред. "Всички общини, които са подали заявление и отговарят на условията, преминават към втората фаза на децентрализацията", каза премиерът Никола Груевски след среща с представители на местното самоуправление. 
						"В наш интерес е, и то може би повече, отколкото в интерес на общините, този процес да приключи възможно най-скоро," добави той. 
						От 85 общини обаче едва 30 са готови да поемат финансовото управление в своите образователни, културни и социални сектори, според правителствени оценки. 
						Общинските власти смятат, че за да се приложи успешно финансовата децентрализация, правителството трябва да увеличи частта от ДДС и данъците от физческите лица, които се насочват към общините. Те призовават управлението на земите също да бъде поставено под контрола на общините. 
						"Ние ще изчакаме да видим ефекта от новия имуществен данък и общинските налози и ако няма подобрение на условията в общините, ще поискаме по-голям процент от ДДС," заяви председателят на Асоциацията на звената на местното самоуправление Андрей Петров. 
						Профсъюзите от образованието, науката и културата виждат нещата по-различно. 
						"Проблемът не е в общите суми на субсидиите от министерството на финансите, а в недостатъчната готовност на общините," каза председателят на един от профсъюзите, Дойчин Цветановски. 
						В началото на август правителствена комисия ще публикува окончателен доклад за готовността на общините. Онези, които получат "зелена светлина" и подадат заявление да влязат във втората фаза на децентрализацията, ще имат възможност да поемат отговорностите си през септември. 
						Въпреки че избраните общини ще поемат отговорността за изплащането на заплатите на учители, медицински сестри и културни работници, средствата реално ще продължат да постъпват от държавния бюджет. 
						Парите ще бъдат депозирани в общински сметки за всяка област и общините ще ги разпределят по сектори. През септември общините ще бъдат проверени от централната власт. Ако бъдат установени недостатъци, компетенциите ще им бъдат отнети. 
						Финансовото министерство предвижда, че половината от общините ще поемат компетенциите си през септември, а с тези, които нямат готовност, ще се работи още. Министърът на местното самоуправление Абдураман Мехмети обеща помощ за онези общини, които изостават в процеса. 
						През 2005 г., когато започна децентрализацията, се очакваше, че почти 90 % от общините ще бъдат готови да поемат финансови отговорности.

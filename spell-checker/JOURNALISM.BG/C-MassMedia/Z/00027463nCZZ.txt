Дипломатически дневник: Турция е домакин на среща на Африканския съюз
					19/08/2008
					"Подкрепа и сътрудничество за единно бъдеще” е мотото на срещата на върха в Истанбул тази седмица. Още в дипломатическите новини от седмицата: за 3 септември са насрочени преките преговори за обединяването на Кипър; иранският президент Махмуд Ахмадинеджад посети Турция.
					 
						
Суданският президент Омар ал Башир (в средата) пристигна в Истанбул в понеделник (18 август), за да участва в срещата на върха на африканските лидери тази седмица. [Гети Имиджис]
						Истанбул е домакин на среща на върха за сътрудничество между Турция и Африка, която започна в понеделник (18 август) и завършва в четвъртък. Всичките 53 членки на Африканския съюз получиха покани за участие в срещата и 50 от тях се явиха. На срещата, която се провежда под мотото „Подкрепа и сътрудничество за единно бъдеще”, ще присъства и Жан Пинг, председател на Комисията на Африканския съюз. Срещата е първата по рода си.
						*** 
						
						Кипърският президент Деметрис Христофиас каза в неделя (17 август), че срещата му с кипърския турски лидер Мехмет Али Талят ще се състои на 3 септември и нейна основна тема ще бъде процедурната част от преките преговори за обединяване на разделения остров. Христофиас каза, че преговорите по същество ще започнат по време на втората среща с Талят, насрочена за 11 септември. 
						*** 
						
						Турският премиер Реджеп Тайип Ердоган каза в сряда (13 август), че външните министри на Анкара и Москва ще започнат бързо прилагане на турското предложение за създаване на пакт за стабилност и сътрудничество в Кавказ. Ердоган направи изказването в Москва, където се срещна с президента Дмитрий Медведев и присъства на работен обяд с премиера Владимир Путин и външния министър Сергей Лавров. 
						*** 
						Иранският президент Махмуд Ахмадинеджад пристигна в четвъртък (14 август) на тридневно работно посещение в Истанбул. Посещението не бе официално, посочиха турски представители. Ахмадинеджад обаче се срещна с президента Абдула Гюл и други висши ръководители за обсъждане на регионални и международни събития. Те разговаряха още и за начините за засилване на търговското двустранно сътрудничество. 
						 *** 
						Върховният представител в Босна и Херцеговина (БиХ) Мирослав Лайчак се срещна във вторник (12 август) с генерал Джон Маккол, заместник-командващ на Обединените въоръжени сили на НАТО в Европа и командващ на ЕС за операция АЛТЕЯ (ЮФОР). Двамата обсъдиха важността на продължаването на сътрудничеството между Службата на върховния представител и ЮФОР. Лайчак каза, че подписването на Споразумението за стабилизация и асоцииране между БиХ и ЕС и арестуването миналия месец на Радован Караджич би трябвало да отбележат началото на нова политическа ера. Маккол изтъкна, че ЮФОР ще продължи да допринася за сигурността на територията на БиХ в съответствие със своя мандат от Дейтън. 
						
						(Различни източници 11/08/08-18/08/08)

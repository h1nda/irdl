Мета: "Албания е готова за "ролята на посредник" на Балканите" 
					25/03/2010
					Решаването на междуетническите конфликти е единственият начин балканските държави да се присъединят към ЕС, каза външният министър на Албания.
					От Линда Карадаку за Southeast European Times от Тирана -- 25/03/10
 
					 
						
Финансовият министър Илир Мета разговаря за вътрешнополитическите проблеми на Албания. [Лаура Хасани/SETimes]
						
						Илир Мета е външен министър и вицепремиер на Албания. В ексклузивно интервю за SETimes Мета каза, че Албания е ангажирана с ролята си на стабилизираща сила в Югоизточна Европа. 
						
						SETimes: Албанската външна политика е уважавана заради това, че допринася за стабилността в региона. Как виждате развитието на събитията в бъдеще от гледна точка на албанската външна политика? 
						
						Илир Мета: Албания е решена да затвърди своята стабилизираща и посредническа роля в региона като членка на НАТО, която добавя повече от отговорностите си към мира и сигурността в региона... [Албания] иска да стане член на ЕС възможно най-скоро, но независимо от ритъма и качеството на вътрешните реформи, това зависи и от по-нататъшното подобряване на някои регионални отношения, които са все още обтегнати. 
						
						SETimes: Какво имате предвид под "обтегнати"? 
						
						Mета: Отношенията между Сърбия и Косово по въпроси от практическо [естество], от които основно се интересуват косовските граждани. 
						Тези отношения трябва да се подобрят още спрямо косовските сърби, особено в северната част на страната, като им се даде възможност да участват в различни институции, допринасяйки за тяхната сигурност и просперитет. 
						Важно е също възможно най-скоро да се намери решение на проблема с името на Македония на основата на добрата воля на двете страни [Македония и Гърция] и посредничеството на специалния пратеник на ООН. 
						Подобряването на правата на албанците в Прешевската долина остава важно за нас не само като етнически въпрос, но и като проблем от регионално естество - решаването на който косвено би спомогнало за подобряване на междуетническата атмосфера в Косово. 
						По-нататъшното заздравяване на междуетническите отношения в Босна и Херцеговина е много желателно и би помогнало на страната да получи своя План за действие за членство (ПДЧ) и да ускори процеса на евроинтеграция. 
						
						 SETimes: Албания бе важен фактор за Косово по пътя му към независима държавност. Какви са отношенията между Албания и Косово сега? 
						
						Mета: Отношенията между Албания и Косово са отлични и ще продължат да се разширяват във всички области. Влизането на магистралата [в експлоатация] до няколко месеца ще бъде един много осезаем резултат от икономическите, политически и културни връзки между двете страни. Албания е била и ще остане един от най-твърдите поддръжници на независимостта на новата държава Косово и ще продължи опитите си за привличане на още международно признание за него. 
						Албания обаче подкрепя и реализацията на европейско Косово, на което никой не може да възрази. Междуетническото съвместно съществуване и подобряването на междуетническите отношения там са основата на това европейско Косово. 
						Затова и ние сме предприели конкретни инициативи в подкрепа на интеграцията на сръбската общност в косовските институции и в косовското ежедневие. Нашето правителство е финансирало някои проекти - на стойност около 400 000 евро - в населената предимно със сърби община Грачаница. 
						
Отношенията между Албания и Косово са отлични, каза Мета (вляво), на снимката заедно с косовския президент Фатмир Сейдиу. 
						
						SETimes: Утвърдени ли са отношенията между Албания и съседките й, или можем да очакваме по-нататъшно развитие? 
						
						Meta: Няма спор относно факта, че политиката на Албания за добросъседски отношения и регионално сътрудничество е отдавна утвърдена. Разбира се, ние възнамеряваме да я направим по-активна и да я обогатим с ново развитие, особено по отношение на Сърбия. 
						Искаме да установим по-динамични отношения със Сърбия. Искаме също да преминем на по-високо ниво в отношенията с Босна и Херцеговина, имайки предвид също неотдавнашното решение на албанското правителство да открие посолство в Сараево и да бъде представено там на ниво посланик. 
						
						SETimes: Вие сте първият високопоставен албански държавен служител, който посети Сърбия и нейната Прешевска долина. Как разглеждате отношенията между Албания и Сърбия? 
						
						Mета: Последното ми посещение в Белград бе от особено значение. Това бе реално първото посещение на член на албанското правителство след отцепването на Черна гора и обособяването на Република Сърбия. Това бе първото посещение след провъзгласяването на независимостта на Косово. То бе много важно и заради срещата с албанското етническо малцинство в Прешевската долина, първото такова посещение в историята на отношенията между Албания и Сърбия. 
						 Когато говоря за по-динамични отношения със Сърбия, имам предвид, че има широко поле за развитие на взаимното сътрудничество в икономиката, търговията, образованието и други области. Развитието в други отношения би било стъпка напред в регионалното сътрудничество и към европейската интеграция. 
						
						SETimes: Има ли Сърбия същата политическа воля? 
						
Mета: Смятаме, че това посещение ще продължи да носи резултати. Освен това сме се споразумели, че независимо от различните си позиции относно независимостта на Косово, трябва да вървим напред. 
						
						SETimes: В предстоящото преброяване на населението албанците ще имат възможност да декларират не само гражданството, но и националността и вероизповеданието си. В Албания имаше разгорещен дебат по този въпрос. Вие заявихте, че новото преброяване ще бъде прозрачно и основаващо се на стандартите на ЕС. Можете ли да дадете още подробности? 
						
						Mета: На Балканите всички нации са изградени от мнозинства и малцинства. Единственият начин да се решат проблемите на малцинствата е да се следват европейските стандарти. Албания е демократична страна, член на НАТО, с ясно намерение да стане член на ЕС. Погледнато от този ъгъл, Албания не може да отрече на своите граждани изразяването на етническа принадлежност, защото това не би било нито демократично, нито европейско. 
						Имаше претенции, изразени от сръбския външен министър, г-н Йеремич, за съществуването на сръбско малцинство в Албания и, разбира се, някои тук искат да чуят твърд, остър отговор в "балкански стил", което няма да се случи. Отговорите, които дадох в Белград, са възможно най-разумни и прозрачни. 
						
						SETimes: Вашата партия от левия политически спектър е основен партньор в управляващата коалиция. И все пак лявата опозиция продължава да настоява за отваряне на урните с бюлетини от изборите през юни 2009 г. Удобно ли се чувствате в тази коалиция? 
						
						Mета: Макар и да е нещо ново в албанската политика, коалицията като цяло работи по много коректен и стабилен начин и с добра воля от двете страни. Що се отнася до поведението на Социалистическата партия, което за съжаление не е конструктивно... аз и партията, която ръководя, не вярваме, че [социалистическото] ръководство се вълнува от изборните стандарти. 
						 Председателят на Социалистическата партия, Еди Рама, бе човекът, чиято идея стои зад [съществуващия] избирателен кодекс и администрацията на изборите. Той дори даде своето съгласие за членовете на изборния съд, съгласно избирателния кодекс. 
						Не само това, той дори наруши някои демократични стандарти с условията, които постави на мнозинството, едно от които бе несправедливото отношене към партията, която представлявам, която бе изключена от цялата администрация на изборите, независимо че беше и е третата по големина политическа сила в страната. 
						 Мнозинството е предоставило всички условия за уреждане на най-важния въпрос досега, а именно дали да се отварят урните с бюлетини, или не. Нашата позиция е много конструктивна. Ако ни предоставят потвърждение от конституционния съд, че това действие е в съответствие с конституцията и не [компрометира] независимостта на съдилищата, които са изказали мнението си за изборите, ние ще вземем това предвид. 
						Междувременно сме ги поканили да поемат водеща роля в подготовката на изменения и избирателна реформа в името на по-високи стандарти на бъдещите избори. 
						
						SETimes: Какво ново се е случило в резултат на присъединяването към НАТО? 
						
Mета: Отношенията са много добри. Албания сега има повече отговорности, включително допълнителни отговорности в Афганистан. Ние ще изпълним задълженията си, свързани с членството ни в Алианса. 
						
						SETimes: Колко добри са шансовете за членство в ЕС и либерализирането на визите? 
						
						Mетa: В рамките на тази година решението за либерализиране на визите за Албания трябва да бъде взето. Имаме насоките на ЕС за либерализиране и Албания е изпълнила всички правни и технически условия за предоставяне на това право на гражданите си. Ясно е, че процесът е основан на принципа "стриктно и честно" и не е свързан с политически въпроси. 
						Относно членството в ЕС, това ще бъде по-дълъг процес. На Албания ще й отнеме време да изпълни всички критерии и стандарти, а и ЕС трябва да покаже готовност да приеме нови членове, в това число и Албания в бъдеще. Ние сме в тесен диалог и сътрудничество с Европейската комисия, Европейския парламент и всички институции на ЕС и страните членки. Засега попълваме отговорите си на въпросника на ЕС, който ще бъде предаден на Брюксел до няколко седмици.

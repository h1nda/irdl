Турция взема на прицел финансовите източници на ПКК в Европа
					01/09/2011
					В рамките на многостранна стратегия за борба срещу ПКК Турция започва нова дипломатическа инициатива за отрязване на финансовите й ресурси в Европа.
					От Алакбар Рауфоглу за Southeast European Times -- 01/09/11
 
					 
						
Кюрдският културен център в Берлин със знамето на ПКК и плакат на лидера на ПКК Абдула Йоджалан, окачени на стената. [Ройтерс]
						Съгласно новата си инициатива Анкара ще обменя досиета, включително доказателства, със страни, членки на ЕС, с надеждата, че европейските държави ще предприемат по-решителни действия за спиране на финансирането на терористите. Имената на компаниите, оказващи финансова помощ на ПКК, също се разпращат до съответните страни. 
						Турция отдавна критикува ЕС за неспособността или нежеланието му да ограничи дейността на ПКК, призната от Турция, ЕС и САЩ за терористична организация. 
						"Нуждаем се от искрената подкрепа на нашите европейски приятели за пресушаване на финансовите ресурси на ПКК, иначе е невъзможно да преодолеем този проблем," обясни Мехмет Метинер, депутат от управляващата Партия на справедливостта и развитието (ПСР). 
						"Нашето послание към Европа е, че нямаме намерение да избиваме [кюрдския] народ в планините. Помогнете ни да им помогнем," каза Метинер. 
						Над 160 кюрдски бунтовници бяха убити в продължилите повече от седмица въздушни и артилерийски удари срещу бази на ПКК в Северен Ирак, според турските военни. Анкара започна ударите след зачестяване на нападенията на ПКК, в които през последните месеци над 40 военнослужещи загубиха живота си. 
						Владимир ван Вилгенбург, журналист в кюрдския вестник "Рудав", смята, че дипломатическата инициатива за спиране на финансовите ресурси на ПКК е част от неотдавнашните военни операции и задълбочаващия се конфликт между ПКК и турското правителство. 
						"Ясно е, че ПКК е зависима от пари от Европа и кюрдската диаспора за своята медийна дейност. Нещо повече, според холандските разузнавателни служби ПКК доставя стоки за лагерите на ПКК в Северен Ирак," каза той 
						"В голямата си част подкрепата, която ПКК получава, е от вноски на нейни привърженици посредством социално-културните съюзи. Във всяка европейска страна има такива федерации или съюзи," обясни той. "Турските кюрди обаче не притежават големи компании и се занимават най-вече с дребен бизнес, като малки ресторанти, супермаркети и други подобни. Често е трудно да се проследят тези парични потоци." 
						Франческо Милан, докторант в Отдела по военни науки в Кралския колеж в Лондон, отбелязва, че Интерпол и Европол определят Турция като главен район за съсредоточаване и транспортен маршрут на хероина, предназначен за европейските пазари, а ПКК един от основните играчи в контрабандата на наркотици и трафик на хора в границите на ЕС. 
						"Развитието на подсистема за пране на пари и финансиране е просто естествено продължение за една толкова голяма и разклонена терористична организация, така че не бих се изненадал изобщо, ако разследванията доведат до откриването на повече компании, замесени в подобрен род дейности, особено онези, които трябва да са достатъчно дребни, за да оперират по-ниско от радарите на полицейските сили," добави той. 
						В средносрочен план, казва той, инициативата срещу финансовите ресурси на ПКК може да успее в ограничаването на военната мощ на бунтовниците, но е "трудно да я отъждествим със сребърния куршум, който ще елиминира ПКК". 
						Становищата на институциите по въпроса са се променили през последните години и европейските страни се борят срещу ПКК много по-решително от преди. 
						"Общественото мнение обаче работи по различен начин. Част от европейското общество продължава да бъде привързано към романтичния образ на ПКК като група, бореща се за свобода и вдъхновена от демокрацията," каза Милан. 
						Салих Акюрек, бивш полковник от армията и анализатор на ПКК към Центъра за стратегически изследвания „Билгесам“ в Анкара, смята, че турското правителство този път е много сериозно, тъй като разработва многостранна стратегия за отслабване на ПКК. 
						"Ролята на Турция и подкрепата за нея в Европа се увеличават. Очакваме да бъдат взети по-видими мерки [от ЕС] по въпроса за финансовите ресурси на ПКК," отбелязва Акюрек.

Сърбия се стреми да сложи край на насилието сред спортните фенове и да се погрижи за младежта
					09/11/2009
					Спортните фенове стават заложници на насилието, каза сръбският министър за младежта и спорта Снежана Самарджич-Маркович
					От Бояна Милованович за Southeast European Times от Белград -- 09/11/09
 
					 
						
Сръбският министър за младежта и спорта Снежана Самарджич-Маркович пали свещ пред френското посолство в Белград на 29 септември, след като френският футболен фен Брис Татон бе пребит до смърт в Белград. [Гети Имиджис]
						Министърът за младежта и спорта Снежана Самарджич-Маркович оповести множество мерки, които държавата ще използва, за да се справи с увеличаващия се брой инциденти на насилие сред спортните фенове в страната. За да подобри условията за тренировки на най-добрите спортисти, държавата ще инвестира значителни средства в спортната инфраструктура. 
						В ексклузивно интервю пред кореспондента на Southeast European Times Бояна Милованович, Самарджич-Маркович обсъжда неотдавнашните инциденти, стъпките, които предприема правителството и бъдещето на младежта на страната. 
						
						SETimes: Насилието сред спортните фенове шокира сръбската общественост, след като френският футболен фен Брис Татон бе пребит до смърт в Белград. Как Сърбия ще се справи с проблема? 
						
						Снежана Самарджич-Маркович: Решаваме го по различни начини. Моето министерство главно се справя с проблема чрез превенция и образование, тъй като ние не разполагаме със силовите инструменти, които имат министерствата на вътрешните работи и правосъдието. 
						Едно от неодвнашните и много важни неща, които се случиха, е създаването на правителствен съвет срещу насилието в спорта, ръководен от сръбския премиер и включващ представители на съдебната власт, спортни асоциации и журналисти. Сигналът е, че само заедно и чрез институциите можем успешно да се борим с насилието в спорта. Трябва да се прави разлика между истинските спортни фенове и хулиганите, феновете, които обичат клуба си, докато хулиганите обичат насилието. 
						Истинските фенове са заложници на насилието... Наистина се предприемат някои действия като инициативата за забрана на групите спортни фенове, за които се знае, че призовават за унищожаване на конституционния ред и към насилие, с който процес сега се занимава Конституционният съд на Сърбия. Ние също ще приемем план на действие, който предвижда многобройни мерки срещу насилието. Има също и работна група, която проучва приложимостта на т.н. британски модел в Сърбия. 
						
						SETimes: Сърбия е известна с постиженията си в атлетиката, но условията, при които тренират най-добрите спортисти, често са много по-лоши от постигнатите резултати. Как Сърбия ще помогне на най-добрите си спортисти и ще гарантира, че те имат най-добрите условия за тренировки? 
						
Младежките клубове в Сърбия решават ключови проблеми, очертани от самите млади хора. [Архив]
						
						Самарджич-Маркович: Проблемът се корени във факта, че спортните съоръжения в нашата страна са в много лошо състояние. През последните две и половина години бяха построени или реконструирани 170 открити игрища в цяла Сърбия, 40 спортни зали в училищата също бяха или открити или реконстуирани, както и четири плувни басейна и пързалка за кънки. 
						Националният тренировъчен център към бюрото за спорта на Сърбия бе отворен отново, след като бе изоставен в продължение на 20 години. Гимнастическият салон бе целия в плесен, плувният басейн бе разрушен и ме беше срам дори да си представя, че някой изявен спортист може да тренира там. Сега той представлява съоръжение, с което можем да се гордеем. 
						Футболът е много важен спорт за Сърбия и съвместно с международни спортни организации ще открием Дом на футбола следващата година. До края на годината повече от 50 миниспортни игрища с изкуствена трева също ще бъдат открити в цяла Сърбия. Държавата също въведе програма за стипендии за спортисти, варираща от [250 до 600 евро] за изявени спортисти като плувеца Милорад Чавич. 
						
						SETimes: По ваше мнение какъв е най-големият проблем пред младежта на Сърбия и какво прави министерството, за да го реши? 
						
						Самарджич-Маркович: Когато станах министър за младежта и спорта, Сърбия бе единствената страна в региона без национална младежка стратегия. Не става въпрос само за документа, но също и за политическия сигнал, тъй като преди това означаваше, че Сърбия е страна без никаква представа какво трябва да прави за младежта, страна, която не признаваше младежта като важна част от обществото. 
						Много се радвам, че променихме това и че от 9 май 2008 г. Сърбия вече не е единствената страна в региона без стратегически документ, засягащ младежта. Когато поех поста на министър, открих друг симптом - от 167 общини в Сърбия, само пет имаха местни младежки клубове. Това бе отражение на ситуацията в нашето общество. 
						Какво се промени? Е, на 9 ноември ще открием стотния младежки клуб. Целта на тези клубове е да решават ключовите проблеми, определени от самите млади хора. Първият проблем е безработицата, вторият е липсата на информация, а третият е липсата на пълноценно оползотворяване на свободното време. Младежките клубове разполагат с инструменти, чрез които да помогнат на младите хора да стигнат до кмета или до ръководителя на общината, да принудят местните управници да им обърнат внимание, да планират и уважават тяхната активност. 
						
Спортните съоръжения в Сърбия са в лошо състояние, заяви сръбският министър за младежта и спорта Снежана Самарджич-Маркович. [Никола Барбутов/SETimes]
						Клубовете също са длъжни да информират младите хора за събития и дейности. Две програми за младежко предприемачество също се осъществяват с помощта на младежките клубове. Осемдесет процента от младите хора в Сърбия работят за други, а аз бих искала те да започнат свой бизнес и да работят за себе си. Ние сме обучили 500 потребители и вече има около 80 компании, основани от млади хора, които сега наемат други на работа. 
						
						SETimes: Как можем да сравним качеството на живота на младите хора в Сърбия с другите страни в региона? 
						
						Самарджич-Maркович: В момента може би сме пред останалите в региона, или най-малкото така е определил Съветът на Европа, който е единственият европейски многостранен орган, който поне има политика за младежта. Този бум, предизвикан от Националната стратегия за младежта, предизвика много ентусиазъм сред населението. Сега ние сме пример за добра практика и 46 други страни, членки на Съвета на Европа, вземат пример от нас. 
						
						SETimes: През 1990-те години много образовани млади хора напуснаха Сърбия. В тази тенденция сега се регистрира някакъв спад, въпреки че тя все още съществува. Как могат да се убедят младите хора да останат в Сърбия и как могат онези, които вече са я напуснали, да бъдат убедени да се върнат? 
						
						Сaмарджич-Maркович: През 2007 г. ние отчетохме тенденциятя млади хора да се прехвърлят от по-малки към по-големи общности и да напускат Сърбия. Сравнихме данните от това изследване с 2009 г. и установихме, че тенденцията отчита спад от 10%. Едно от средствата да не предотвратим напълно, но поне значително да намалим проблема на "източване на мозъци" е Фондът за млади таланти. Досега той е отпуснал 2200 стипендии и награди. 
						Стипендии се отпускат на най-добрите студенти в Сърбия, както и на онези, които искат да продължат да усвояват нови умения в чужбина, но при условие, че се върнат в Сърбия и работят тук поне пет години след завършване на образованието си. Част от Фонда за млади таланти е също Центърът за кариерно ориентиране и консултиране като още един начин да се помогне на младите образовани хора да използват способностите си по най-добрия възможен начин.

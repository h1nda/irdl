Някои видове адриатически риби са заплашени от изчезване 
					04/12/2007
					Според местни експерти прекомерният риболов, замърсяването и глобалното затопляне могат да застрашат около 100 от 434-те вида риба в Адриатическо море.
					От Иво Шчепанович за Southeast European Times от Сплит – 04/12/07
 
					 
						
Няколко вида риби са застрашени, твърдят експерти. [Гети Имиджис]
						Експерти предупреждават, че днес видовете риба в Адриатическо море явно са намалели в сравнение с тези преди десет, 20 или 30 години. 
						"Цялата хърватска риболовна промишленост зависи от сафрида," твърди д-р Ален Солдо от Хърватския университет. "Ако сафридът изчезне, риболовната промишленост ще бъде заплашена от срив." 
						Той заяви, че хекът и лангустината са най-застрашени от търговския риболов, но добави, че прекомерният риболов не е единственият фактор, предизвикващ проблема. 
						"Търговският риболов определено застрашава някои видове риби, но замърсяването и глобалното затопляне също имат принос за този ефект," каза той. 
						Поради глобалното затопляне средните температури в Средиземноморието ще се покачат с 1,2 градуса по Целзий, каза Солдо, като добави, че действителните изменения не могат да се прогнозират в момента. 
						"През следващите няколко години или десетилетия търговският риболов може да претърпи промени и в Адриатическо море може да мигрират други видове риби, а някои да го напуснат поради глобалното затопляне," каза Солдо. "Всъщност някои видове вече мигрират в Адриатическо море, а други го напускат, търсейки по-студени води." 
						Недостатъчното наблюдение на рибните видове допринася за проблема, каза Солдо. "Знаем, че застрашени са най-вече акулите и скатовете. Те нямат естествени врагове, но прекомерният им улов също може да помогне за бързото намаляване на тези видове. Тъй като липсва подходяща система за наблюдение на риболовните квоти в Адриатическо море, не можем да кажем много за това дали рибата тон е застрашена. Знаем обаче, че хърватските рибни стопанства имат право да уловят по-малко от 900 тона риба тон годишно," каза той. 
						Според началника на хърватската риболовна администрация Иван Катавич държавата разполага с 3 692 търговски риболовни кораба и лодки, които годишно улавят 52 000 тона сафрид. Хърватия изнася също 6 700 тона риба тон годишно за Япония, както и риба на стойност 108 милиона евро за Италия, Босна и Херцеговина, Черна гора и Сърбия.

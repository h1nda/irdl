Председателят на Международния наказателен съд за бивша Югославия настоява пред Белград да бъдат арестувани Караджич и Младич
19/09/2003
Теодор Мерон е първият председател на Международния наказателен съд за бивша Югославия, който е получил официална покана от властите в Белград. Той приветства постигнатия напредък в сътрудничеството с трибунала, но каза, че предстои още много работа.
(Радио Б92 - 19/09/03; АП, АФП, Ройтерс, Танюг, Радио Б92 - 18/09/03)
 
 
Председателят на Международния наказателен съд за бивша Югославия настоя пред Белград възможно най-скоро да бъдат предприети действия за арестуването на най-търсените от Трибунала на ООН за военните престъпления заподозрени - Радован Караджич и Ратко Младич. Теодор Мерон, който пристигна в Белград в четвъртък (18 септември), очаква двудневното му посещение да помогне за по-нататъшното заздравяване на сътрудничеството на Сърбия и Черна гора с Международния наказателен съд.
"Тук сме, за да подчертаем, че е постигнат напредък в сътрудничеството с трибунала", каза Мерон след среща с министъра на външните работи на Сърбия и Черна гора Горан Свиланович, който също оглавява и комитета на страната за сътрудничество със съда на ООН. Но, добави Мерон, предстои още много работа. Той се срещна в четвъртък и с президента на Сърбия и Черна гора Светозар Марович и предстои да се срещне със сръбския министър-председател Зоран Живкович и други официални лица в петък.
Мерон е първият председател на Международния наказателен съд за бивша Югославия, който е получил официална покана от властите в Белград. Той каза пред Радио Б52, че очаква напредък по неразрешените въпроси, като добави, че иска това да стане "в дух на сътрудничество и подкрепа, а не в дух на нападки и конфронтация" и че "е дошло времето нещата да се придвижат напред".
"Специално подчертах, че е особено необходимо в много близо бъдеще, възможно най-скоро, да се изправят пред правосъдието онези лица, за които се твърди, че носят най-голяма отговорност за извършените престъпления", каза Мерон. "Става дума за Караджич и Младич".
Като се позова на предишни изказвания на главния обвинител на ООН, Карла дел Понте, Мерон подчерта, че Международният наказателен съд няма да прекрати дейността си, докато двамата бегълци не бъдат изправени пред правосъдието.
"Няма да спрем да работим, преди да сме разгледали делото на Караджич и Младич, и нека никой да не смята, че ще бъдем разпуснати преди това или че е достатъчно да изчака, докато прекратим дейността си", каза Мерон. "Това просто няма да стане. Стратегията за приключване на разследванията не е стратегия за получаване на имунитет срещу съдебно преследване."
Според тази стратегия, която наскоро бе одобрена от Съвета за сигурност на ООН, Международният наказателен съд за бивша Югославия трябва да приключи всички разследвания до края на 2004 година, а всички дела да бъдат разгледани на първа инстанция до края на 2008 г., за да може той да приключи своята дейност през 2010 г.
Макар и да обеща да арестува Младич, ако той бъде открит в Сърбия, Белград отхвърли всякакви твърдения, че той се крие там. Смята се, че Караджич е в Република Сръбска - областта, управлявана от сърби в състава на Босна и Херцеговина, и че от време на време преминава в Черна гора.
Свиланович каза пред репортерите, че разговорите с Мерон са предоставили "добра възможност... да потвърдим нашето международно задължение да изправим пред съда извършителите на военни престъпления."

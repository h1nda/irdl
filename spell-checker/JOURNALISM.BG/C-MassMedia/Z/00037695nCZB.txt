Сръбският държавен секретар Иванович: десет теми за диалог с Косово
					07/03/2011
					Оливер Иванович, държавен секретар в сръбското Министерство за Косово, разговаря със SETimes за бъдещия диалог между Белград и Прищина.
					От Игор Йованович за Southeast European Times в Белград - 07/03/11
 
					 
						
Оливер Иванович е държавн секретар в сръбското Министерство за Косово и Метохия (Игор Йованович/SETimes)
						През годините лидерът на косовските сърби Оливер Иванович бе поддръжник на идеята за участие на сърбите в политическия живот в Косово и за контакти с представители на властите в Прищина. Той подчертава, че Косово и европейската интеграция са два отделни въпроса и че Сърбия не трябва да се отказва от надеждите си за присъединяване. 
						Иванович живее в Северна Митровица и е яростен критик на едностранното обявяване на независимостта на Косово. Но, както той заяви пред кореспондента на SETimes Игор Йованович, той също вярва, че положението може да се подобри по някакъв начин чрез дългоочаквания диалог между Белград и Прищина. 
						
						SETimes: Какви теми според вас ще бъдат повдигнати първо в диалога между Белград и Прищина? 
						
						Oливер Иванович: Сръбското правителство определи десет теми. Мисля, че албанците не трябва да бъдат принуждавани да приемат определени теми, защото те трябва да открият своя интерес. Това е единственият начин преговорите да дадат някакъв резутат. Въросът за отвлечените и изчезналите със сигурност ще има приоритет за Белград. 
						Но ще има също и други важни въпроси, като трафика, личните документи, въздушния трафик и регионалните транспортни споразумения. Също така трябва да бъде намерено рашение за блокадата на Централноевропейското споразумение за свободна търговия (ЦЕФТА), [което бе] създадено, когато Косово обяви независимост. Това е въпрос от взаимен интерес. 
						
						SETimes: Какво иска Белград да постигне в полза на косовските сърби в преговорите и какво ще означава успешният диалог за сръбското правителство? 
						
						Иванович: За Белград е важно да гарантира, че след разговорите, сърбите ще имат електричество без прекъсване и сигнал за мобилните телефони, че ще могат да използват сръбски регистрационни номера на колите и лични карти и че сръбски и косовски бизнесмени ще могат да се срещат и да си сътрудничат свободно, като ЦЕФТА ще може да се прилага по същия начин както преди. 
						Това са главните цели, но по време на разговорите ще засегнем и други сериозни въпроси. Политическата стабилност е основата за върховенството на закона и икономическия напредък. Този вид политическа нестабилност пречи на косовските власти да се справят с организираната престъпност, което означава неблагоприятен климат за чуждите инвестиции. 
						
Фактът, че през декември гласуваха повече сърби от когато и да било преди, "не може да бъде пренебрегнат", казва Иванович. [Ройтерс]
						Отсъствието на чуждестранни инвестиции може да доведе до голяма безработица и сериозно социално напрежение. Социално недоволните хора могат лесно да бъдат разрушително мотивирани. А щом хората на Балканите излязат по улиците, не се знае как ще се развие ситуацията. При подобно положение косовските сърби със сигурност също ще бъдат застрашени. 
						
						SETimes: Официални представители на сръбското правителство заявиха, че очакват въпросът за статута да бъде отворен по време на преговорите, въпреки опозицията от страна на Прищина и на влиятелни западни страни. Какво може да направи Белград, за да засегне въпроса за статута, без да застраши европейската интеграция на Сърбия? 
						
						Иванович: Всяко споразумение, което двете страни ще постигнат, ще бъде приемливо дори за държави, които са признали Косово. Сегашното политическо положение не е устойчиво, защото то постоянно генерира политическа нестабилност в Сърбия или в самото Косово. 
						Сърбите никога няма да приемат независимостта на Косово и аз се надявам, че всеки разбира опасността от това Сърбия непрекъснато да се противопоставя на съществуването на такава квазидържава, като по този начин създава климат на напрежение в целия регион. Подобна тежка последица не може да бъде пренебрегната. 
						
						SETimes: Според някои съобщения сръбски официални представители в неофициални разговори със западни официални представители, поддържат идеята за разделяне на Косово, макар че това не е официалната политика на Сърбия. Правителството обсъждало ли е потенциално разделяне и смятате ли, че идеята е добра? 
						
						Иванович: Сръбското правителство не смята, че разделянето на Косово е някаква възможност. Това главно ще наруши конституцията, а аз не виждам кой на политическата сцена ще посмее да настоява за разделяне и за нарушаване на конституцията. По мое мнение това е крайно погрешна идея. 
						Първо, тя безспорно определя признаването на другата част на Косово като независима държава. В такъв случай принципните позиции на Сърбия ще бъдат дискредитирани. 
						Второ, повече от 60% от сърбите, които остават в Косово, живеят на юг от река Ибар. Всичко, което е важно за сръбската история, традиции и култура, се намира на юг от река Ибар. Природните ресурси, към които Сърбия има справедливи претенции, също се намират на юг от Ибар. 
						
Иванович казва, че престъпността е по-ниска в Северно Косово, отколкото другаде. [Ройтерс]
						Решението за разделяне на Косово ще накара и други в региона да предприемат подобен ход и това определено ще дестабилизира целия регион. 
						
						SETimes: Представители на сръбската управляваща партия също участваха в общите избори в Косово, макар че правителството бе заявило преди, че не са създадени условия за сърбите да гласуват. Смятате ли, че това е провал на политиката на правителството и ще бъдат ли санкционирани сърбите, които са участвали в изборите на 12 декември? 
						
						Иванович: По-голямата сръбска избирателна активност в избори, организирани от Прищина е неприятен факт, защото за пръв път сърбите решиха да пренебрегнат становището на Белград. Позицията на сръбското правителство бе, че не може да призове косовските сърби да гласуват в изборите на 12 декември, защото условията за това не бяха създадени и някои интерпретираха тази позиция по свой собствен начин. Това предизвика объркване, особено на юг от Ибар. 
						 От друга страна имахме и демократичното решение на правителството да не санкционира мислещите различно. Тяхно конституционно право е да изразяват политическите си възгледи дори когато става въпрос за непризнати косовски институции. 
						Някои сърби вероятно са разсъждавали така: Сърбия няма да ни санкционира, а ние може да получим нещо в Косово. И така около 20 000 сърби гласуваха, което не е толкова голям брой, тъй като в избирателните списъци фигурират между 130 000 и 135 000 сърби. Но избирателната активност е по-голяма отпреди и този факт не може да бъде пренебрегнат. Срещу гласувалите обаче няма да има никакви санкции. 
						
						SETimes: Официалните представители на Прищина се опитват да представят Северно Косово за център на престъпността и зона без правосъдие. Смятате ли, че това са намеци за опитите на Прищина да наложи контрол на север и какви стъпки предприема правителството, за да стабилизира тази част на Косово? 
						
						Иванович: В Северно Косово има престъпност, но ако погледнем статистическите данни, престъпността на север е значително по-малка, отколкото в останалата част на Косово. Но постоянният политически натиск върху севера провокира съпротива сред сърбите към всичко, което идва от Прищина и към всичко, идващо от други центрове на властта в Косово, защото превителството не единственият център на властта там. 
						Малко може да се постигне със сила, защото има много хора на малка територия, има много оръжия и от двете страни, и ще бъде ужасно, ако някой се опита да вземе със сила нещо, създадено през 1999 г. Това е сигурно. 
						Ние трябва да работим за различен вид връзки между севера и юга. Икономическият интерес трябва да бъде спойката между хората, защото това със сигурност ще създаде по-добър политически климат.

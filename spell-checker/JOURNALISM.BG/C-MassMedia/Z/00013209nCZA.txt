Миротворци от БиХ се дислоцират в Хаити 
					11/01/2005
					Полицейски служители от Босна и Херцеговина се оказаха успешни миротворци в Източен Тимор, Либерия и сега в Хаити. Най-новата мироподдържаща мисия на страната се осъществява в момент, когато полицейската реформа в БиХ навлезе в решителна фаза. 
					От Антонио Пръленда за Southeast European Times в Сараево – 11/01/05
 
					 
						
Групата от БиХ ще се присъедини към миротворците от МИНУСТАХ след завършване на своето обучение. [МИНУСТАХ]
						Членовете на първия контингент от полицаи - умиротворители от Босна и Херцеговина (БиХ) завършиха основното си обучение миналия месец и се включиха в операцията на мисията на ООН за стабилизиране в Хаити (МИНУСТАХ). 
						12-те миротворци в БиХ са сред 6060 униформени служители, включващи 4790 войници и 1270 цивилни полицаи от МИНУСТАХ. Мисията има за цел да подпомогне преходното правителство в Хаити при наблюдението, преструктурирането и реформирането на Националната полиция в Хаити (НПХ) в съответствие с демократичните полицейски стандарти. Наред с другото, МИНУСТАХ оказва съдействие чрез кадрови проверки и издаване на допуски на служители, съвети за реорганизацията и обучението, както и чрез професионални напътствия за представителите на НПХ. 
						Контингентът на БиХ ще бъде на терена в продължение на една година. Той включва полицейски служители и от двете автономни области - Федерацията БиХ (ФБиХ) и Република Сръбска (РС). Сред тях са и три полицайки. Командир на контингента е Ясминка Имамович от кантон Тузла в североизточната част на ФБиХ.
						Служителите изразиха особено задоволство от приемането на тима на ООН за подпомогане при селекцията в Полицейската академия на Сараево. " Изключително полезно е да бъдеш член на мироопазваща мисия на ООН," каза 28-годишната Ясмина Недич от Лукавац. "Голяма чест е и да бъдеш сред избраниците на своята страна. Щастлива съм, че имам възможността да предам полицейския си опит на колегите от Хаити."
						Участието в МИНУСТАХ се осъществява в решителна фаза от полицейската реформа в БиХ. Представителите на БиХ са служили като умиротворители в мисии на ООН в Източен Тимор и Либерия в продължение на няколко години, като се твърди, че ООН е предложила участие на БиХ и в мироподдържаща мисия в Судан. Министерството на сигурността на БиХ координира тяхното разполагане със съответните МВР на автономните области. 
						"Органите на ООН са особено доволни от начина, по който полицейските служители от БиХ изпълняват мироподдържащите си задачи," каза министърът на сигурността на БиХ Бариша Чолак. "Фактът, че удължаването на мандатите им в Източен Тимор и Либерия е било извършено многократно, доказва твърдението по най-добър начин."

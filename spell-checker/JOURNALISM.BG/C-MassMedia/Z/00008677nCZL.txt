Турция призовава да се предприемат мерки срещу въоръженото насилие
13/10/2003
НПО и семейства на жертви на стрелбата провеждат кампания за промени в законите за притежаване на оръжие.
От Вахит Бора за Southeast European Times в Истанбул - 13/10/03
 
 
Около 1.5 млн. души в Турция притежават законно оръжие, докато количеството нерегистрирано оръжие се оценява на около три милиона единици. Общата статистика показва, че почти 9 % от населението е въоръжено. С увеличението, обаче, на броя на жертвите от стрелбата НПО и семействата на тези жертви започнаха да упражняват натиск върху правителството да въведе нови закони, ограничаващи притежанието на оръжие.
Фондацията УМУТ, основана през 1993 година в памет на четири деца от две семейства, води кампания за разоръжаване. Фондацията отбелязва всяка година на 28 септември Деня на индивидуалното разоръжаване.
Неотдавна двегодишно дете на британско-турска двойка бе застреляно по време на стрелба в кафене във Фока. Алистър Гримейсън е спял в количката си, когато спорът между двама клиенти е избил в насилие. Родителите му, Дейвид и Озлем Гримейсън, заедно с Фондацията УМУТ, са събрали 150 000 подписа както в Турция, така и зад граница, с надеждата че правителството ще се заеме по-сериозно с въпроса за престъпленията с огнестрелно оръжие.
" Животът ни е съсипан. Алистър никога няма да се върне, но ако спестим дори само на едно семейство онова, което ние преживяваме, тогава наистина ще сме постигнали нещо," заявиха семейство Гримейсън по време на тазгодишната церемония в Деня на разоръжаването.
Според Танзер Гезер, изпълнителен директор на фондацията УМУТ," трябва да повишим вниманието към проблема с разпространението на огнестрелно оръжие не само на турското правителство, но и на целия турски народ."
Комисията за индивидуално разоръжаване към истанбулската адвокатска колегия, фондация УМУТ и институтът "Отворено общество" проведоха международен симпозиум миналата година, на който бе обсъден този проблем. Финалният документ на симпозиума включваше следните препоръки:
Турските закони трябва да се променят, за да се ограничат покупката и притежанието на огнестрелно оръжие.
Съответните разпоредби в турския Наказателен кодекс трябва да бъдат изменени, за да се увеличат наказанията за престъпления, извършени с огнестрелно оръжие, както и за притежание на нерегистрирано такова ръжие.
Срокът на разрешителните за носене на оръжие трябва да се ограничи до две години.
Трябва да се въведе годишен данък върху разрешителните за оръжие, за да се наберат средства за организации, борещи се за индивидуално разоръжаване.
За да се предотвратяват инциденти с огнестрелно оръжие, всяка единица трябва да бъде снабдена с предпазител.
Оръжията-играчки трябва да бъдат иззети и забранени за продажба.
Медиите трябва да намалят показването на насилие в своите програми.
Стрелбата във въздуха се възприема като израз на празнично настроение в турската култура. Въпреки предупрежденията, наказанията и кампаниите, броят на хората, убити при стрелба по невнимание, продължава да расте - 212 през 1996, 429 през 1997, 676 през 1998 - преди да се понижи до 557 през 1999 година.

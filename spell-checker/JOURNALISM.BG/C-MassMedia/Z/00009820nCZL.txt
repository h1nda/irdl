Делова хроника
13/02/2004
Преглед на деловите и икономическите новини от Балканите след 6 февруари.
(Различни източници -- 06/02/04 - 13/02/04)
 
 
Преглед на деловите и икономическите новини от Балканите след 6 февруари:
Международната рейтингова агенция "Фич" повиши дългосрочния рейтинг в чуждестранна и местна валута на Турция от 'B' на 'B+' и затвърди краткосрочния рейтинг на 'B'. Всички рейтинги са със стабилна перспектива. Повишението отразява постигнатия напредък към макроикономическа стабилизация, както и силната двустранна и многостранна финансова подкрепа.
***
Турският министър на енергетиката Хилми Гюлер съобщи на 10 февруари, че Турция ще спре вноса на електроенергия от България поради продължаващия спор относно възлагането на договори по проекти за строителство на язовир и магистрала. Турция вероятно ще започне внос на електроенергия от Туркменистан.
***
Американската агенция за международно развитие (USAID) съобщи за нова тригодишна програма от 42 млн. долара за образователния сектор на Македония. Програмата включва четири проекта, обхващащи образованието на деца от ромски произход, насърчаване на образованието в областта на информационните технологии и професионално обучение на ученици от средните училища.
***
Регистрираната в Швейцария "Гофи Лугано Мелиде" бе единственият участник в повторния търг за македонския порцеланов завод "Порцеланка". Инвеститорът предложи да плати за "Порцеланка" 800 000 евро - почти четири пъти повече от предложената на първия търг цена.
***
Американската администрация постави Босна и Херцеговина в списъка от 63 държави, които могат да се състезават за 1 млрд. долара финансова помощ. Програмата подкрепя развиващи се икономики и икономики в преход с доказани постижения в демократичните реформи и либерализацията на пазара.
***
Австрийското посолство в Босна и Херцеговина обяви, че Австрия вече е най-големият чуждестранен инвеститор в страната. Словения е на второ място.
***
Хърватският циментов завод "Коромачно" обяви нетна печалба от 5,8 млн. евро за 2003 г. след успешна програма за модернизация. Повишената производителност позволи на дружеството да увеличи продажбите си от бетон и цимент съответно с 46 % и 13 %.
***
Средният доход на домакинство в Хърватия е около 758 евро месечно, според изследване на социологическата агенция "Джи Еф Кей". Едва 4 процента от участниците са казали, че успяват да спестяват. Почти една трета от нормалния доход на едно домакинство се похарчва за храна.
***
Германският индустриален гигант "Сименс" съобщи плановете си тази година да увеличи годишните си продажби в Румъния до един милиард евро. Компанията планира отделни инвестиции по няколко проекта в различни икономически сектори, включително енергийната инфраструктура.
***
Българският финансов министър Милен Велчев и председателят на делегацията на Европейската комисия Димитрис Куркулас подписаха шест финансови меморандума по предприсъединителната програма (ИСПА) на ЕС. Документите разпределят средствата за проекти за защита на околната среда.
***
Албанското министерство на образованието съобщи, че през 2004 г. ЕС ще осигури 6 млн. евро по своята Програма за съдействие за възстановяване, развитие и стабилизация. Средствата ще се използват за образователни проекти.
***
Албанското правителство каза, че ще изплати дълга от 14 млн. евро на Унгария чрез износ. Унгария е предложила да внася албански стоки за 1,09 млн. евро годишно в продължение на 10 години.

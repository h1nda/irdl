Посланикът на САЩ призова Косово да се съсредоточи върху законността
					17/01/2011
					 
						ПРИЩИНА, Косово -- Посланикът на САЩ Кристъфър Дел призовава косовските политици да се откажат от безкрайния изборен цикъл и вместо това да се съсредоточат върху върховенството на закона, доброто управление и икономическия растеж. В уводна статия, публикувана в събота (15 януари), Дел пише, че Косово се нуждае от честно и ефективно управление. "При такова правителство няма никакво място за лица, които смятат, че са над закона, или които официално са подозирани в закононарушения," каза Дел. Той добави, че сигурността за съдебните служители остава слаба и че съдилищата продължават да се поддават на политическо вмешателство. 
						Демократическата партия на Косово (ДПК) на настоящия премиер Хашим Тачи, която събра най-много гласове в извънредните избори на 12 декември, приветства коментарите на Дел. Представителят на ДПК Раме Буя каза в неделя, че новото правителство трябва да бъде водено от хора с "чисти ръце", което, подчерта той, е трудна, но не и невъзможна задача. (Кохавижън, Клан Косова, РТК, Експрес, Косова Сот - 16/01/11)

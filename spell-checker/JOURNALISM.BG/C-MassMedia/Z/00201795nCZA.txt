Традициите на Рамазана в Босна и Херцеговина са устойчиви 
					25/08/2011
					Обичаите, свързани с празнуването на Рамазан, са различни в отделните области на Босна и Херцеговина, но вярата в божията воля е еднаква навсякъде.
					От Бедрана Калетович за Southeast European Times от Сараево -- 25/08/11
 
					 
						
Мъже от Братунач споделят ифтара. [Бедрана Калетович/SETimes]
						Юсуф Мехмедович бърза по павираната пътека -- в едната ръка стиска традиционен за Рамазана хляб, а в другата -- ръката на своя внук Ахмен. Отправили са се към джамията, където ще се молят и ще завършат деня с ифтар (вечерното хранене). 
						Мехмедович пости по време на Рамазан за 55-ти път и всяка година, казва той, изживяването е по-ценно от предходната.
						"Когато бях на 7, баща ми ме взе [със себе си] в джамията за молитва. След това ми обясни значението на Рамазана, защо хората постят и каква е целта на това да не ядеш и да не пиеш нищо от изгрев до залез слънце", разказа Мехмедович за SETimes. 
						Този Рамазан е специален за Мехмедович, тъй като неговият внук пости за първа година. Днес бързат към джамията, за да посрещнат края на още един ден от Рамазана заедно с останалите вярващи от Братунач, град в североизточната част на Босна.
						"В тези области е традиция вярващите да се хранят заедно за ифтар в джамиите. Всеки идва преди молитвите, разговаря със съседите си, след което се включва в молитвите и общата трапеза. Първо мъжете ядат на втория етаж на джамията, а когато приключат, се хранят и жените", обясни ефенди Адмир Велич за SETimes. 
						Тази традиция в североизточните райони на Босна и Херцеговина датира от времената, когато много къщи не са имали електричество, а са чакали на свещи топовете на хълма да обявят края на поста. За да споделят и изядат заедно храната, която всеки имал, жителите на селото се събирали в джамията за ифтар. 
						Хората не живеят в глад както преди, а топът е само далечен спомен, но общите ифтари са останали част от традицията на Рамазана. 
						"На ифтар първо се започва с фурми и вода, следвани от традиционни ястия, като характерния за Рамазан хляб е неизменен. Всеки може да яде тези храни и в дома си, но е много по-вкусно, когато се съберем заедно, бедни и богати, семейство и съседи", отбелязва Емина Хусич. 
						След ифтар вярващите не се прибират веднага вкъщи. Изучаващите религия четат подходящи за случая текстове или пеят песни с религиозни мотиви. Всички вярващи могат да се присъединят към тези празнични ритуали, независимо от пола си. 
						Макар честването на Рамазан да носи своята социална значимост, за много вярващи духовните аспекти са по-важни.
						"За мен Рамазан означава да вършиш добрини, живот в съгласие с Аллах и съседите ни, а това най-лесно може да бъде разбрано, след като обединим молитвите си с общ ифтар. Така са правили дедите ми, така правя и аз сега", сподели Вахадин Хайдаревич за SETimes. 
						"Рамазан не е месецът, в който показваме колко сме богати, а време, в което трябва да помислим за онези, които имат по-малко от нас. Нашият най-млад вярващ ни напомня това", казва Велич. 
						Тази помощ, предлагана на болните и бедните, е една от основните задачи на мюсюлманите. Те дават садака (помощ под формата на пари или храна) на онези, които нямат достатъчно. Целта на Рамазан е да донесе радост във всеки дом, беден или богат.

Дел Понте предлага прехвърляне на процеса срещу заподозрените от Вуковар
					10/02/2005
					Главният прокурор на Трибунала на ООН за военни престъпления Карла дел Понте е поискала от съдиите да прехвърлят процеса срещу тримата бивши генерали от югославската армия в местен съд. Хърватия и Сърбия и Черна гора обаче продължават да спорят относно юрисдикцията по делото.
					От Йелена Тусуп за Southeast European Times от Белград – 10/02/05
 
					 
						
Главният прокурор за военни престъпления Карла дел Понте внесе в сряда (9 февруари) в съдебната камара предложение за прехвърляне на делото на "Вуковарската тройка". [AФП]
						Главният прокурор на ООН Карла дел Понте е предложила Медународният наказателен съд за бивша Югославия (МНСБЮ) да прехвърли процеса срещу тримата бивши генерали от югославската армия или в Хърватия, или в Сърбия и Черна гора. 
						"Тя подписа документа снощи и той беше заведен тази сутрин", каза говорителката на Дел Понте, Флорънс Хартман, в сряда (9 февруари), съобщавайки за прокурорското искане. 
						Срещу тримата офицери -- Веселин Сливанчанин, Миле Радич и Миле Мръкшич -- са повдигнати обвинения за престъпления срещу човечеството и нарушаване на законите и обичаите за водене на война, произтичащи от предполагаемата им роля в клането във Вуковар през 1991 г. Над 250 цивилни граждани бяха отвлечени от местна болница, превозени с автобус до близка ферма и избити. 
						Седемнадесет мъже, взели участие в клането, са вече подсъдими в Сърбия. Хърватия обаче също твръди, че има юрисдикция по делото, тъй като престъпленията са извършени на нейна територия. 
						Председателят на Трибунала Теодор Мерон и съдебната камара ще трябва сега да решат къде да бъде проведен процесът и дали изобщо трябва да бъде прехвърлян. Съдиите са отхвърляли досега исканията на Дел Понте за прехвърляне на дела за военни престъпления в местни съдилища. 
						В Загреб министърът на правосъдието Весна Скаре-Озболт заяви, че хърватските власти "ще осигурят всички необходими доводи", за да гарантират гледането на делото в Хърватия. 
						"Решението е в ръцете на съдиите, но съдебната система в Хърватия е готова за прехвърлянето на делото тук", каза Скаре-Озболт за осведомителната агенция ХИНА. Сръбският президент Борис Тадич обаче излезе с изявление, в което призовава процесът да бъде проведен в Сърбия. 
						"Делото трябва да се отнесе към Специалния съд за военни престъпления в Белград, чийто професионализъм и обективност са получили висока оценка от международните институции", каза в изявлението си Тадич. Макар че сръбско-черногорската конституция разрешава екстрадирането на граждани в съда на ООН, тя не позволява екстрадиции в чужди държави, изтъкна Бруно Векарич, говорител на прокуратурата в Белградския съд. 
						Прокурори от Босна и Херцеговина (БиХ), Хърватия и Сърбия и Черна гора са единодушни, че местните съдилища са достатъчно опитни, за да поемат дела от Хага, както и че това би спомогнало за насърчаване на помирението в региона. Те обаче продължават да са на ралични мнения относно юрисдикцията в отделни случаи. 
						Същевременно сръбски и хърватски прокурори по военни престъпления подписаха договор за сътрудничество, който ще им позволи да работят в по-тясно взаимодействие за решаване на дела по военни и организирани престъпления. "С този договор държавните граници ще изчезват, когато се преследват военнопрестъпници, наркотрафиканти и контрабандисти", каза хърватският държавен прокурор Младен Баич. 
						Сръбският прокурор по военни престъпления Владимир Вукчевич каза, че Белград очаква скоро да подпише подобно споразумение с БиХ, а Баич заяви, че неговата страна възнамерява да подпише споразумения с Македония и с Черна гора.

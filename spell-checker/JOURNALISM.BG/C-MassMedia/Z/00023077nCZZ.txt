Бизнес: Нов производствен център на "Рено" в Румъния
					29/06/2007
					Френският автомобилен производител смята да инвестира 100 млн. евро в ново съоръжение. Още от седмицата: Гърция смята да се присъедини към проекта за нов тръбопровод "Южен поток". 
					 
						
Производственият център на "Рено" в Румъния ще произвежда части за износ. [Гети Имиджис]
						Френският автомобилен производител "Рено" съобщи в понеделник (25 юни), че през следващите две години ще инвестира 100 млн. евро в нов производствен център в Румъния. Центърът ще се занимава основно с технологичното усъвършенстване на двигателите и ще произвежда резервни части за износ за Турция, Русия и страни в Централна Европа и Северна Африка. 
						*** 
						Японската агенция за кредитен рейтинг потвърди в сряда (27 юни), че дългосрочният кредитен рейтинг в чужда валута на България е BBB+, а рейтингът в местна валута остава A-, като и двата рейтинга са с положителна перспектива. Агенцията се позова на стабилната финансова политика на България и значителното намаляване на публичния дълг. 
						*** 
						Приватизационен търг за 70 % от "Български морски флот" (БМФ) бе официално открит в понеделник (25 юни). Кандидат-купувачите могат да получат документи за участие до 20 август, а документите, доказващи правото на участие на заинтересованите лица, трябва да се подадат до 10 септември. 
						*** 
						Ръстът на строителната дейност в Хърватия се е увеличил от 0,1 % годишно през март на 2,6 % за годишно през април, според последни данни на Централното статистическо бюро. Продължават да доминират нежилищните сгради, които представляват почти 54 % от всички строежи. 
						*** 
						
Гръцкият премиер Костас Караманлис изрази в понеделник (25 юни) готовността на страната си да се присъедини към проекта за нов тръбопровод "Южен поток", който ще пренася руски природен газ до Европа през Черно море. Караманлис обсъди въпроса с руския президент Владимир Путин по време на форума на Организацията за черноморско икономическо сътрудничество в Истанбул. 
						 *** 
						
Черногорската фондова борса, "Монтенегроберза", стана асоцииран член на Федерацията на европейските фондови борси (FESE). Очаква се тя да стане пълноправен член на FESE след присъединяването на страната към ЕС. 
						*** 
						Според публикуван неотдавна доклад за нефтодобивния сектор в Централна и Източна Европа, изготвен от "Райфайзенбанк", изчисляваните запаси от нефт и газ на румънската компания "Петром" са на стойност поне 7,1 млрд. евро. Документът посочва, че в момента "Петром" има 789 млн. барела запаси от нефт, а доказаните й запаси от природен газ се равняват на 646 млн. барела нефт. 
						*** 
						Реалният нетен ръст на заплатите в Сърбия cе е увеличил през май на 26,3 % годишно от 23,3 % годишно през април, според държавното статистическо бюро. В номинално изражение нетният ръст на заплатите е скочил през май на 30,3 % годишно от 27,5 % годишно през април. 
						*** 
						
Румънското министерство на финансите обяви бюджетен излишък от 0,16 % от БВП за първите пет месеца на годината. Общите бюджетни постъпления през същия период са 15 млрд. евро, а разходите - 14,9 млрд. евро. Финансовото министерство предупреди, че правителството ще има много разходи през следващите месеци, за да субсидира селскостопанския сектор, който бе сериозно засегнат от сушата. 
						
Различни източници – 22/06/07-29/06/07)

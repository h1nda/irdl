Гръцкият премиер обсъжда кипърския въпрос и кризата с Ирак
07/01/2003
 
АТИНА, Гърция -- Министър-председателят Костас Симитис заяви в понеделник (6 януари), че разрешаването на кипърския въпрос не трябва да се отлага. Неуспехът да се постигне скоро компромис може да навреди на цялостната стабилност в Източното Средиземноморие, предупреди Симитис. Гърция, която държи ротационното председателство на ЕС за следващите шест месеца, се обяви за намирането на решения, които са изгодни и за гръцката, и за турската общност на острова.
Симитис настоя също всички останали членове на ЕС да постигнат обща позиция по въпроса с Ирак. Някои от тях изразяват резерви относно евентуална военна операция, докато други, включително Великобритания, открито поддържат свалянето на режима на Садам Хюсеин. (Атинска новинарска агенция, Вима - 06/01/03)

Мирослав Лайчак: БиХ не трябва да изостава от съседите си
					12/01/2009
					Върховният представител на международната общност в Босна и Херцеговина Мирослав Лайчак предупреди, че страната е изправена пред решаваща година. 
					От Антонио Пърленда за Southeast European Times в Сараево – 12/01/09
 
					 
						
Върховният представител в БиХ Мирослав Лайчак. [СВП]
						Политическата среда в Босна и Херцеговина стои на пътя на напредъка, заяви Върховният представител Мирослав Лайчак. В интервю с кореспондента на SETimes Антонио Пърленда, Лайчак обсъди препятствията, пред които ще бъде изправена страната тази година. 
						
						Southeast European Times: Как бихте характеризирали настоящото политическо и икономическо положение в Босна и Херцеговина (БиХ) и възможностите за споразумение по конституционната реформа в близко бъдеще? 
						
						Mирослав Лайчак: Предположенията, че предстоят отново изблици на насилие в БиХ са преувеличени. Факт е, че действаме в недобра политическа среда от средата на 2006 г. Да не се прави нищо се превърна в норма и в средство. Въпреки подписването на Споразумението за стабилизация и асоцииране през юни, приоритет за лидерите на страната стана политическата конфронтация. Реформите останаха на втори план. Недоверието, което се роди в този политически климат се очертава в два диаметрално противоположни доклада за пожара в джамията във Фазлагица Кула. 
						Всичко това се отразява много зле на страната. Черна гора вече кандидаства за статут на кандидат за членство в ЕС. Очаквам и други страни в Западните Балкани да я последват [тази година]. Ясно е, че понастоящем БиХ може да предложи много малко по отношение на аргументите в подкрепа на подобна кандидатура. Следователно предизвикателството следващата година е да се предотврати възможността БиХ да изостане още повече от своите съседи в Западните Балкани и от процеса на интеграция в ЕС. Политиците и парламентаристите трябва да насочат цялата си енергия върху дневния ред на ЕС. Международната общност очаква БиХ да ускори реформите, необходими за интеграция в ЕС през 2009 г. 
						Международната общност и външните министри на ЕС приветстваха съвместното изявление на председателите не партиите СДА, СНСД и ХДЗБиХ от Пруд на 8 ноември. Този процес се движи изцяло от политиците вътре в страната. Една от ключовите точки в изявлението е намерението да се реши въпросът за конституционната реформа по прагматичен начин. Тези предложения сега трябва да бъдат облечени в конкретна форма. Надявам се, че другите партии, които имат депутати в парламента ще се съгласят с факта, че този процес получи пълна подкрепа от ЕС. 
						
СВП няма да премине в Служба на специалния представител на ЕС (СПЕС), докато задачите и условията, поставени от Съвета за прилаганe нa мира не бъдат изпълнени. 
						Многократно съм подчертавал, че БиХ може да започне процеса на интеграция в ЕС с настоящата си конституция, но няма да може да го приключи. Защо? Първо, защото администрацията на БиХ е твърде сложна и скъпа, тя не отговаря на исканията на гражданите на БиХ и няма да издържи на усилията, необходими за интеграция в ЕС. Второ, съществува ясен императив за промяна в съотоветствие с доклада на Венецианската комисия към Съвета на Европа, в който се казва, че Конституцията на БиХ не съответства на Конвенцията за права на човека и на Европейската харта за местно самоуправление. Задължение на БиХ - чрез политическото й ръководство - е да се приемат общите ценности за правата на човека, поставени от Съвета на Европа. Това е изискване за членство в ЕС. 
						
						SETimes: Реалистично ли е да очакваме, че Службата на Върховния представител (СВП) и Силите на ЕС (ЮФОР) ще приключат мандата си през 2009 г.? 
						
						Лайчак: Международната общност със сигурност не желае СВП да остане в БиХ нито ден по-дълго от необходимото. Също толкова сигурно е, че трансформирането на СВП в Служба на Специалния представител на ЕС (СПЕС) няма да стане, преди да бъдат изпълнени задачите и условията, поставени от Съвета за прилагането на мира (СПМ) през февруари. През ноември СПМ отново заяви, че никой не трябва да очаква трансформирането на СВП, без да бъдат изпълнени задачите и условията, поставени през февруари. 
						Следващото заседание на СПМ ще се проведе през март, когато ще бъде оценен напредъкът. Текущата година е важна година за БиХ поради друга причина - тя предлага рядка възможност за истински напредък. През 2010 г. отново ще влезем в година на избори. Опитът показва, че политиците ще се съсредоточат върху разделянето - с цел да запазят позициите си, а не върху истинска работа. Това означава, че ако не успеем да постигнем напредък през 2009 г., ще бъдем изправени пред по-нататъшна стагнация, радикализиране, разделение и изолация. Смятам, че през 2009 г. гражданите на тази страна могат да очакват конкретни мерки за повишаване на жизнения стандарт и ускоряване на напредъка по пътя към Европа. 
						
						SETimes: Босненският член на Председателството на БиХ Харис Силайджич и премиерът на Република Сръбска Милорад Додик се придържат към хардлайнерската си политическа реторика, въпреки критиката от страна на международната общност. Какво може да се направи, за да бъдат убедени да променят тона си? Обмисля ли международната общност някакви нови стратегии в това отношение? 
						
Докладът на шефа по сигурността на ЕС Хавиер Солана и на еврокомисаря по разширяването Оли Рен ще бъде ключов документ за бъдещата ангажираност на ЕС. 
						
						Лайчак: Международната общност е имала приоритети извън Западните Балкани. Приятно ми е да заявя, че това положение се променя. БиХ отново е в центъра на вниманието на международната общност и по-специално на ЕС. На 10 ноември външните министри на ЕС дадоха ясен сигнал, че ЕС е готов да увеличи ангажираността си в БиХ и евентуално да поеме пълна отговорност. Те приеха доклад на [шефа по сигурността на ЕС] Хавиер Солана и на [еврокомисаря по разширяването] Оли Рен, в който се очертава развиващата се политика на ЕС по отношение на БиХ. Този доклад ще бъде ключов документ за бъдещата ангажираност на ЕС в БиХ и е една от гаранциите за решимостта на ЕС да види БиХ като мирна и жизнена държава, поела неотклонно пътя към членство в ЕС. 
						
						SETimes: Как ще се отрази ходът за представяне на наказателен доклад срещу главния заместник-върховен представител Рафи Грегориан върху работните ви взаимоотношения с премиера на РС? Промени ли се отношението ви към Додик? 
						
						Лайчак: Нека първо повторя, че моят заместник Рафи Грегориан се радва на пълната ми подкрепа и на подкрепата на СПМ и на широката международна общественост. Това просто е опит да се попречи на СВП да изпълни мандата си и представлява атака срещу държавните съдебни институции и агенции. Това не е в съответствие с Дейтънското споразумение, според което всички са задължени да сътрудничат изцяло на Върховния представител и неговия екип. Международната общност ясно заявява, че подобни ходове не трябва да бъдат толерирани. 
						Когато се срещнах с премиера Додик в Баня Лука в средата на декември, аз му казах, че смятам, че това е безсмислено упражнение, че той ненужно се противопоставя на международната общност и че ще постигне много повече, ако Международната общност го възприема като партньор, а не като проблем. 
						
						SETimes: Какво трябва да се направи, за да се постигне съществено увеличаване на чуждестранните инвестиции в БиХ? 
						
						Лайчак: БиХ е изправена пред много предизвикателства [тази година]. Реформите трябва да бъдат деблокирани, страната трябва отново да насочи вниманието си към създаване на работни места, укрепване на върховенството на закона и увеличаване на ефективността на администрацията. Над всичко това е призракът на глобалната рецесия. Само промяната на обществото може да има значение за живота на обикновените хора. Съществува една изпитана стратегия, която е подкрепена от 80% от гражданите на БиХ и това е по-бързата интеграция в ЕС.

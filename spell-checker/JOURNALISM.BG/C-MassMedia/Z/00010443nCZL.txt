ПДД разкритикува властите на РС за отказа им да сътрудничат с Трибунала в Хага
12/04/2004
 
САРАЕВО, Босна и Херцеговина (БиХ) -- Семсудин Мехмедович, председател на парламентарната група на Партията на демократичното действие, заяви в петък (9 април), че БиХ не бива повече да търпи последствията от нежеланието на Република Сръбска да сътрудничи с Трибунала в Хага. Мехмедович отбеляза, че от 1995 г насам РС не е дала ход на нито една съдебна процедура, касаеща престъпления срещу несръбското население по време на войната, нито пък е арестувала някой от 25-та обвинени от Трибунала.
Също в петък двама босненски сърби бяха убити, а трети - тежко ранен, когато нападател откри огън по тях в село близо до Сараево. Тримата са вървели по път в Търново, когато автомобил е спрял и някой отвътре е открил огън.
Други новини: Комисията на федерацията БиХ за безследно изчезналите съобщи в събота, че възнамерява да насочи вниманието си към Бръчко тази година, предвид информацията за наличието на масови гробове там. Според официален представител неколкостотин босненци и по-малък брой хървати са изчезнали безследно в района в периода 1992-1993 г. (ФЕНА, АФП - 09/04/04)

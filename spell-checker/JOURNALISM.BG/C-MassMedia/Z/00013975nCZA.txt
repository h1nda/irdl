Гръцкият премиер Караманлис иска да съкрати разходите и да изгради инфраструктура
					22/03/2005
					В телевизионно обръщение към нацията премиерът Костас Караманлис изложи плановете на своето правителство за трансформиране на икономиката. Той поиска от сънародниците си да бъдат търпеливи, докато се осъществяват значителни реформи, насочени към повишаване на конкурентноспособността на страната зад граница. 
					От Василис Василиу за Southeast European Times в Атина – 22/03/05
 
					 
						
"Трябва да произвеждаме, трябва да изнасяме, трябва да станем по-конкурентноспособни," каза премиерът Костас Караманлис . [AФП]
						В телевизионно обръщение по-рано този месец гръцкият премиер Костас Карманлис направи преглед на курса на действие на кабинета през първата година от неговия мандат. Той и кабинетът са водили неравна битка, каза Караманлис, допълвайки, че това е пречело за изпълнението на правителствените цели. 
						Без пряко да обвини предишното правителство на ПАСОК, ръководено от Костас Симитис, чиято фискална политика бе остро критикувана от ЕС, Караманлис каза, че политическите трикове и хитрини нямат място в неговото правителство и че той ще бъде винаги честен пред обществото. 
						Според Караманлис първото нещо, което трябва да се направи през следващите две години, е да се развие националната икономика."Трябва да произвеждаме, трябва да изнасяме, трябва да станем по-конкурентноспособни. Днес ние сме на опашката по конкурентноспособност сред нашите европейски партньори," каза той. 
						Обещавайки решителни действия за промяна в структурата на икономиката през следващите месеци, той поиска от гърците да бъдат търпеливи, докато кабинетът му се опитва да намали публичния дефицит и да съкрати разходите. 
						За да получи средствата, които са необходими за изграждане на инфраструктурата, която би привлекла чужди инвеститори, Националната банка на Гърция, най-голямата финансова институция в страната ще бъде приватизирана, каза Караманлис, допълвайки, че контролните пакети в много други държавни предприятия трябва да бъдат също продадени. Междувременно енергийният пазар ще бъде дерегулиран. 
						Освен това правителството планира с помощта на ЕС да продължи усилията си за продажба на националната авиокомпания Олимпик еърлайнс, която е на ръба на банкрута. Същевременно високодоходното международно летище Атина ще бъде включено в списъка на Атинската фондова борса (АФБ). 
						Сега когато пазарът в сферата на телекомуникациите жъне плодовете на четиригодишната дерегулация, правителството е склонно да концесионира развитието на националната пътна мрежа на части компании. Проектите ще бъдат реализирани без разходи за кабинета срещу преотстъпване на правото за събиране на частни пътни такси. Гърция е важен играч в балканския транспорт, като изпълнява ролята на посредник в търговията между Африка, Азия и Европа. По тази причина всяка инвестиция в транспорта е много вероятно да има незабавна възвръщаемост. 
						Планът на Караманлис предвижда освен това съвместни публично-частни предприятия за изграждане на местни пътища, училища, болници и други обществени сгради. Паралено с опитите да се увеличат приходите, правителството ще се стреми да рационализира разходите за обществeно здравеопазване, образование, местно управление и държавни помощи. 
						Що се отнася до възстановяване на доверието на инвеститорите след фиаското на ASE през 2000 г. Караманлис каза, че не планира повдигане на обвинения срещу политици, за които се твърди, че са замесени. Твърде много време е минало, за да имат тези злоупотреби някакво юридическо значение, каза той.

България откри свое консулство в Ниш, Сърбия 
					22/12/2006
					 
						НИШ, Сърбия -- Сръбският министър на правосъдието Зоран Стойкович и българският му колега Георги Петканов откриха българско консулство в сръбския град Ниш в четвъртък (21 декември). Петканов обясни, че то ще улесни преминаването на гражданите между двете страни, тъй като България, като член на ЕС, ще трябва да въведе визи за сръбските граждани от януари. Петканов подчерта, че те ще бъдат безплатни и каза, че много групи хора ще се ползват от облекчените визови правила, най-вече членове на деловите среди, студенти и туристи. Стойкович каза, че се надява догодина Сърбия да бъде включена в шенгенския "бял списък", което ще доведе до либерализирани визови споразумения със страните, членки на ЕС. (Б92, Фокус, News.bg - 21/12/06)

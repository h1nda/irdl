Най-издирваният от Румъния престъпник може скоро да бъде екстрадиран
					22/11/2010
					Лице със сирийско-румънска националност, което излежава присъда в Сирия, може да лежи и в румънски затвор.
					От Паул Чокою за Southeast European Times от Букурещ – 22/11/10
 
					 
						
Специални полицейски сили отвеждат в главния съд в Букурещ румънско-сирийския бизнесмен Омар Хайсам през 2005 г. [Ройтерс]
						Омар Хайсам, който излежава присъда в сирийски затвор, може да лежи и в Румъния заради подписан по-рано този месец договор за екстрадиция. 
						Споразумението – подписано от румънския министър на правосъдието Каталин Предою и високопоставения сирийски дипломат Уалид Моалем – беше кулминацията на двудневното посещение на сирийския президент Башар Асад в Букурещ. То разрешава осъдените лица, които излежават присъда в едната страна, да бъдат изпратени в другата, за да изтърпят наказанието си там. 
						Споразумението бе сключено след години лобиране от страна на Румъния за връщането на Хайсам. Въпросът беше поставен за първи път в рамките на двустранни разговори през 2008 г., по време на официално посещение на Бъсеску в Дамаск. 
						 Хайсам беше признат за виновен за планирането и отвличането на трима румънски журналисти в Ирак през 2005 г. и през 2007 г. беше осъден задочно на 20 години лишаване от свобода. 
						Той успя да избяга от Румъния една година преди произнасянето на присъдата, след като съдът му разреши да се подложи на медицинско лечение. По-късно той бе осъден и вкаран в затвор в Сирия по неизвестни обвинения. 
						Делото получи голяма известност, тъй като показа очевидни пропуски в румънската съдебна система. Заради скандала подадоха оставка главният прокурор и шефовете на службите за вътрешно и външно разузнаване. 
						 „Договорът опровергава хората в чужбина, които си мислят, че са избягнали затвора. В Румъния има арабски общности, така че споразумението е важно и за нас”, заяви сирийският държавен глава в интервю за румънската телевизия Б1ТВ. 
						Въпреки това той изрази сдържаност по отношение на очакванията за екстрадиране на Хайсам. 
						„В момента той излежава няколкогодишна присъда в Сирия. Той беше осъден преди две години и след края на присъдата му ще възобновим разговорите с румънските власти, тъй като преговорите са по-сложни, когато става въпрос за лица с двойно гражданство”, заяви Асад. 
						Според анализатори споразумението с арабската държава не е случайно. „Договорът може да се превърне в успех за Румъния, тъй като преговорите започнаха по настояване на Букурещ, за да бъде върнат Хайсам. Той също така подобрява имиджа на държавния глава, който водеше по-голямата част от преговорите, в резултат на които бе сключено споразумението”, каза за SETimes Силвиу Серджу, старши политически редактор във всекидневника "Евениментул Зилеи“. 
						„Вярно е, че засега Хайсам ще остане в сирийски затвор, но важното е, че е създадена правната рамка за неговото екстрадиране. Причината за сдържаността на Асад по отношение на договора и незабавното екстрадиране на Хайсам може би е нежеланието му да изглежда прекалено отстъпчив в очите на своите сънародници”, обясни Серджу.

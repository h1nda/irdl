Студ парализира Северна Албания; в Румъния температурите паднаха до -30 С
					05/01/2009
					 
						ТИРАНА, Албания -- В неделя (4 януари) силен студ и обилен снеговалеж парализираха Северна и Североизточна Албания за трети пореден ден. Температурите в региона паднаха до -10 градуса по Целзий, което е рекорд за този зимен сезон. Училищата ще останат затворени през следващите три дни. Министър-председателят Сали Бериша призова министерствата на вътрешните работи, на обществените служби и на отбраната да повишат усилията си за отваряне на всички главни пътища, блокирани от силния снеговалеж, и за оказване на помощ на жителите на няколко изпаднали в изолация села в северната част на страната.
						Междувременно в неделя температурите в Румъния достигнаха рекордно ниски стойности, като в централния град Бузаулуи бяха измерени -30 градуса по Целзий. Изключителен студ обхвана също и централната област Харгита. Общо 36 души са починали поради излагане на студа през последните няколко дни в Букурещ, Бакъу, Алба, Сибиу и Харгита. 
						Други новини от неделя -- Слабо земетресение е причинило смъртта на млада румънка в Гърция. Осемнадесетгодишната жена е починала, а съпругът й е претърпял сериозни наранявания, когато тяхната къща в село Хора на полуостров Пелопонес се е срутила часове след земетресението. Трусът е бил с магнитуд 4,0 по скалата на Рихтер. (Зиаре - 05/01/09; Нюз 24, Топ Ченъл, BalkanWeb, Телеграфи, Алсат, Ора Нюз, Агерпрес - 04/01/09)

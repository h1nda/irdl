Премиерът на Косово Чеку започна двудневно посещение в Албания 
					26/05/2006
					 
						ТИРАНА, Албания -- Премиерът на Косово Агим Чеку започна двудневно официално посещение в Албания в петък (26 май) по покана на своя колега Сали Бериша. Това е първото посещение на Чеку там като ръководител на временното правителство на Косово. Двустранните отношения ще бъдат в центъра на разговорите с Бериша, президента Алфред Мойсиу, председателя на парламента Жозефина Топали и лидери на политически партии. 
						Междувременно руският заместник-външен министър Владимир Титов трябва да пристигне в Белград в петък за срещи с външния министър на Сърбия-Черна гора Вук Драшкович и с представители на сръбския екип за преговорите за Косово. След това Титов ще замине за Косово, за да се срещне с представители на ЮНМИК и с други официални лица. (Косоварипорт, Албейниън нюз - 26/05/06; Танюг, Правда - 25/05/06)

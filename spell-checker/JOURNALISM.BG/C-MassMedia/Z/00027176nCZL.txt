Гръцкият външен министър Бакоянис предупреди за опасностите от балканския национализъм
					24/07/2008
					 
						АТИНА, Гърция -- Външният министър Дора Бакоянис изпрати в сряда (23 юли) ново послание до македонското правителство във връзка с неотдавнашното искане за признаване на македонско малцинство в Гърция. "Балканите нямат нужда от повече националистическо напрежение, а се нуждаят от модерна европейска визия", заяви тя след среща със своя хърватски колега Гордан Яндрокович, който бе на посещение в Атина. Гърция ще продължи своята международна кампания във връзка със спора за името и ще участва конструктивно в преговорите с Македония под егидата на ООН, добави Бакоянис. "Решението зависи на 100 % от позицията на македонското ръководство", отбеляза тя. Бакоянис определи Хърватия като "пример за трезв подход" в нейното придвижване напред към интеграцията в ЕС. (ЕРТ, АНА-МПА, Експрес, Катимерини - 23/07/08)

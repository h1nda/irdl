Българските винопроизводители се насочват към западноевропейските пазари
22/07/2003
Наред с жестоката европейска конкуренция, местните икономически проблеми отправят предизвикателство към едно от най-старите селскостопански производства в България.
От Емил Ценков за Southeast European Times в София - 22/07/03
 
 
По-рано този месец българският министър на земеделието Мехмед Дикме обяви "повишена тревога" относно състоянието на българското винопроизводство, като предупреди, че 5,000 хектара с нови лозя ще бъдат необходими тази година за неговото спасяване. Само около 1 % от лозята в страната са млади, докато 72 % са повече от 20-годишни. За да реши проблемът, правителството е приело национална стратегия за развитие на лозарството и винопроизводството.
Според Дикме България ще настоява за квота от 140,000 хектара лозя, към която да се прибавят и 30,000 хектара с нови насаждения. Ще се създаде специален фонд за популяризиране на българските вина в чужбина, тъй като износът през последните 13 години се измести от бившия Съветски Съюз към силно конкурентните пазари на ЕС.
Виното е до голяма степен символ на балканската "радост от живота", особено в България, където винопроизводството има стародавна традиция. В своя шедьовър " Под игото" писателят Иван Вазов описва традиционна семейна вечеря в градината ,по време на която дори малките деца биват насърчавани да отпият от "божествения елексир". Днес хиляди български селяни продължават да отглеждат собствени лозя, да се гордеят от своето производство и дори да участват в регионални и национални винарски конкурси за определяне на най-доброто качество.
Българските вина са добре известни на Запад, където големите търговски вериги предлагат изгодни съотношения между цена и качество. Червените вина са особено ценени от познавачите, които предпочитат "каберне совиньон" и "мерло" от Тракия в Южна България. Някои местни сортове вина стават също така много популярни в Европа. България възнамерява да поиска от Брюксел да получи монопол върху производството на известните червени вина от сорт "гъмза", които се произвеждат в централните и северни части на страната; "мавруд" от района на Асеновград близо до Родопите, както и "мелнишко вино" от югозападна България.
Освен от активна промоция обаче, браншът се нуждае и от солидно финансиране и модернизация. Неотдавна група западни журналисти бе слисана от остарелите съоръжения в някои местни винарни. Друг проблем е липсата на надежден контрол върху качеството на гроздовите сортове, които се подбират от винопроизводителите.
Сред нововъзникващите частни компании в този сектор има и сериозни играчи като "Домейн Бояр", която изнася вина за Обединеното кралство и други западни държави. Някои нови винарни, включително Брестовица в южната част на страната, получават награди и се опитват да достигнат до чуждестранни клиенти. Чуждестранните инвестиции, като италианските капиталовложения във винарната " Дамяница", са също така добре дошли.

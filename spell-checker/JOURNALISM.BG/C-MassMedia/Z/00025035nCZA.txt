ООН: Все още може да се предотврати криза, предизвикана от промяната в климата
					04/01/2008
					Необходими са спешни действия за спиране на емисиите на парникови газове, за да се избегнат катастрофалните рискове за бъдещите поколения, предупреждава ПРООН в нов доклад. 
					(ФТ, Блумбърг, Сайънс Дейли - 17/12/07; Ройтерс - 16/12/07; Би Би Си, ООН - 15/12/07; Интърнешънъл Хералд Трибюн - 28/11/07; ПРООН, AП, Гардиън, Блумбърг - 27/11/07)
 
					 
						
"Съществува само един свят", заяви председателят на Европейската комисия Жозе Мануел Барозу. "Заедно, развитите и развиващите се страни, могат да постигнат успех." 
						Развитите страни трябва да предприемат навременни действия, за да спрат емисиите, свързани с глобалното затопляне и за да избегнат екологичната катастрофа, която може да засегне цялата планета, съобщава ПРООН в своя Доклад за човешкото развитие (ДЧР) 2007/2008, публикуван на 27 ноември. 
						 "Промените в климата заплашват с двойна катастрофа, с ранни проблеми в човешкото развитие за бедните в света, следвани от дългосрочни опасности за цялото човечество", отбелязва Генералният секретар на ООН Бан Ки Мун в доклада от 400 страници. 
						Макар че най-бедните страни имат най-малък принос за проблема, техните граждани ще бъдат най-силно засегнати, тъй като те имат най-малко ресурси, за да се справят с него, твърдят авторите на проучването, "Борба с промяната в климата: човешка солидарност в един разделен свят". Но накрая дори най-богатите страни няма да бъдат пощадени от последиците от глобалното затопляне. 
						 "Сегашният ни път предлага еднопосочен маршрут към екологична катастрофа", се казва в доклада, като същевременно се отбелязва, че съществуват неясноти, свързани със скоростта на глобалното затопляне. 
						Развитите страни според ДЧР трябва да осигуряват по 58 милиарда евро годишно до 2015 г. за програми, целящи да увеличат капацитета на развитите страни за справяне с рисковете, свързани с климата. 
						Докладът също призовава богатите страни, които носят най-голяма отговорност за натрупване на въглероден диоксид и други задържащи топлина газове в атмосферата, да не увеличават емисиите след 2015 г., а да ги намалят с 30 % до 2020 г. и поне с 80% до 2050 г., в сравнение с равнищата от 1990 г. 
						Ако светът не успее да предприеме адекватните действия през следващото десетилетие, температурното увеличение от два грудуса по Целзий "може да спре и после да върне назад човешкото развитие" в най-бедните страни, където 2,6 милиарда души живеят с 1,35 евро на ден или по-малко, предупреждава докладът на ПРООН. 
						На основата на публикуваните неотдавна проучвания на Междуправителствената комисия за промяната в климата (МКПК) ДЧР определи дневния ред на Конференцията за промяната в климата, която започна в Бали на 3 декември. В конференцията участваха представители на около 190 страни, както и наблюдатели от НПО, междуправителствени организации и медиите. 
						След неколкодневни разговори бе постигнато споразумение на 15 декември, след като делегатите приеха заключенията на МКПК, че настъпва промяна в климата и че тя е предизвикана от увеличаващите се емисии на парникови газове, което е резултат от човешката дейност. 
						Документът, който бе изготвен на конференцията бе наречен "Пътна карта на Бали". Той призовава към преговори по четири ключови области - смекчаване, адаптация, технологии и финансиране - и поставя края на 2009 г. като срок, когато трябва да се постигне ново споразумение за намаляване на емисиите. 
						Високопоставени представители на международната общност приветстваха документа
						"Съществува само един свят," заяви председателят на Европейската комисия Жозе Мануел Барозу. "Заедно, развитите и развиващите се страни могат да постигнат успех."

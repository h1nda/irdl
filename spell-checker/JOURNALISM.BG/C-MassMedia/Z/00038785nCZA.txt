ВКБООН: броят на насилствено изселените – рекорден за последните 15 години
					20/06/2011
					Сред страните в Югоизточна Европа, Сърбия е с най-голям брой бежанци, вътрешно изселени хора и лица без държава, сочи нов доклад на ООН.
					(ВКБООН, Ройтерс, Гардиън – 20/06/11; АП, Би Би Си – 19/06/11; агенция Фокус, Синхуа – 17/06/11)
 
					 
						
Босненските бежанци в Михатовици все още живеят в примитивни приюти, чакайки да се завърнат по домовете си отпреди войната.[Reuters]
						Броят на хората, принудени да избягат от домовете си, е нараснал до 15-годишен максимум към края на 2010 г., съобщи в понеделник (20 юни) Върховният комисариат за бежанците на ООН (ВКБООН). 
						През миналата година в световен мащаб принудително са изселени 43,7 млн.души в сравнение с 43,3 млн. през 2009 г., посочи комисариатът в доклада си за световните тенденции за 2010 година. Документът не отразява промените, настъпили вследствие на събитията в Северна Африка през първите месеци на тази година. От общия брой на принудително изселените, 27,5 млн. са преместени на друго място в границите на собствената си страна, 15,4 млн. са бежанци, а 837 500 търсят убежище. 
						Друг важен извод от доклада е, че 80% от бежанците в световен мащаб са приютени от развиващи се държави, като най-голям е броят им в Пакистан, Иран и Сирия. В трите държави общо се намират над една четвърт от всички бежанци, според ООН. 
						"Страховете от евентуален наплив на бежанци в индустриализираните държави са прекомерни или пък погрешно смесвани с проблеми, свързани с миграцията", отбеляза върховният комисар на ООН за бежанците Антонио Гутерес. "Междувременно, по-бедните държави са оставени да поемат този товар".
						В Европа, където през последните месеци се наблюдава наплив от хиляди мигранти, търсещи спасение от безредиците в Северна Африка, броят на бежанците е намалял с 2,5% на годишна база до 1,6 млн. души към края на 2010 година. 
						Близо 3 млн. души са били принудени да избягат от домовете си по време на конфликтите на Балканите през 1990-те години. Три четвърти от тях са се завърнали или са "намерили други трайни решения", според частта за Хърватия от доклада на ВКБООН.
						Сърбия е с най-голям брой бежанци, вътрешно изселени хора и лица без държава не само сред бившите югославски републики, но и в цяла Югоизточна Европа. Броят им там е 313 000. Следва Босна и Херцеговина (БиХ) с близо 179 500 такива лица. Гърция е на трето място с около 57 300 души, като 97% от тях са потърсили убежище. 
						От над 73 600-те бежанци, живеещи в Сърбия, над 21 000 са босненци, а близо 52 500 са хървати, показва статистиката на ВКБООН. 
						Сърбия е и лидер сред страните, които са източници на бежанци в региона. Към края на 2010 г. те наброяват близо 183 000 души. Втора по този показател е Турция с около 146 800. Следват Хърватия и БиХ съответно с около 65 860 и 62 910 души.
						Повече от 15 години след конфликтите в БиХ и Хърватия се появиха информации, че ЕС е стартирал инициатива за преодоляване на бежанския проблем в тази част на Балканите. 
						В изказване по време на посещение в южния сръбски град Прокупле миналата седмица, ръководителят на Делегацията на ЕС в Белград Винсент Дегерт заяви, че е в процес на създаване съвместен регионален орган, чиято цел ще бъде да разреши проблема. От него ще се очаква в рамките на следващите няколко месеца да изготви програма, съсредоточена главно върху имотните права и пенсиите на бежанците. 
						"Поканихме БиХ, Черна Гора, Сърбия и Хърватия да се присъединят към сътрудничеството, така че да облекчим проблемите на бежанците, които не искат да се върнат", заяви Дегерт, цитиран от медиите в четвъртък.

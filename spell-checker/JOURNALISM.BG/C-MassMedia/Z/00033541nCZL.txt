МВФ и Сърбия постигнаха договореност
					24/02/2010
					 
						БЕЛГРАД, Сърбия -- МВФ и сръбското правителство успешно завършиха третия преглед на споразумението за 2,9 милиарда евро, каза на пресконференция във вторник (23 февруари) ръководителят на мисията на МВФ Алберт Йегер. Той каза, че са били изпълнени важни количествени цели по програмата и че управителният съвет на МВФ по всяка вероятност ще одобри изплащането на следващия транш от 350 милиона евро в края на март. Той каза също, че Фондът е повишил своята прогноза за ръста на БВП на Сърбия за 2010 г. на 2 % от първоначално предвижданите 1,5 %. МВФ очаква след това ръстът да се ускори до 3 % през 2011 г., но предупреди, че по-раншните темпове на икономическо развитие от 5 до 6 % на година няма да бъдат постигнати скоро. Затова мисията призова Сърбия да намали държавните разходи, да увеличи производството на експортно ориентирани стоки и да стабилизира националната валута. (РТС, Танюг, Бета, Б92, АП, Ройтерс - 23/02/10)

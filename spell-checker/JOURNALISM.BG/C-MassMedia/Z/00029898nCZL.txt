Бивши кипърски турски лидери са разследвани за връзки с "Ергенекон"
					10/04/2009
					 
						НИКОЗИЯ, Кипър -- Премиерът на самопровъзгласилата се Севернокипърска турска република (СКТР) Ферди Сойер внесе искане в главната прокуратура на страната с настояване да се разследва предполагаемата връзка между кипърски турски политици и нашумялото дело срещу "Ергенекон" в Турция, предадоха медиите в четвъртък (9 април). Сойер настоя прокуратурата да провери дали лидерът на дясната опозиционна Партия на националното единство (ПНЕ) Дервиш Ероглу и бившия кипърски турски лидер Рауф Денкташ са били свързани със сенчестата секуларистка група, която според обвиненията се е опитвала да събори правителството в Турция. Денкташ твърди, че не взема обвинението насериозно, и предположи, че политическите му врагове се опитват да печелят точки преди парламентарните избори на 19 април в СКТР. Ероглу осъди хода на Сойер като „грозна политическа игра” и настоя, че ПНЕ не е участвала в никаква незаконна дейност. Последните социологически проучвания сочат, че ПНЕ води пред управляващата Републиканска турска партия. (Анадолска информационна агенция, Хюриет, Заман, Фамагуста Газет, Сайпръс Мейл - 09/04/09)

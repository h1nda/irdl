Лидерите на ПСЮИЕ обещаха да развиват регионалното сътрудничество
					22/05/2008
					Единадесетте страни, членки на Процеса за сътрудничество в Югоизточна Европа, приеха в сряда декларация, с която обещават да развиват по-нататък регионалното сътрудничество и да обединят силите си по пътя към евро-атлантическата интеграция. Те признаха и различията си относно независимостта на Косово. 
					(AП, ДПА, Balkan Insight, София Ехо, СНА, БТА, Дневник, АНА-МПА, Бета, Б92, МИА, Макфакс, Търкиш Прес, Българско правителство - 21/05/08)
 
					 
						
Българският премиер Сергей Станишев (в средата) и външните министри и държавни глави на страните от Процеса за сътрудничество в Югоизточна Европа (ПСЮИЕ) участваха в срещата на върха. [Гети Имиджис]
						Лидерите на страните от Процеса за сътрудничество в Югоизточна Европа (ПСЮИЕ) подписаха в сряда (21 май) обща заключителна декларация в края на срещата си в българския черноморски град Поморие, обещавайки по-нататъшно развитие на регионалното сътрудничество. 
						Те потвърдиха също така ангажимента на 11-те страни да работят заедно по пътя към регионалната евро-атлантическа интеграция. 
						„За мен е изключително важно, че успяхме да постигнем съвместен текст ... и да отправим ясно послание за политическата воля на всички страни от региона да развиват процеса на сътрудничество,” каза българският премиер и председател на срещата в сряда Сергей Станишев. 
						На срещата на върха, която отбеляза края на едногодишния мандат на България начело на организацията, присъстваха още президентите на Македония, Бранко Цървенковски, на Сърбия, Борис Тадич и на Молдова, Владимир Воронин – чиято страна ще бъде председател на организацията през следващите 12 месеца. Гърция и Черна гора бяха представлявани от своите премиери Костас Караманлис и Мило Джуканович. Другите членове на организацията, създадена по инициатива на България през 1996 г., са Албания, Босна и Херцеговина, Хърватия, Румъния и Турция. 
						Поемайки председателството на ПСЮИЕ, молдовският президент заяви, че интеграцията в ЕС е висш приоритет за страната му. 
						„ПСЮИЕ е ефективен инструмент за популяризиране в нашите страни на единна политика за преодоляване на регионалните предизвикателства и проблеми,” е заявил Воронин, цитиран от българския всекидневник, издаван на английски език, „София Ехо”. 
						Официалният дневен ред включваше приемането на доклада на българското председателство на ПСЮИЕ и на работната програма за 2008-2009 г. на Регионалният съвет за сътрудничество (РСС), чийто генерален секретар Хидо Бишчевич също присъства на срещата. 
						При откриването на срещата на върха Станишев призова страните от региона да направят така, че различните им гледища относно независимостта на Косово да не попречат на региона да постигне своите общи цели за бъдещето. 
						Във вторник имаше среща на външните министри на страните членки. Сръбският министър Вук Йеремич блокира приемането на декларация на министрите, в която Косово се споменава „в контекст, който би могъл да внушава, че то е независима страна от региона”. 
						Сръбската делегация по–късно разкритикува българското председателство, че е дало думата на косовския външен министър Скендер Хисени, настоявайки, че единствено ЮНМИК може да говори от името на бившата сръбска провинция. Тадич и Йеремич напуснаха демонстративно срещата, след като политическият директор на ЮНМИК Йолион Негеле позволи на Хисени да се изкаже на форума. 
						Според съобщения Йеремич е изпратил писмо до генералния секретар на ООН Бан Ки Мун с настояване представителят на ЮНМИК да бъде санкциониран за нарушаване на указанията на организацията. 
						„Изричното указание на ООН е, че представителите на ЮНМИК не са упълномощени да дават правото за изказване на представители на временните институции в Прищина,” каза Йеремич пред белградското радио Б92. „Негеле наруши това пряко указание. Ние внесохме официална протестна нота и очакваме срещу него да бъдат предприети дисциплинарни действия за това.”

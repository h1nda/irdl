Македонското правителство се бори срещу "строителната мафия"
					28/12/2006
					Правителството предприе агресивни мерки срещу незаконните строителни обекти в Македония
					От Зоран Николовски за Southeast European Times в Скопие – 28/12/06
 
					 
						
Стотици сгради изникват всяка година в Македония без предварително разрешение или в нарушение на правилата. [Архив]
						През последното десетилетие терминът "строителна мафия" стана синоним на организираната престъпност в Македония. Предприемачите строят без законно разрешение или нарушават границите на строежа, определени от съответните власти. Строителните инспектори си затварят очите, а сградите стават законни по неведоми канали. Печалбите от легализирането на незаконните строежи са огромни. 
						Неотдавна възникна подобен скандал. Оказа се, че в градския парк в Скопие, сграда върху защитена площ от около 1500 кв. м няма предварително разрешение за строеж. Сградата не само превишава позволените размери, но предназначението й се променя няколко пъти от започването на строежа. Била е определена за многоетажен гараж, за спорт, за офиси, за хотел и най-накрая за жилищна сграда. 
						През септември 2006 г. след първоначално проучване на случая от страна на правителството, министърът на транспорта и комуникациите Миле Яневски, заедно с премиера и останалите членове на кабинета, заяви на пресконференция, че е получил няколко заплахи за живота си. 
						Поликсена Николовска, мениджър на Службата за кадастър на Скопие и Борче Рисовски, собственик на компанията "МЗ Риком Интърнешънъл" получиха присъди от по една година затвор във връзка с аферата. 
						Впоследствие Яневски поиска доклади от всички общини. Докладите разкриха съществуването на 179 незаконни сгради, както и много други, които се намират на различен строителен етап. Опитите да се съборят тези сгради постоянно срещат проблеми. При един неотдавнашен опит във Водно, извън Скопие, тълпа собственици на сградите блокираха пътя на съоръженията за събарянето им. 
						Тези дни македонското правителство започва всяко заседание с обсъждане на това как да се пребори с проблема. Създадена е специална координационна агенция, която да следи и анализира всеки строителен проект, като цялата процедура ще бъде обстойно обсъждана от кабинета.

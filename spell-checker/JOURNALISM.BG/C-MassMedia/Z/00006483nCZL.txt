Премиерите на Албания и Македония се срещнаха на международен форум в Атина
03/04/2003
 
АТИНА, Гърция -- Албанският премиер Фатос Нано и неговият македонски колега Бранко Цървенковски се срещнаха в сряда (2 април) в рамките на международния форум за управленски кадри в Атина. Разговорите се фокусираха върху насърчаване на двустранното сътрудничество и откриването на нов ГКПП близо до Дебър. Цървенковски и Нано се споразумяха да се срещнат отново в началото на май.
Нано се срещна и с гръцкия премиер Костас Симитис. Те изразиха съгласие, че през последните години двустранните връзки са се подобрили значително, особено в областта на икономическото развитие, социалните и инфраструктурните проекти. Двамата премиери обсъдиха и бъдещи проекти, насочени към борбата с организираната престъпност и незаконната търговия. (Албански дневни новини, Шекули, Коха Йоне - 03/04/03; МИА, АТА - 02/04/03)

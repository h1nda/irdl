Арестуването на двама генерали от резерва изостри напрежението в Турция
					07/07/2008
					Докато срещу управляващата в Турция Партия на справедливостта и развитието (ПСР) се води дело в Конституционния съд за нейното закриване, арестуването на двама бивши генерали и други критици на ПСР за предполагаема подготовка на преврат задълбочи разцеплението в турската политика.
					От Айхан Шимшек за Southeast European Times -- 07/07/08
 
					 
						
Охранители патрулират пред строго охранявания затвор в анкарското предградие Синджан. [АФП]
						В неделя полицията в Турция арестува двама генерали от резерва като част от разследването срещу "терористичната групировка "Ергенекон", която властите подозират в планирането на атентати и граждански размирици с цел да бъде предизвикан военен преврат.
						През последната фаза от 13-месечното разследване в началото на миналата седмица полицията задържа Шенер Еруйгур, председател на Асоциация “Ататюркска мисъл” (АДД), и Хуршит Толон, а също и известни журналисти, писатели, учени и един бизнесмен, преди да ги арестува официално през уикенда. Еруйгур и Толон са първите арестувани високопоставени генерали в турската история.
						Четиридесет и осем други заподозрени са задържани от месеци и все още очакват да им бъдат предявени обвинения.
						Последните арести задълбочиха вече съществуващото разделение в страната, като светски ориентираната и националистическата опозиция отправиха критики към Партията на справедливостта и развитието (ПСР), че е започнала "процес на политически отмъщения".
						Първоначално Еруйгур и Толон бяха задържани на 1 юли, в същия ден, в който ПСР представи защитата си пред Конституционния съд. ПСР се бори срещу обвинения, че се опитва тайно да наложи ислямистко управление в светската държава. Еруйгур и Толон бяха водещи фигури по време на антиправителствените митинги през 2007 г.
						Провеждането на разследването срещу "Ергенекон", при което някои заподозрени бяха задържани без наличие на достатъчно доказателства, както и продължителния им престой в затвора преди процеса, бяха широко критикувани от светските и националистическите медии. Критиците определят тази вълна от арести като опит за сплашване на опозицията.
						Прокуратурата все още не е направила официално изявление; проправителствените вестници обаче продължават да публикуват извадки от хилядите страници предоставени им материали. Според тези сведения "Ергенекон" е планирала да провокира на 7 юли граждански размирици в 40 провинции. Смята се, че вторият етап от плана е предвиждал няколко атентата. Еруйгур и Толон отрекоха тези обвинения чрез своите адвокати.
						До момента турският генерален щаб се въздържа от намеса в съдебния процес, но командващият на сухопътните войски генерал Илкер Башбуг, който ще поеме военното командване през август, призова за спокойствие.
						“Всички трябва да вложим повече здрав разум, повече внимание и отговорност,” каза той.
						Бригадният генерал от резерва Неджат Еслен определи разследването срещу "Ергенекон" като доказателство за “сериозното и неизбежно противопоставяне на силите в Турция ... До момента ислямистите водят в битката... От друга страна, националисти[те] реагират остро и без подготовка," пише той във всекидневника “Радикал”.
						Отхвърляйки възможността за смяна на властта чрез военна намеса, Еслен нарече превратите “отживелица от епохата на Студената война”.

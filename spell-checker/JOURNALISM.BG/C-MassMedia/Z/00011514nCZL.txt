Албанското правителство прие пакет с проектозакони за борба с мафията
18/07/2004
 
ТИРАНА, Албания -- Албанското правителство обяви в петък (16 юли), че е приело пакет с проектозакони за борба с мафията, както и поправки в наказателния кодекс на страната. Приетите мерки предвиждат замразяване на имуществото на организираната престъпност и забраняват на обвинени в корупция служители да заемат държавни длъжности в продължение на определен период.
Също в петък асоциация, представляваща жертвите на политическите преследвания, призова президента Алфред Мойсиу да не одобрява закона за компенсациите, приет неотдавна от парламента. Оспорваният закон бе гласуван от депутатите на Социалистическата партия, след като представителите на опозицията бойкотираха заседанието на парламента. (Албейниън Дейли Нюз - 17/07/04)

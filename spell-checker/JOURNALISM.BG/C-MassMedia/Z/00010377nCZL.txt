Според турския външен министър членството няма да обремени ЕС
05/04/2004
 
АНКАРА, Турция -- Външният министър Абдулах Гюл заяви в своя реч от понеделник (5 април), че пълноправното членство на Турция в ЕС няма да представлява бреме за ЕС. В изказване пред симпозиум, организиран от Маастрихтската академия за управление на науките и университета Коч, Гюл обсъди реформите, които се осъществяват в момента за покриване на политическите критерии от Копенхаген за членство в ЕС. Според него прилагането на реформите ще продължи независимо от съдбата на кандидатурата на страната за членство в Съюза, защото то е от полза за турския народ.
Кандидатурата ще бъде във фокуса на двудневно съвещание на Председателския комитет на Парламентарната асамблея на Съвета на Европа. Органът ще заседава в Истанбул във вторник. Междувременно Измир ще бъде домакин на 52-та съвместна парламентарна комисия Турция-ЕС. (Анадолска агенция, ТРТ 2 - 05/04/04; Анадолска агенция, НТВ - 04/04/04)

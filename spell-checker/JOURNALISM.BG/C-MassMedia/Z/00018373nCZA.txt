Македонското правителство се стреми да осигури по-добър достъп до правосъдие чрез арбитраж
					27/04/2006
					Като алтернатива на съдебния процес арбитражът има потенциал да снеме част от бремето на съдебната власт и да допринесе за по-голяма ефективност. Нов законопроект, изготвен от македонското правителство, се стреми да популяризира този метод за решаване на спорове.
					От Марина Стояновска за Southeast European Times от Скопие – 27/04/06
 
					 
						
“Имаме голямото желание да популяризираме този ефективен начин за решаване на делови спорове в Македония," заяви старши програмният управител на МФК Антоан Курсел-Лабрус. [Архив]
						Нов законопроект на македонското правителство насърчава арбитража като извънсъдебна процедура за решаване на спорове. Законът, който е част от цялостен пакет от съдебни реформи, целящ изпълнение на критериите на ЕС, ще се прилага при граждански, търговски, трудовоправни и потребителски спорове, макар че няма да може да се прилага при колективни трудови отношения, криминални и административни проблеми. 
						Като алтернатива на съдебния процес арбитражът има потенциал да снеме част от бремето на съдебната власт и да допринесе за по-голяма ефективност. Опитът на други страни, където се използва арбитражът, показва, че малките и средни предприятия най-често са първите, които избират този подход. 
						При арбитража двете страни по даден спор се договарят да приемат помощта на трето лице за постигане на приемливо решение. Цялата процедура и разходите по нея се поделят между двете страни по взаимно споразумение. Размерът на таксата се определя по предварително установена тарифа. 
						Арбитърът често е адвокат, но може да бъде и представител на друга професия. При всички случаи лицето, което поема тази роля, трябва да има сертификат от Арбитражната камара. 
						Този месец министерството на правосъдието подписа меморандум за разбирателство с Международната финансова корпорация (МФК) -- част от Групата на Световната банка -- за разработване на ефективна арбитражна система през следващите три години. 
						"Ние имаме голямото желание да популяризираме този ефективен начин за решаване на делови спорове в Македония. Това е важна част от стратегията в подкрепа на жизнеспособрен частен сектор и за подобряване на цялостния делови климат в страната както чрез нашите инвестиции, така и чрез техническа помощ," заяви Антоан Курсел-Лабрус от МФК. 
						Инициативата е част от проекта за алтернативно решаване на спорове на МФК, започнал през 2004 г. с финансиране от Холандия. Оттогава започна да се оформя правната рамка за арбитража, осигурени бяха програми за обучение на 50 бъдещи арбитри, проведени бяха две кръгли маси и една конференция по алтернативно решаване на спорове за популяризиране на използването на арбитража.

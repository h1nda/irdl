Босненските сръбски националисти заплашват с отделяне
					15/02/2008
					Полицейските сили в Република Сръбска бяха поставени в петък в режим на повишена готовност след заплахите на босненска сръбска националистическа група, която заяви, че ще се бори за обявяването на независимост на автономната област, ако Косово се отдели от Сърбия.
					(АФП - 15/02/08; Ройтерс, АФП, ДПА, АП, Balkan Insight, Фена 14/02/08; АФП - 13/02/08; Ройтерс - 12/02/08)
 
					 
						
"В случай че Косово едностранно обяви независимост, други също може да достигнат до тази идея," каза премиерът на Република Сръбска Милорад Додик . [Гети Имиджис]
						Босненска сръбска националистическа група предупреди в четвъртък (14 февруари), че ще се бори Република Сръбска (РС) да обяви независимост от Босна и Херцеговина (БиХ), ако Косово се отдели от Сърбия. 
						"Ако Косово обяви независимост, ще поискаме независимост и за Република Сръбска," каза на пресконференция в Баня Лука председателят на Сръбското движение на неправителствените организации (СПОНА) Бранислав Дукич. 
						В случай че някоя от бившите югославски републики признае едностранната декларация, която депутатите в Прищина се очаква да приемат в неделя, властите в РС трябва да вземат мерки, за да възстановят всички правомощия, които през последните години бяха прехвърлени от автономната област на държавно равнище. 
						Цитирайки дипломатически източници, македонският всекидневник "Утрински Весник" съобщи в петък, че Скопие ще признае независимостта на Косово до три седмици от нейното прогласяване. Хърватия посочи тази седмица, че тя ще следва политиката на ЕС по този въпрос, но няма да бъде измежду първите, които ще обявят, че признават новосъздадената държава. 
						Словения, която в момента заема ротационното председателство на ЕС, е измежду многото държави в 27-членния съюз, които показаха своята готовност да признаят независимо Косово и без одобрението на ООН. 
						Ако ЕС предприеме този ход "в разрез с международното право", парламентът на РС трябва да обяви независимостта на автономната област без референдум, каза лидерът на СПОНА, която е съставена от няколко групи на босненски сърби, ветерани от войната. 
						"Ако незаконният парламент на Косово може да обяви независимост, няма причина законният парламент на Република Сръбска да няма това право," цитира "Ройтерс" думите на Дукич. 
						Друга националистическа група, "Изборът е ваш", също изглежда планира да окаже натиск върху депутатите в РС да последват примера на Косово. Освен това тя обещава да организира мирни протести, ако провинцията се отдели от Сърбия. 
						Премиерът на РС Милорад Додик, който в миналото бе критикуван за подобни изявления за отделяне, каза в четвъртък, че автономната област трябва да премери "много внимателно" своята реакция по отношение на декларацията за независимост на Косово. 
						"В случай че Косово едностранно обяви независимост, други също може да достигнат до тази идея," добави той. 
						Най-важното е да се запази мирът и сигурността в РС, каза Додик. Той подчерта също, че неговото правителство ще блокира всички опити БиХ да признае Косово като суверенна държава. 
						Най-високопоставеният международен пратеник в БиХ, върховният представител Мирослав Лайчак, подчерта неколкократно, че Дейтънското мирно споразумение, с което приключи конфликтът от 1992 – 1995 г., гарантира териториалната цялост на БиХ и не предвижда промени в границите. 
						"Република Сръбска няма право да се отделя от Босна, в същото време никой не може едностранно да премахне Република Сръбска," каза Лайчак неотдавна. 
						Преди очакваното обявяване на независимост на Косово полицейските сили в РС тази седмица започнаха подготовка, за да се справят с евентуално ескалиране на напрежението в областта. 
						"Полицията е поставена в режим на повишена готовност и разполага с достатъчен брой служители, за да реагира на евентуални размирици и насилие," цитира АФП изявление от петък на началника на управлението на криминалната полиция към министерството на вътрешните работи на РС Гойко Васич. "Не очакваме сериозни размирици, но ако има протести, полицията ще осигури необходимата охрана."

Македония свали имунитета на двама депутати, етнически албанци 
					29/09/2008
					 
						СКОПИЕ, Македония – Двама депутати, етнически албанци, загубиха имунитета си срещу съдебно преследване в неделя (28 септември) заради съмнения, че са извършили военни престъпления по време на конфликта в Македония през 2001 г. Прокурорите обявиха, че възнамеряват да обвинят Хисен Джемаили и Хайрулу Мисини, и двамата членове на Демократичния съюз за интеграция. Властите имат подозрения, че Джемаили е бил един от 23-мата виновници, заловили и измъчвали четирима строителни работници през 2001 г. За Мисини се твърди, че е участвал в саботажна операция по спирането на водоснабдяването в Куманово. (MИA, AП, Фонет - 28/09/08)

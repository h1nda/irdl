Наука и технологии: Прищина получи високотехнологична съдебна лаборатория
					12/05/2008
					В Прищина бе открита финансирана от САЩ съдебна лаборатория. Още новини: черногорското крайбрежие е изправено пред сериозно замърсяване; пазарът на високи технологии в Румъния се очаква да достигне 7 млрд. евро тази година.
					 
						
Лабораторията ще извършва анализ на наркотични вещества и ще изследва ДНК. [Гети Имиджис]
						Високотехнологична съдебна лаборатория бе открита в сряда (7 май) в Прищина. Обучението на персонала и оборудването са финансирани от американското правителство и са на стойност 6,5 млн. евро. Лабораторията, която е най-модерната в региона, ще извършва анализ на наркотични вещества, балистични изследвания, анализ на отпечатъци и документи и ДНК и кръвни тестове.
						 *** 
						Замърсяването на морето, причинено от изпускането на баластни води от чужди кораби, липсата на изследвания, неспазването на морските териториални граници и прекомерната урбанизация са най-големите проблеми, пред които е изправено черногорското крайбрежие, предупреждават експерти. Според вестник “Виести” тези проблеми може да доведат до изчезването на животински и растителни видове в региона.
						*** 
						Пазарът на високотехнологични продукти в Румъния се очаква да достигне 7 млрд. евро тази година, което е значителен ръст в сравнение с 2 млрд. евро за 2007 г., съобщи в сряда (7 май) министърът на съобщенията и информационните технологии Кароли Борбели при откриването на най-голямото изложение на информационни технологии и комуникации в страната. То се провежда в изложбения център “Ромекспо” в Букурещ.
						*** 
						
Турският комуникационен сателит “Тюрксат 3А” ще бъде изведен в орбита на 24 май. Повече от 20 турски инженери приключиха с тестовете неотдавна. Новият сателит ще обслужва телевизионните радиопредавателни и комуникационни системи в региона. Неговият обхват на действие ще покрива цяла Европа и по-голямата част от Азия.
						 *** 
						Комисията по промишленост и услуги към румънската Камара на депутатите и румънският Национален комитет към Световния енергиен съвет поставиха в четвъртък (8 май) началото на пилотен проект под заглавие "Дворецът на парламента - сграда с нулева консумация на енергия", който има за цел да направи огромната сграда екологична и енергийно автономна. Инженерите на проекта ще монтират произвеждащи електроенергия слънчеви панели, термопомпи, програмируеми превключватели и енергоспестяващо оборудване.
						*** 
						На 6 май в Института по коремна хирургия към Клиничния център във Войводина, Сърбия, бе открит нов Център за трансплантации. Центърът може да обслужва 15 пациенти едновременно и ще бъде специализиран в трансплантации на бъбреци.
						*** 
						Държавният прокурор на Босна и Херцеговина (БиХ) разследва група млади хакери за предполагаемо атакуване на уебсайтове и изнудване, съобщи на 6 май “Независне Новине”. Твърди се, че хакерите са блокирали няколко уебсайта в БиХ и Хърватия и са искали пари от техните собственици. Полицията потвърди, че е препратила случая на държавния прокурор, който скоро ще повдигне обвинения.
						
(Различни източници - 05/05/08 - 12/05/08)

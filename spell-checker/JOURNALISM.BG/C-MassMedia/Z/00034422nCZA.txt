Хърватският министър Шимонович бе одобрен за пост в ООН
					05/05/2010
					Министърът на правосъдието Иван Шимонович ще поеме най-високия международен пост, заеман от хърватин.
					От Наташа Радич за Southeast European Times от Загреб -- 05/05/10
 
					 
						
[AФП]
						Министърът на правосъдието Иван Шимонович бе назначен в понеделник (3 май) за помощник на генералния секретар на ООН по правата на човека. Постът бе създаден миналата година и Шимонович ще е първият му титуляр. 
						Това е най-високият международен пост, заеман от представител на Хърватия. 
						 "Винаги съм се занимавал с въпроси за правата на човека, дори и като министър на правосъдието," заяви Шимонович пред репортери. "През цялата си кариера на дипломат и преподавател в университета съм се интересувал от тази сфера на дейност." 
						 Хърватският президент Иво Йосипович каза, че "е много горд от това постижение не само защото то е голямо предизвикателство за Шимонович, но и защото е награда за хърватската дипломация". 
						Отправяйки своите поздравления, вицепремиерът Джурджа Адлешич каза, че Шимонович и работата му са "почти незаменими за правителството". 
						Получилият назначението каза във вторник, че би искал да завърши реформите в правосъдието, необходими за присъединяването на Хърватия към ЕС, преди да заеме новия пост в Ню Йорк. 
						Шимонович се радва на висок обществен рейтинг. Той се стремеше да направи съдебната система в страната по-прозрачна, а върховенството на закона -- по-видимо. Мястото му ще заеме държавният секретар за правосъдието Дражен Бошнякович, който е работил заедно с него по реформата на правосъдието. 
						От ООН заявиха, че Шимонович е бил избран измежду 128 кандидати от цял свят и че той има "голям опит в областите на международното развитие, правата на човека, укрепването на мира и развиването на националните институции, с които се е занимавал както на политическо, така и на научно ниво". 
						В последната фаза на процеса на номинация той и другите трима кандидати проведоха видеоконференция с генералния секретар Бан Ки Мун, който обсъжда с тях различни международни въпроси и проблеми на човешките права. 
						Шимонович е министър на правосъдието от 2008 г. Преди това той е бил заместник външен министър и преподавател по право в Загребския университет. 
						Той е бил също старши вицепрезидент и президент на Икономическия и социален съвет на ООН (ИКОСОС) между 2001 и 2003 г.

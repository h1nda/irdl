Нимиц: "Зад промяната в наименованието на летището стоят комерсиални причини"
					17/01/2007
					Първото посещение на пратеника на ООН Матю Нимиц в Македония за година и половина бе главно протоколно. Не бяха представени нови предложения, но той получи възможност да предаде възраженията на Гърция срещу преименуването на Летище Скопие и да чуе отговора на македонската страна.
					От Марина Стояновска за Southeast European Times от Скопие – 17/01/07
 
					 
						
Специалният пратеник на ООН за Македония Матю Нимиц излиза от президентството в Скопие миналата седмица след разговори с високопоставени членове на държавното ръководство. [Гети Имиджис]
						Матю Нимиц, специалният пратеник на ООН за преговорите по спора между Гърция и Македония за името на бившата югославска република, посети Скопие в събота (13 януари). Той се срещна с президента Бранко Цървенковски, премиера Никола Груевски, външния министър Антонио Милошоски и македонския преговарящ по въпроса за името, Никола Димитров. 
						"Няма нови предложения за името. Аз не чух никакво ново предложение. Имахме дипломатически диалог и ще продължим да обсъждаме въпроса," заяви Нимиц. 
						Пратеникът, който бе в Атина предния ден за разговори с гръцки официални представители, предаде тяхното недоволство от преименуването на летището в Скопие в чест на Александър Македонски. 
						"Чух аргументите на Македония за решението," каза той. "Факт е, че въпросът за символите винаги е бил деликатен и за двете страни. Това е също въпрос между две съседки, към който трябва да се подхожда много внимателно." 
						"Бях уведомен, че това е комерсиално решение, че преименуването има по-скоро търговска цел," добави Нимиц. 
						Димитров потвърди, че не се обсъждат никакви предложения за името. Той каза, че посещението на Нимиц е най-вече възможност за него да се срещне с новото правителство на Македония. 
						"Ние отново потвърдихме позицията на правителството, което призовава за прилагане на двойната формула, и изслушахме гръцките критики за преименуването на летището. Ние противопоставихме на техните доводи нашите аргументи. Важно е процесът на преговори да продължи," каза Димитров. 
						Нимиц посети Македония преди година и половина, когато представи последното си предложение за решаване на спора за името на страната. Съгласно това предложение, т. нар. двойна формула, Република Македония можеше да използва конституционното си наименование в двустранните си отношения с различни държави. Наименованието Republika Makedonija, изписано на латиница, трябваше да се използва в международен план. 
						Македонската страна прие това предложение, но Гърция го отхвърли.

Три правозащитни групи призоваха мисията на ЕС в Косово да демонстрира отговорност
					11/03/2008
					 
						ПРИЩИНА, Косово -- "Амнести Интернешънъл", "Хюмън Райтс Уоч" и норвежкият "Хелзинкски комитет" заявиха в понеделник (10 март), че водената от ЕС мисия в Косово (ЮЛЕКС) трябва да бъде обект на далеч по-засилен контрол и по-голяма отчетност от нейната предшественичка ЮНМИК. "Ако ЕС желае да помогне за изграждането на уважение към човешките права и върховенството на закона в Косово, той трябва да даде пример", се казва в съвместно изявление на трите неправителствени правозащитни организации. Организациите настояха също силите на НАТО в Косово да бъдат подложени на по-строго наблюдение. 
						Неправителствените организации повториха по-раншните критики към мисията на ООН, посочвайки по-специално реакцията на полицията на ЮНМИК на демонстрациите, организирани от движението "Ветевендосе" ("Самоопределение") през февруари 2007 г. Тогава полицията използва гумени куршуми с изтекла годност и уби двама демонстранти, а други бяха ранени. (Коха Диторе, Зери - 11/03/08; Гласът на Америка, КТВ - 10/03/08)

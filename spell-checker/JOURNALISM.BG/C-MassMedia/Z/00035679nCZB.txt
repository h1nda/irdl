Савич: БиХ се нуждае от "политически компромис", за да се присъедини към ЕС
					16/08/2010
					Всякакъв напредък на Босна и Херцеговина към европейска интеграция зависи от политическата хармония, заяви за SETimes директорът на Дирекцията за европейска интеграция в Босна и Херцеговина Невенка Савич.
					От Юсуф Рамаданович за Southeast European Times в Сараево – 16/08/10
 
					 
						
Директорът на ДЕИ в БиХ Невенка Савич. [Правителство на БиХ] 
						Според последното проучване, проведено от Дирекцията за европейска интеграция (ДЕИ) в Босна и Херцеговина (БиХ) около 90% от участвалите в проучването подкрепят интеграцията на страната в ЕС. Този висок процент на обществена подкрепа за този процес трябва да послужи като мотивация за всички за осъществяване на реформите по пътя към членство в ЕС, заяви директорът на ДЕИ в БиХ Невенка Савич. 
						В ексклузивно интервю за SETimes, Савич говори за изискванията, които БиХ трябва да изпълни, преди да се присъедини към ЕС. 
						
						SETimes: Какво е мнението ви за сегашното състояние на интеграцията в ЕС за БиХ и какви са главните пречки пред ДЕИ в стремежа към интеграция на страната? 
						
						Невенка Савич: Според общите преценки на представители на БиХ и на Европейската комисия от втората среща на Временната комисия и срещите на Временните подкомисии, като съвместни органи за контрол за осъществяването на Временното споразумение, Временното споразумение се осъществява задоволително. Ратифицирането на Споразумението за стабилизиране и асоцииране също протича добре и се очаква да влезе в сила през тази година. 
						На гореспоменатите срещи обаче представителите на ЕК посочиха нерешени въпроси по отношение на ангажиментите на БиХ, произтичащи от Европейското партньорство и Временното споразумение/ССА, които трябва да бъдат решени колкото се може по-скоро. 
						
Реформите, включително приемането на няколко закони, все още предстои да бъдат извършени. [Архив]
						Те включват приемането на Закон за преброяване на населението, приемане на Закон за държавната помощ, хармонизиране на конституцията на БиХ с Европейската конвенция за защита на човешките права и основни свободи и приемане на Закон за транспортирането на вредни материали. 
						Като постоянен орган на Министерския съвет на БиХ, отговаряща за координирането на дейностите на всички институции, свързани с процеса на европейска интеграция в технически и оперативен смисъл, ДЕИ редовно извършва задачи от нейната компетентност. 
						Забавянето обаче, свързано с постигането на политически консенсус по някои въпроси в контекста на изпълнение на задълженията, повлия на напредъка на процеса на европейска интеграция като цяло. 
						При положение, че ефективното координиране на дейностите в процеса на присъединяване към ЕС е един от стълбовете на европейската интеграция, Дирекцията предприе мерки, целящи подобряването на тази координация и проведе много срещи с представители на институции на всички нива на управление. 
						
						SETimes: Съветът на ЕС съобщи за либерализиране на визовия режим за БиХ тази есен, ако всички технически изисквания бъдат изпълнени. Бихте ли обяснили какви са тези условия и кои изисквания предстоят да бъдат изпълнени? 
						
						Савич: На 27 май ЕС прие предложението за безвизов режим за гражданите на БиХ и Албания, които имат биометрични паспорти. Това, което остава да бъде направено, е БиХ да продължи да работи по изпълнението на трите изисквания: засилване на капацитета за осъществяване и ефективно прилагане на законовата рамка за борбата срещу организираната престъпност и корупцията; продължаване на осъществяването на Плана за действие за създаване на обмен на електронни данни и хармонизиране на наказателните кодекси на областите и на района Бръчко с наказателния кодекс на държавно ниво. 
						Вярвам, че одобряването на безвизовия режим за граждани не БиХ ще бъде важен мотивиращ фактор и мощен катализатор за цялостния процес на доближаването на БиХ до ЕС. 
						
Мнозинството граждани на БиХ подкрепят присъединяването на страната към ЕС. [Гети Имиджис]
						
						SETimes: Как ДЕИ си взаимодейства с другите министерства и агенции на държавно ниво, когато решава въпроси, свързани с процеса на либерализиране на визите? Кои изисквания са изпълнени и какво все още остава да бъде извършено? 
						
						Савич: ДЕИ не е водеща институция за координиране на дейностите в процеса на изпълнение на изискванията за либерализиране на визовия режим. При предаването на Пътната карта за либерализиране на визовия режим, Министерският съвет на БиХ създаде Междудисциплинарната работна група за контрол върху осъществяване на реформите и изискванията, определени в Пътната карта, която бе оглавена от Самир Ризво от Министерството на сигурността на БиХ. 
						Важно е да се каже, че примерът на изпълнение на изискванията от пътната карта показва, че най-трудните и многобройни реформи могат да бъдат осъществени в БиХ в кратка времева рамка - това е много позитивно послание както за ЕС, така и за нас в БиХ. 
						
						SETimes: Можете ли да ни предложите преценка за това кога БиХ може да подаде молба за членство в ЕС и кога могат да започнат присъединителните преговори? 
						
						Савич: Като цяло молбата да членство в ЕС трябва да бъде подадена щом една европейска страна (в съответствие с Член 49 на Договора на ЕС) е постигнала добри резултати в осъществяването на реформи в предишната фаза на процеса на европейска интеграция и след като от ЕС пристигнат позитивни сигнали, че моментът за подаване на молбата е подходящ. 
						В "Стратегия за разширяване и основни предизвикателства през 2009-2010 г." се казва, че ЕС няма да може да обсъди молбата за членство на БиХ, докато не бъде закрита СВП. 
						ДЕИ предприе мерки за подобряване на координацията в процеса на европейска интеграция и проведе много консултации по този въпрос с представители на държавата, областите на БиХ и района на Бръчко. . 
						Целта на тези консултации е да се постигне консенсус за един подобрен модел на сътрудничество, за да бъдат институциите на БиХ по-добре подготвени за сложните задачи, които предстоят.

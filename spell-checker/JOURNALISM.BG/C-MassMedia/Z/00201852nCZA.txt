Косово е пречка за кандидатурата на Сърбия за членство в ЕС
					12/09/2011
					Сръбско-европейски форум потвърди европейската перспектива за Сърбия, но показа също, че Косово ще бъде сериозна пречка по този път.
					От Игор Йованович за Southeast European Times от Белград -- 12/09/11 
 
					 
						
Сръбският президент Борис Тадич (вдясно) се ръкува с президента на ЕС Херман ван Ромпой по време на среща на 9 септември в Белград. [Ройтерс]
						В края на миналата седмица Белград бе домакин на форум Сърбия-ЕС, привлякъл над 400 официални представители от Европа, Сърбия и региона, заедно с бизнесмени и представители на медиите. Президентът на Европейския съвет Херман ван Ромпой присъства на форума, както и Мартин Шулц, председател на Групата на социалистите и демократите в Европейския парламент. 
						Форумът бе особено важен в светлината на неотдавнашното охлаждане на отношенията между Сърбия и ЕС заради изискването на някои европейски държави Белград да закрие институциите си в Косово. Сръбските представители отказват да направят това дори с цената на провал на евентуалната евроинтеграция на страната. 
						Европейската комисия трябва да публикува през октомври мнение дали Сърбия е изпълнила условията за придобиване на кандидатски статут за ЕС. Преди косовската криза представители на Белград също се надяваха да получат дата - до края на годината - за започване на преговорите за членство. 
						Сръбските представители приветстваха изявлението на Ромпой, че Сърбия е направила много по пътя към членството и че е страна с европейски перспективи. "Вие сте направили много, но предстои още повече работа. Готови сме да ви помогнем. Съюзът ще бъде готов, когато и Сърбия е готова," каза той. 
						Ван Ромпой обаче каза още, че ЕС ще разгледа отношенията между Белград и Прищина, когато решава относно кандидатурата на Сърбия. 
						Сръбският президент Борис Тадич отговори с думите, че страната му е изпълнила всички изисквания за кандидатурата си за ЕС, но не би се съгласила да приеме условия, които не са били поставяни на други страни в преговорите им с Брюксел. 
						Тадич добави, че Белград знае, че това поведение може да не му спечели дългоочаквания кандидатски статут. "Ние не молим за привилегии и ползи, но също така не искаме условия, които биха ни поставили отделно от другите страни," каза Тадич. 
						Други сръбски представители подчертаха европейската ориентация на Белград. Вицепремиерът Божидар Джелич дори каза, че Сърбия "не може да си позволи лукса на евроскептицизъм", тъй като "сме изпълнили всички 96 задачи от Плана за действие [за асоцииране с ЕС]." 
						Външният министър Вук Йеремич обаче каза, че шансовете на Сърбия да получи начална дата за преговори с ЕС тази година са "слаби", и предупреди ЕС за опасността от застой в присъединяването на нови страни членки. 
						Анализатори обаче смятат, че срещата в Белград е била много важна за евроинтеграцията на Сърбия. Бившият сръбски посланик в Съединените щати Иван Вуячич каза за SETimes, че форумът "е постигнал една цел: той отново е направил Европейския съюз фокус на сръбската външна политика". 
						"Фактът, че Херман ван Ромпой дойде на форума, говори много в полза на идеята, че Европа е заинтересована от приемането на Сърбия, и в този смисъл тези форуми не решават проблеми, но пък привличат вниманието върху тях," каза Вуячич. 
						Сръбският вицепремиер Ивица Дачич каза за SETimes: "Мисля, че едно много важно послание е това, че човек може да очаква, че всички страни от тази част на Европа след време ще се присъединят към ЕС, което е също много важно за успокояване на всички напрежения и конфликти между различните страни от Западните Балкани." 
						Той каза също обаче, че Белград няма да се съгласи с условия, които не са били поставяни на други страни. "Преговорите за членство с ЕС са били изпитание за всяка страна, но има голяма разлика: те са обсъждали квоти за риболов и селско стопанство, а ние обсъждаме проблеми, свързани с част от нашата територия, част от нашия народ и отношенията на Балканите," каза Дачич.

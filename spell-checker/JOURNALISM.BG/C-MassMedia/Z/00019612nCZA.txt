Назначен е новият ръководител на ЮНМИК, който изключва възможността за разделяне на Косово
					16/08/2006
					Новоназначеният ръководител на ЮНМИК Йоахим Рюкер каза, че вероятно ще е последният, заемал този пост.
					От Блерта Фоничи за Southeast European Times от Прищина – 16/08/06
 
					 
						
Бъдещият ръководител на ЮНМИК Йоахим Рюкер (вляво) се срещна с президента на Косово Фатмир Сейдиу във вторник (15 август). [Лаура Хасани]
						Немският дипломат Йоахим Рюкер, който в момента отговаря за икономическото възстановяване на Косово, бе назначен в понеделник (14 август) за ръководител на ЮНМИК от генералния секретар на ООН Кофи Анан. Той ще бъде шестият ръководител на този пост за последните седем години и назначението му идва във важен за Косово момент, когато международната общност очаква до края на тази година да се постигне дългосрочно уреждане на въпроса. 
						На пресконференция в понеделник Рюкер каза, че очаква да е последният, заемал този пост. Говорейки както на албански, така и на сръбски, той каза, че ще се съсредоточи върху изграждането на стабилни институции, увеличаване на участието на малцинствата в политическия живот, засилване на сигурността и насърчаване на икономическото развитие. 
						"Обещавам, че ще си сътруднича с всички институции в Косово, с членовете на Контактната група, гражданското общество, КФОР и най-вече с гражданите на Косово," каза Рюкер. Той добави, че основната му задача ще бъде да подкрепи усилията на специалния пратеник на ООН Марти Ахтисаари за приключване на преговорите за статута до края на 2006 г. 
						Рюкер, който във вторник се срещна с президента на Косово Фатмир Сейдиу, каза също, че ще защитава принципите на Контактната група. Той подчерта, че не може и дума да става за разделяне на провинцията и присъединяване към Сърбия на северната част, в която сърбите са мнозинство. 
						"ЮНМИК и КФОР увеличиха присъствието си на север и аз мисля, че това е най-важното събитие през последните месеци," каза Рюкер. "Ние не можем и не приемаме разделянето като опция." Той призова също сърбите да участват в косовските институции за сигурност. 
						Ситуацията в Северно Косово е предизвикателство, призна Рюкер. "Ние ще направим необходимото принципите на Контактната група да са реалистични," добави той. 
						Сега мисията ще се съсредоточи отчасти върху подготовката за изтегляне от провинцията и прехвърляне на компетенциите си на други мисии, които ще бъдат създадени в Косово след уреждането на въпроса за статута. Рюкер е изправен и пред задачата да ръководи провинцията през останалата част от преговорите за статута, шест кръга от които не успяха да доведат до споразумение по какъвто и да е важен въпрос, като в същото време предотвратява всякакви прояви на междуетническо насилие. 
						Рюкер официално ще заеме поста на 1 септември. Той ще замени датския дипломат Сьорен Йесен-Петерсен, който стана специален представител на ООН през 2004 г.

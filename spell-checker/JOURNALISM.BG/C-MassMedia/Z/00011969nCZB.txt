Решимостта на страните от Югоизточна Европа да извършат приватизация
13/09/2004
Приватизацията се счита за важна част от реформите в Югоизточна Европа с нейния значителен потенциал да влияе на икономическия ръст. След като повечето държавни предприятия, с изключение на комуналните услуги, се приватизираха, перспективите на бъдещия растеж ще зависят от появата на нови и развитието на съществуващите частни фирми. Southeast European Times разглежда особеностите и перспективите на този процес
От Марта Мучо за Southeast European Times – 13/09/04
 
 
Консорциум придоби 40% от собствеността на Мобилтел, най-големия мобилен телофонен оператор в България, за рекордната сума от 1,2 млрд. евро. [AФП]
Представлява ли приватизационният процес един от най-важните елементи на икономическите реформи в страните от Югоизточна Европа (ЮИЕ)? Отделни изводи на тази тема се появиха в проучването на ЕБВР "Югоизточна Европа във фокуса", което неотдавна бе публикувано в книга. Възникнали от режими, където частната собственост не бе в центъра на бизнеса, повечето от страните в региона гледат на приватизацията като на важен стълб в усилията през последните 12 години да бъде приета пазарната икономика.
Преимуществата на динамичната приватизация са добре документирани от икономическата литература и от опита на развиващите се страни по света. Широко разпространено е убеждението, че приватизацията спомага за по-добро използване на мащабната икономика и за подобряване на ефективността. Освен това тя привлича свежи капитали и съвременен тип управление, съпътстван с необходимите умения. В същото време приватизацията е главен източник на приходи в държавния бюджет и е добър начин за насочване на преките инвестиции в региона. Изхождайки от факта, че частният сектор е главен двигател на бъдещия растеж в страните от ЮИЕ, приватизацията може да се счита за:
…успешен случай
Независимо от това, че в началния й етап приватизацията влоши ситуацията с безработицата, предизвиквайки масови съкращения в държавните предприятия с раздут щат, в дългосрочен план ползите са значителни, изразавайки се в увеличения дял на частния сектор в БВП, което може да с види в таблицата на ЕБВР по-долу. Сравнявайки дяла на частния сектор в БВП през 1995 и 2003 г, се вижда, че пет страни в региона са на ниво 60% или повече.
[Марта Мучо]
Хърватия обяви през февруари 2004 г. плановете си да продаде по-малките пакети акции в 823 предприятия тази година. Правителството също така оповести намерението си да закрие след три месеца приватизационната институция и да прехвърли останалото държавно имущество към централната администрация.
Босна и Херцеговина (БиХ) и Сърбия-Черна гора, които поеха по пътя на приватизацията по-късно, са по средата на процеса. Те се движат бързо, за да приключат с малката приватизация. Например, всички млечни комбинати в Сърбия трябваше да бъдат приватизирани до юни 2004 г.; повечето от тях вече са продадени или са постигнати споразумения с инвеститори.
В почти всички страни, където това бе възможно, земята бе областта, в която започна и първа бе завършена приватизацията, следвана от жилищата, магазините и дребните услуги. Това може да се счита за упешен стадий. ЕБВР даде високи оценки за малката приватизация според прилагания индекс за реформите, вариращ от 1 до 4: в действителност всички страни получиха между 4- и 4+. БиХ и Сърбия-Черна Гора бяха оценени с 3, тъй като започнаха по-късно.
Методите на приватизация в ЮИЕ имат непосредствено влияние върху усилията за по-добро преструктуриране на предприятията и увеличаване на ефективността. Бяха използвани разнообразни методи от страните в региона. Албания, Хърватия, Македония и Румъния приеха като основен метод изкупуването на предприятията от самите работници, а БиХ и Сърбия-Черна Гора използваха главно ваучери. Преките продажби бяха предпочитаният метод в България. В Косово нерешенито проблеми с изграждането на нацията и големите реформи на институциите определиха избора на 99-годишните лизинги като метод на приватизация.
Чуждестранното участие е друга важна черта на приватизацията. Тук има много успешни примери. Най-голямата фармацефтична компания в Хърватия Плива продаде датският си филиал Плива Фарма Нордик на Юнайтед Нордик Фарма, собственост на исландската група Фармако.
Междувременно консорциум в състав АБН АМРО Кепитъл, Ситигруп инвестмънтс и няколко частни инвестиционни фонда придобиха 40% от собствеността на Мобилтел, най-големия мобилен телефонен оператор в България, за рекордните 1,2 млрд. евро. Останалият мажоритарен пакет от акции е собственост на три частни австрийски инвеститора. През февруари 2004 г. Българската телекомуникационна компания бе продадена на Вива Венчърс, филиал на американския инвестиционен фонд Адвент Интернешънъл. Заслужава да бъде споменато също и придобиването на контролния пакет от 81,1 % от акциите на румънската фирма за бира Аврора от английската пивоварна фирма САБМилер.
Междувременно, с продажбата на най-голямата банка в Албания на австрийски купувач Тирана направи важна крачка в опитите си да приватизира стратегически сектори на икономиката си. През декември 2003 г. Албанската спестовна банка бе продадена на Райфайзен Централбанк Остеррайх АГ за близо 102 млн. евро.
През август ЛНМ Холдингс, вторият най-голям в света производител на стомана, закупи 51% от акциите на водещите в БиХ заводи за стомана БХ Стийл.
… с известни ограничения
Въпреки че като цяло приватизацията бе успешна, нейният темп бе различен в отделните страни в региона. Докато повечето от тях постигнаха значителен напредък през изминалото десетилетие, други са в начален стадий. Диаграмата по-долу показва, че приходите от приватизация в периода 2000 - 2003 г. са спаднали в Албания, БиХ, Хърватия и Македония, но са нараснали значително в Сърбия-Черна гора, където приватизацията започна по-късно.
Проучването на ЕБВР показва, че дялът на частния сектор в БВП на централноевропейските и балтийските страни е с 15% по-висок от този на страните от ЮИЕ (съответно 77% и 62%). Това говори, че има потенциал за по-нататъшен ръст на частния сектор в региона.
Проблеми възникнаха при продажбите на по-големи предприятия. Така наречените стратегически сектори, включващи енергетика, телекомуникации и банки, все още търсят важни международни инвеститори и известни частни компании. Държавната собственост в тези области по принцип представлява големи, но не особено ефективни единици със значителен дял в националния пазар. Някои от тях положиха големи усилия да се преструктурират, отделяйки особено голямо внимание на управлението с оглед увеличаване на производителността и пазарната стойност. Това обаче може да забави темпа на дейност и да ги превърне в обект на политически дебат.
Корупцията и липсата на прозрачност са сред главните проблеми и ограничения, съпътстващи приватизационния процес в страните от ЮИЕ. Във всички страни имаше случаи, когато резултатите от приватизацията бяха отменяни или ставаха обект на публичен дебат. Подобни случаи са подлагани на проверка не само в страните в преход, но и в по-развити икономики. Европейската комисия, например, започна разследване на преструктурирането и приватизацията на Олимпик Еъруейс и предупреди Гърция, че нейният национален превозвач може да се окаже пред ликвидация, ако не бъдат стриктно спазвани съответните закони на ЕС.
В същото време структурните промени, свързани с приватизацията, често водят до социални проблеми за съкратените работници, предизвиквайки протести и стачки.
…има какво да се подобри
Какво остава да се направи в по-нататъшните приватизационни усилия в региона? Освен засилването на частния сектор и ускоряването на икономическия ръст на страните чрез по-висока ефективност, приватизацията подобрява практиката на държавно управление. В условията, където пазарната икономика е все още млада и не напълно ефективна и където пазарите са изопачени и далече от постигане на баланс, по-нататъшните приватизационни усилия биха могли да подобрят отчетността на правителствата и обществения контрол върху държавните финанси.
С изключение на комуналните услуги, малко друго остава в държавни ръце в повечето страни в региона. Този факт укрепва идеята, че бъдещият растеж на икономиките в ЮИЕ ще зависи от развитието на съществуващия частен сектор и от новите фирми, които ще бъдат създадени. Развитието на частния сектор зависи в голяма степен от това как приватизираните предприятия се преструктурират, както и от подобряването на държавното управление и пазарните институции, засилването на конкурентноспособността и поведението на фирмите на пазара.
В този процес страните от ЮИЕ получават силна подкрепа от ключовите международни финансови институции, които ги насърчават да укрепват частния си сектор. ЕБВР, МВФ, Световната банка, Европейската инвестиционна банка и други подкрепят приватизацията с преки инвестиции или със заеми за по-нататъшно пресктуктуриране.

Британски депутати: Турция трябва да подобри граничния контрол, за да влезе в ЕС
					01/08/2011
					Група британски депутати призоваха ЕС в понеделник да предприеме мерки, които да накарат Турция да поеме част от атрибутите на членството преди пълното си присъединяване.
					(Британски парламент, Би Би Си, Гардиън, Хъфингтън Поуст, Белфаст Телеграф, Дейли Мейл - 01/08/11)
 
					 
						
Присъединяването на Турция към ЕС би създало сериозни рискове за сигурността, предупреждават някои британски депутати.[Reuters]
						Турция трябва да засили граничния си контрол, преди да се присъедини към ЕС, заявиха в доклад в понеделник (1 август) група британски депутати, като предупредиха, че приемането на страната би създало рискове за сигурността на външната граница на 27-членния блок.
						Турция започна преговорите си за приемане в ЕС през октомври 2005 г., но процесът боксува поради различни причини, а няколко страни членки продължават да са против пълноправното членство на страната изобщо. 
						Еврокомисарят по разширяването Щефан Фюле заяви пред членове на комисията по вътрешни работи към Камарата на общините, която изготви доклада, че преобладаващо мюсюлманската държава общо взето едва ли ще се присъедини към Съюза преди 2020 година. 
						Границата на Турция със страните членки на ЕС България и Гърция на север е малка част от линията, която дели страната от южните й и югоизточни съседки, включително Сирия, Ирак и Иран, която ще стане част от външната граница на блока при присъединяването на Анкара. 
						Британските депутати, чиято страна е твърд поддръжник на членството на Турция в ЕС, описаха сухопътната граница между преобладаващо мюсюлманската страна и Гърция като "основната вратичка за незаконна имиграция" в Съюза. 
						"Към октомври 2010 г. около 46% от общата незаконна имиграция, засечена по външните граници на ЕС, е била на сухопътната граница между Гърция и Турция; по изчисления на властите всеки ден е имало до 350 мигранти, които са се опитали да прекосят 12,5-километровата сухопътна граница близо до гръцкия град Орестиада", твърдят авторите на доклада. 
						По молба на Атина екип експерти от европейската служба за граничен контрол "Фронтекс" беше изпратен в района през ноември миналата година, за да помогне на Гърция да се справи с нарастващия проблем с незаконните влизания от Турция. 
						Според авторите на документа броят на незаконните прекосявания е паднал с повече от 4,5 пъти само за пет месеца - от 7607 през октомври 2010 г. до 1632 през февруари 2011 година. Те отбелязват, че това понижение може да е свързано с икономическия спад в Европа през последните месеци. 
						Комисията препоръчва ЕС да промени регулацията на дейностите на органа, като му позволи да работи ръка за ръка с турските гранични агенции, които са похвалени за неспирните си усилия за по-добро управление на потоците от мигранти. 
						"Настояваме за колективен ангажимент от страна на Гърция, Турция и европейските и световни правоприлагащи органи за споделяне на разузнавателна информация и съвместна работа с цел борба с криминалните групи, които са отговорни за вкарването на хиляди мигранти в ЕС всеки месец", заяви председателят на комисията и представител на Лейбъристката партия Кийт Ваз.
						Турските организирани групи за трафик на наркотици са съществена заплаха за вътрешната сигурност на 27-членния блок, предупреждават още членовете на комисията, като отбелязват, че до 80% от хероина, внасян контрабандно от Афганистан в Западна и Централна Европа, минава през Турция.
						Според европейската правоохранителна агенция Европол, обемът на кокаина от Южна Америка, транспортиран в ЕС през Турция и Балканите, е нараснал през последните години. 
						Въпреки че количествата кокаин, предназначени за пазара на ЕС, които са заловени от турските власти, също са се увеличили през изминалите години, те са далеч по-малки от обемите, конфискувани по установения маршрут за трафик на наркотика през Пиринейския полуостров, твърдят депутатите. 
						Освен това те изразяват загриженост от високите нива на трафик на хора към и през Турция от страна на местни криминални групировки.
						Според комисията ЕС трябва да "предприеме специални мерки, така че Турция да поеме част от атрибутите на членството преди пълното си присъединяване, за да може да се справя по-ефективно с организирания трафик на хора и наркотици".
						Тя също така прикани турския парламент да направи стъпки, за да въведе закон за защита на данните, който би позволил по-високо ниво на сътрудничество между местните власти и Европол преди присъединяването на Анкара.

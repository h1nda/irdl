Гърция и Кипър изразиха подкрепа за кандидатурата на Турция за членство в ЕС
					20/10/2009
					"Крайната цел е Турция да стане пълноправен член," каза гръцкият премиер Георгиос Папандреу.
					(Ройтерс, АФП, АП, ДПА, Дойче Веле, Си Ен Ей, АНА-МПА, Хюриет - 19/10/09)
 
					 
						
"Основен проблем е, че все още е налице окупация в Република Кипър. Не може да се разрешава на Турция да има окупационни сили в страна, членка на ЕС," каза гръцкият премиер Георгиос Папандреу. [Гети Имиджис]
						Членките на ЕС Гърция и Кипър отново изразиха в понеделник (19 октомври) подкрепата си за кандидатурата на Турция за членство в ЕС, отхвърляйки алтернативите на пълноправното членство. Същевременно обаче те призоваха Анкара да покаже добра воля и сътрудничество в усилията за решаване на кипърския спор и заявиха, че Турция трябва да изпълни ангажиментите си в присъединителния процес. 
						"Целта е Турция да стане пълноправен член," заяви пред репортери в Никозия гръцкият премиер Георгиос Папандреу. "Аз не съм за специално асоцииране на Турция в ЕС, стига тя да изпълни задълженията си." 
						Папандреу, който пое и портфейла на външното министерство след победата на неговата социалистическа партия ПАСОК в изборите на 4 октомври в Гърция, пристигна на двудневно официално посещение в Кипър в понеделник. 
						Кандидатурата на Турция за членство в ЕС бе начело в дневния ред на разговорите, заедно със състоянието на преговорите по кипърския въпрос. Средиземноморският остров е разделен по етническите си граници от 1974 г. 
						Президентът на Кипър, Деметрис Христофиас, се опитва да постигне решение заедно с колегата си от кипърска турска страна, Мехмет Али Талят, но напредъкът се задържа от въпроси като реституцията на собственост и връщането на турските заселници. 
						Междувременно кандидатурата на Турция за членство в ЕС се придвижва с бавни темпове, донякъде заради затрудненията, които Турция изпитва в прилагането на необходимите реформи. Страната започна своите преговори за членство през октомври 2005 г. заедно с Хърватия. Но докато Хърватия очаква да завърши процеса догодина, графикът за Турция може да се окаже много по-дълъг. 
						И Кипър, и Гърция имат право на вето в рамките на ЕС, като и двете държави твърдят, че кипърският проблем ще бъде препъникамък, ако не се намери решение. 
						"Не може да се разрешава на Турция да има окупационни сили в страна, членка на ЕС, особено когато става въпрос за страна, кандидатка за членство," каза Папандреу пред репортери в понеделник. 
						Проблемът се усложнява допълнително от факта, че Анкара все още не е изпълнила протокола от 2005 г. с ЕС, който изисква отваряне на турските пристанища и летища за кипърските гръцки кораби и самолети. Неизпълнението накара Европейската комисия да замрази преговорите по осем преговорни глави. 
						Според Христофиас Турция не само трябва да спази митническия протокол, но трябва и да признае администрацията в Никозия и да нормализира отношенията. 
						"Турция има задължения, които трябва да изпълни, в противен случай няма да има възможност да продължи своя курс на присъединяване безпрепятствено", каза той. Христофиас разкритикува турските лидери за ролята на страната в преговорите за обединяване, заявявайки, че публичните им изявления в подкрепа на процеса не са били подкрепени от конкретни действия. 
						 Егемен Багъш, главният преговарящ на Турция с ЕС, каза, че страната му ще отвори пристанищата си за кораби от Кипър веднага щом ЕС направи стъпки за улесняване на търговията между блока и кипърската турска общност. 
						В понеделник Папандреу и Христофиас се споразумяха да продължат своето тясно сътрудничество по кипърския въпрос както в седмиците преди срещата на върха на ЕС през декември, когато ще бъде разгледана кандидатурата на Турция за присъединяване към блока, така и след това.

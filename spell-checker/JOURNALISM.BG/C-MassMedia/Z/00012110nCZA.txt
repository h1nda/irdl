Румъния се приближава към постигане на целевата дата за присъединяване към ЕС 
					27/09/2004
					Затваряйки още две глави в хода на предприсъединителните си преговори с ЕС, Румъния е с една стъпка по-близо до постигане на целта си да приключи преговорите до края на тази година. 
					(EUobserver - 27/09/04; AФП - 26/09/04; EurActiv, RFE/RL - 24/09/04; EUpolitix - 23/09/04; Ромпрес -- 22/09/04 - 23/09/04) 
 
					 
						
Главният преговарящ на Румъния с ЕС Василе Пушкаш посочи, че страната му е финализирала преговорите по главите за свободно движение на услуги и регионална политика. [AФП]
						Приближавайки се с една стъпка по-близо до целевата дата по пътя си към ЕС, Румъния затвори още две глави в предприсъединителните преговори със Съюза. Букурещ иска да приключи преговорния процес до края на 2004 г. и да подпише Договора за присъединяване с 25-членната организация през пролетта, преди да получи пълноправното членство през 2007 г. 
						В четвъртък (23 септември) главният преговарящ на Румъния с ЕС Василе Пушкаш каза, че страната му е финализирала преговорите по главите, касаещи свободното движение на услуги и регионална политика, увеличавайки броя на затворените глави на 27 от общо 31. 
						Приключването на преговорите по главата за регионалната политика практически осигурява достъп до финансов пакет на обща стойност 5 974 млрд. евро, одобрен от ЕС по-рано тази година, за да се подпомогне Румъния при покриването на разходите по присъединяването в периода 2007-2009 г. 
						"Средствата ще се насочат към повишаване на икономическата конкурентноспособност, развитието на човешките ресурси, транспорта, енергетиката и инфракструктурата за опазване на околната среда, селското стопанство и риболова, регионалното развитие и т.н.," посочи Пушкаш. 
						Затваряйки главата за свободно движение на услуги, "ние финализирахме преговорите по всичките четири свободи, съставляващи фундамента на вътрешнния пазар на ЕС," допълни той. "Приели сме и започнахме да прилагаме общностното право, което означава, че сме започнали ефективна подготовка за навлизане на този пазар."
						Европейската комисия (ЕК) предстои да публикува годишния си доклад за напредъка на страната към членство на 6 октомври. Очаква се документът да посочи дали Румъния е функционираща пазарна икономика - основен икономически критерий, който страна-кандидат трябва да изпълни преди да се присъедини към ЕС - и дали може да финализира преговорите си с Брюксел до декември. 
						Изразявайки увереност, че докладът ще признае Румъния за функционираща пазарна икономика, премиерът Адриан Настасе бе цитиран да казва миналата седмица, че правителството му е "свършило по-голямата част от домашната си работа за 2004 г.". 
						Оставащите глави обхващат околна среда, конкуренция и правосъдие и вътрешни работи. Всички те се считат за едни от най-трудните в преговорния процес. 
						В изявление от миналата седмица Пушкаш посочи и напредъка, отбелязан по главата за околната среда по време на последния кръг от преговорите. Според него преговарящите са намерили решения за "5 от общо 11 директиви, за които Румъния е поискала преходни периоди," подсказвайки по този начин, че е осъществено временно затваряне на половината от тази глава. 
						"Преговорите по тази глава бяха много интензивни," коментира Пушкаш. "Общностното право в сферата на околната среда не се прилага лесно и достигането на стандартите в тази област води до големи разходи от стана на публичната администрация и частните компании." 
						Последната глава "Разни" се третира по различен начин в сравнение с другите 30 преговорни глави. Тя обхваща широк диапазон от като цяло безспорни въпроси, които вече са били договорирани между Брюксел и държавите-кандидати. 
						Букурещ се стреми да приключи преговорите си по време на мандата на сегашната ЕК, чийто петгодишен срок изтича в края на октомври, по-малко от месец преди парламентарните и президентските избори в Румъния на 28 ноември.

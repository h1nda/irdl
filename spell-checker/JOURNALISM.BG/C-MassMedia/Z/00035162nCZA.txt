ДПК на Халити се надява на промяна
					02/07/2010
					"Ако ДПК и АБК сформират коалиция и се споразумеят за съвместно управление, правителството на Косово ще има силна опозиция в парламента, която ще го принуди да работи по-добре, да бъде по-прозрачно", твърди членът на ДПК Джавит Халити.
					От Линда Карадаку за Southeast European Times от Прищина – 02/07/10
 
					 
						
Джавит Халити. [АФП]
						Джавит Халити, високопоставен правителствен служител и член на Демократическата партия на Косово (ДПК), потвърди, че е разговарял с представители на Алианса за бъдещето на Косово (АБК) за възможностите за сформиране на коалиция на следващите избори. 
						В интервю за SETimes Халити заяви, че и в двете партии има хора, които се ползват с необходимата репутация и взаимно доверие за започването на преговори. 
						
						SETimes: Водят ли се в момента преговори между вашата партията и АБК на Рамуш Харадинай за евентуална коалиция между двете партии? 
						
						Халити: Ние [ДПК] разговаряхме с АБК и парламентарната група на партията, но не можахме да се договорим за евентуална коалиция преди изборите. 
						Обсъдихме възможността за коалиция за бъдещите избори. АБК все още отхвърля тази възможност, като публично твърди, че няма интерес от коалиция с ДПК. 
						
						SETimes: Имаше ли някакви резултати, беше ли постигнато споразумение? 
						
						Халити: Не, нямаше конкретни резултати, но отношенията между основните лица от двете партии, които имаха разногласия, бяха изгладени. 
						
						SETimes: Възможна ли е коалиция между тях? 
						
						Халити: Мисля, че да. Не смятам, че между двете партии съществува враждебност. В ядрата на ДПК и АБК няма омраза; има разногласия в самите партии. Мисля, че между тях има недоволство във връзка с това, дали АБК да бъде включена в правителството след изборите от 2007 г. 
						
						SETimes: Ако това стане, какво ще направи тази коалиция за Косово? 
						
						Халити: Косово ще има голяма полза от коалицията, тъй като ще се запазят същите участници, същите платформи, но вероятно политическата сцена ще бъде по-спокойна. Ако ДПК и АБК сформират коалиция и се споразумеят за съвместно управление, правителството на Косово ще има силна опозиция в парламента, което ще го накара да работи по-добре, да бъде по-прозрачно. Останалото зависи от готовността да бъдат одобрени отношенията и от готовността на правителството да се бори с организираната престъпност и корупцията в Косово. 
						
						SETimes: Има ли намерения Демократичната лига на Косово (ДЛК) на президента Фатмир Сейдиу да се присъедини към опозицията? 
						
						Халити: Не, коалицията просто ще намали напрежението между двете страни. Мисля, че това е коалиция между независими партньори и тя следва да продължи като съюз, в който има по-голямо признание, поемат се нови задължения, съществува по-голяма прозрачност при вземането на решения и прилагането на закона. 
						
						SETimes: Подкрепят ли Харадинай и лидерът на вашата партия преговорите за такава коалиция? 
						
						Халити: Коалицията е интересна. Ние, като партия, ще обсъдим този въпрос и ще вземем решение за [възможностите за коалиция], водейки се от интересите на партията и от резултатите от анализа на тежестта на всеки въпрос [които ще зависят от проучванията на общественото мнение]. 
						
						SETimes: Очаквате ли тези преговори да продължат? 
						
						Халити: Няма причина това да не стане. Смятам, че няма възражения срещу отношенията между ДПК и АБК, но основните лидери, председателите на партиите, са заели много твърди позиции, като това не оставя много място за промени в тези позиции. Надявам се, че това ще се промени.

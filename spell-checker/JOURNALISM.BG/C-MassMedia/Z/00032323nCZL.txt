Албанското правителство и опозицията се сблъскаха в Брюксел
					11/11/2009
					 
						БРЮКСЕЛ, Белгия -- Във вторник (10 ноември) напрежението между албанското правителство и опозиционната Социалистическа партия (СП) достигна и до Брюксел, където делегация от Тирана докладваше по въпроси, свързани с процеса на либерализация на визовия режим и европейската интеграция на Албания. Външният министър Илир Мета представи реформите, предприети от правителството, и подготовката за попълването на въпросника във връзка с присъединителния процес на страната. "Албания ще изпълни всички свои задължения във връзка с либерализирането на визите с ЕС и ще засили сътрудничеството с Европейския парламент", каза Мета след срещата с Николаос Хунтис, докладчик за Албания.
						Мета добави, че правителството ще изпълни всички искания на опозицията, доколкото това не представлява намеса в решенията на съда или независимостта на съдебната власт. По същество това означава отхвърляне на искането на СП за отваряне на спорните избирателни урни от общите избори, проведени през юни. Секретарят на СП по външната политика Арта Даде, който също беше в Брюксел, настоя, че няма закон срещу разследване на резултатите от избори. Депутатите от СП бойкотират заседанията на парламента вече седмици наред с искания за щателно разследване на изборите.
						Междувременно във вторник вътрешният министър Лулзим Баша поиска от полицията да ускори усилията си за изпълнение на критериите за либерализиране на визовия режим, поставени от ЕС. По време на среща с висши полицейски служители той обяви продължаването на реформите, насочени към постигането на по-добри резултати в борбата с организираната престъпност, корупцията и финансовите престъпления. (НОА, Шекули, Би Би Си, Топ Ченъл, Телеграфи, Клан, Алсат - 10/11/09)

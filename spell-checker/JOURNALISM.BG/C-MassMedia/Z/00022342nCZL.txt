Гръцки самолет кацна принудително в Германия след бомбена заплаха 
					24/04/2007
					 
						АТИНА, Гърция -- Самолет, летящ от Атина за Страсбург, Франция, е извършил принудително кацане на летището в Мюнхен в понеделник (23 април), след като е била получена бомбена заплаха. Полетът на „Олимпик Еърлайнс” е превозвал 137 души, включително 11 гръцки депутати в Европейския парламент. Всички пътници са били евакуирани непосредствено след кацането на самолета, а бомба не е била открита. Гръцката „НЕТ ТВ” съобщи, че заплахата е била изпратена до атински полицейски участък, но номерът на полета, посочен в нея, не съществувал. Според съобщенията властите са решили да проверят полета с най-близък до съобщения номер. (АП, НЕТ ТВ, Скай - 23/04/07)

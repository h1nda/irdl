Дипломатически дневник: Гърция и Русия ще засилят енергийното си сътрудничество
		18/12/2007
		Гръцкият премиер Костас Караманлис пристигна в Москва. Още в дипломатическите новини: върховният представител в Босна и Херцеговина Мирослав Лайчак посети Белград; руският президент Владимир Путин ще посети България идния месец.
		 
			
Гръцкият премиер Костас Караманлис прави преглед на почетната гвардейска част по време на церемонията по посрещането му в Москва в понеделник (17 декември). [Гети Имиджис]
			
				Гръцкият премиер Костас Караманлис пристигна в понеделник (17 декември) на тридневно посещение в Москва с цел да засили енергийното и военно сътрудничество между двете страни. Програмата на Караманлис включва среща с руския президент Владимир Путин. Наред с други теми се очаква двамата да обсъдят плановете на Гърция да закупи 400 руски танка. 
			 *** 
			
				Турският президент Абдула Гюл завърши посещението си в Казахстан в събота (15 декември). Гюл, който посети Алмата, за да вземе участие в тържествата по случай деня на независимостта на страната, се срещна с колегата си Нурсултан Назърбаев и изрази интереса на Турция да продаде ракетни системи за въздушна отбрана на Казахстан. 
			 *** 
			Руският президент Владимир Путин ще замине на 18 януари на официално посещение в България, потвърди в неделя (16 декември) българският външен министър Ивайло Калфин. Очаква се основни теми на разговорите да бъдат две основни области - статутът на Косово и икономическите отношения, включително двустранни проекти като газопровода Бургас-Александруполис и изграждането на втора АЕЦ близо до румънската граница. 
			*** 
			Върховният съвет за отбрана на Румъния трябва да се събере във вторник (18 декември) за обсъждане на дипломатическите отношения с Молдова, след като страната обяви за "персона нон грата" и изгони двама румънски дипломати. Официални източници, цитирани от агенция "Медиафакс" в неделя, са заявили, че Молдова е обвинила румънците, които се завърнаха в Румъния в четвъртък, в действия, несъвместими с дипломатическите им постове. 
			*** 
			Върховният представител в Босна и Херцеговина (БиХ) Мирослав Лайчак проведе в петък (14 декември) поредица от срещи със сръбски официални лица, които го увериха в решимостта на страната да спазва Дейтънското мирно споразумение и териториалната цялост на БиХ. По време на среща със сръбския президент Борис Тадич и външния министър Вук Йеремич в Белград Лайчак отбеляза напредъка, постигнат от лидерите на БиХ в общите им стремежи към членство в ЕС.
			*** 
			Кувейтският премиер шейх Насер Ал Мохамад пристигна в сряда (12 декември) на тридневно официално посещение в Албания. На среща с премиера Сали Бериша Ал Мохамад подчерта интереса на Кувейт към инвестиции в албанската инфраструктура и туризма. Двамата лидери подписаха шест спораузмения за сътрудничество, свързани с туризма, икономиката и културата. 
			*** 
			
				Турция и Йордания са примери за стабилността и модернизацията на Близкия изток, каза турският президент Абдула Гюл на 11 декември след среща с гостуващия йордански крал Абдула II. Гюл обяви също, че страните са се споразумели да развият общ механизъм за политически консултации за засилване на отношенията, сътрудничеството и диалога. 
			
				(Различни източници 11/12/07-18/12/07)

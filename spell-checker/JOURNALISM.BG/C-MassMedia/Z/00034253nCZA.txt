Сърбия атакува мощен наркокартел 
					22/04/2010
					Повдигайки обвинения срещу предполагаемия бос на мощен наркокартел, правителството обяви тотална война на контрабандата на наркотици в Сърбия.
					От Игор Йованович за Southeast European Times от Белград -- 22/04/10 
 
					 
						
Дарко Шарич и неговата група са заподозрени в контрабанда на 2,5 тона кокаин от Южна Америка. [Гети Имиджис] 
						Специалната прокуратура за организирана престъпност в Сърбия повдигна миналата седмица обвинения срещу Дарко Шарич и още 19 други заподозрени в контрабанда на 2,5 тона кокаин от Южна Америка. Това разпали публичен дебат за безопасността на високопоставени политици, за някои от които се твърди, че са били заплашени от групата. 
						Висшият представител на Министерството на правосъдието Слободан Хомен каза, че след арестуването на някои от членовете й и конфискуването на собственост на стойност няколко милиона евро групата е изпратила смъртни заплахи до президента Борис Тадич, министъра на правосъдието Снежана Малович и специалния прокурор Милко Радисавлевич. Полицията извършва разследване. 
						Шарич, издирван от полицията от миналата година, когато бяха конфискувани 2 тона кокаин от яхта в Уругвай, успя да избяга от страната. Ако бъде осъден, всеки от членовете на групата му може да получи до 40 години затвор. 
						Той се смята за ръководител на една от най-организираните престъпни групи, развивали някога дейност в Сърбия, каза специалният прокурор Милко Радисавлевич. 
						Според полицията Шарич се укрива в Черна гора и продължава свята нелегална дейност. В края на март, според всекидневника "Блиц", 100 кг кокаин, конфискувани в Западна Европа, са били незаконно внесени в Европа за Шарич. 
						"Шарич е нямал пряк контакт с кокаина и никога не е имал. Работата се върши от добре координирани куриери, изпращани в Южна Америка с огромни суми пари за закупуването на наркотици, и моряци, които са поемали кокаина и са го пренасяли контрабандно с кораби до Европа. Конфискуваните наркотици са били открити на кораб, където е имало няколко моряци от Балканите," е съобщил за "Блиц" в сряда (21 април) източник от полицията. 
						Смята се, че бандата -- която е инвестирала пари в недвижими имоти и е купувала компании -- държи активи на стойност десетки милиони евро. Досега са иззети няколко луксозни домове и хотели, струващи милиони евро. 
						 "Всичко това трябва да се приема много сериозно и трябва да се вземат мерки за защита на държавните длъжностни лица. Групата има толкова голяма финансова мощ, тя има средства да изпълни своите заплахи. Също така не мисля, че ще се откаже много лесно и ще стои със скръстени ръце, докато държавата й отнема собствеността," каза лекторът от Белградския факултет по сигурност Зоран Драгишич за SETimes. 
						След като бяха разкрити заплахите към държавни длъжностни лица, правителството обяви, че е закупило нов брониран автомобил за 620 000 евро за Тадич. Малович и Радисавлевич са били преместени от жилищата си. 
						Милош, на 22 г., студент от Белград, смята, че заплахите срещу държавните служители може да са били преувеличени, за да се оправдаят новите мерки за сигурност, но мисли също, че опасността не може да се пренебрегне. 
						"След убийството на премиера Зоран Джинджич никой [не може] да подценява опасността," каза той за SETimes. 
						 Драгана, на 41 г., адвокат от Белград, изрази пред SETimes мнение, че обществеността трябва да бъде загрижена. "Ако престъпниците могат да заплашват висши държавни служители, какво да кажем ние, гражданите? Колко защитени сме ние?"

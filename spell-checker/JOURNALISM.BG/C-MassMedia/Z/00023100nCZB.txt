Албания, електричеството и пътят напред
					02/07/2007
					Липсата на надеждни енергийни доставки не само е причина за нищетата на много албанци, но и спира инвеститорите. С назначаването на нов директор на държавната енергийна компания обаче перспективите може би ще се подобрят.
					От Робърт К. Остин за Southeast European Times -- 02/07/07
 
					 
						
Герги Бояджи пое управлението на "КЕШ" през март. [Денис Вогли/ЛСА]
						Преходът на Албания към демокрация наложи огромни жертви на населението. Областта с най-много проблеми за обикновените хора е постоянната липса на стабилен доставчик на електричество. При стария режим бе лесно да се задоволи търсенето, тъй като хората притежаваха много малко неща, които изискваха потребление на електрическа енергия, страната дори изнасяше енергия. В новата Албания нещата са съвсем различни - след 1990 г. албанците наблюдават постоянно влошаване на положението с електричеството. Досега мнозина вече са приели, че променливото енергийно снабдяване е ежедневие. 
						В региона Албания не е единствената страна с недостиг на енергия. Ситуацията в съседно Косово не е по-добра. Затварянето на ядрените реактори в България от съветската епоха се отрази на всички страни от балканския регион. 
						Всяка година албанците казват, че последната зима е била най-суровата. Миналата зима бе изключително тежка с постоянно спиране на електричеството и постоянен шум от газови генератори. Най-накрая обаче може би ще има светлина в края на тунела, макар че е необходимо още малко търпение. 
						Новият директор на албанската енергийна компания (КЕШ) Герги Бояджи е представител на новото поколение лидери, които са получили образованието и подготовката си в Съединените щати и са се завърнали в Албания. Той има богат опит в Световната банка и други финансови институции от частния сектор. Освен това е бил и заместник-министър в Министерството на търговията, икономиката и енергетиката. 
						
В ход са планове за откриване на водноелектрическа централа. [Гент Шкулаку]
						Бояджи, 33-годишен, постъпи в "КЕШ" през март. Сега той заема една от най-трудните позиции в страната. Неспособността му да се справи ще има тежки последици - изборите могат да се спечелят или изгубят в зависимост от решаването на енергийния проблем. 
						Той трябва да начертае път за бъдещето, който не само да облекчи положението на албанците, но и да успокои чуждите инвеститори, които се безпокоят за несигурните енергийни доставки в Албания. Досега предприетите мерки предвещават успех и в краткосрочна и в дългосрочна перспектива, и показват, че Бояджи притежава необходимата творческа енергия да приложи на практика многобройни решения стъпка по стъпка. 
						Албания е изправена пред специфични проблеми, когато става въпрос за производство на енергия, което е зависимо от хидроенергията и следователно от климатичните условия. В Албания имаше по-малко валежи в сравнение с предишните години и резервоарите са пресъхнали. В резултат на това страната може да посрещне едва 50 % от своите потребности от електричество. Вносът на енергия винаги е една възможност, която обаче е доста скъпа. Когато страната е принудена да купува електричество отвън, страда държавния бюджет. 
						И така какво е положението? Според Бояджи трябва да се използват множество пътища. Първо, той е насочил усилията към подобряване на ефективността и ангажираността на служителите. Той създава по-ясна картина на положението в Албания чрез новинарските медии и най-важното самият той участва активно в усилията да се убедят хората да плащат за енергията, която потребяват. 
						
При липсата на планове за приватизация на производството, вниманието е насочено към модернизиране на съществуващите съоръжения и построяването на нови енергийни заводи. [Гент Шкулаку]
						Някои области в Албания са станали пословични с това че не плащат сметките си за енергийно потребление. Докато търговските клиенти на Албания почти не пропускат да си плащат сметките, индивидуалните потребители, особено в някои части на Северна Албания, не проявяват подобен ентусиазъм. Около 25 % от домакинствата не си плащат сметките и Бояджи смята да спре доставката на енергия за тях. Той вероятно е първият директор на "КЕШ", който ще се заеме с практическото решаване на проблема. 
						Това е само първата стъпка. Предвидени са обаче и дългосрочни решения, които ще дадат възможност на "КЕШ" да осигури стабилна доставка на електричество. Така например, компанията възнамерява да приватизира електропроводите през следващите две години. Бояджи смята, че контролът на частния сектор върху разпределението, като вниманието се насочи главно към крайния резултат, може само да подобри нещата. Нова електропроводна линия - между Елбасан и Подгорица, ще направи вносната енергия по-достъпна, стига тя да може да бъде закупена. Разработват се и планове за завод, използващ нефт, в южната част на страната в град Вльора. Извършват се и прочувания за изграждането на нова водноелектрическа централа в Бушати в Северна Албания. Възможно е и осъществяването на по-малки проекти, като се използват множеството реки в Албания. Международни донори вече дадоха своя огромен принос за подобряването на нещата . 
						Междувременно някои предполагат, че повишаването на цените може да стимулира хората да пестят повече. Бояджи смята, че това сега не е опция. Цените бяха повишени значително едва преди година и допълнителното повишение ще има огромни социални последици за много албанци. Повишаването на цените, твърди той, може да се осъществи по-късно, когато бъдат гарантирани стабилни доставки. 
						При липсата на планове за приватизация на производството, вниманието е насочено към модернизиране на съществуващите съоръжения и построяването на нови енергийни централи. Бояджи допуска, че през следващите две години все още ще има проблеми. Чуждите инвеститори, които се нуждаят от стабилна енергия, се надяват, че трайно решение на проблема, който вероятно е най-неотложният, пред който е изправена Албания, ще бъде намерено. 
						
Робърт К. Остин преподава история и политика на Югоизточна Европа в Център "Мънк" за международни проучвания, Университет на Торонто.

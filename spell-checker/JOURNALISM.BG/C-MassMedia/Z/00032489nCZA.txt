София иска повече американски инвестиции
					25/11/2009
					Енергийни проекти, борбата срещу организираната престъпност и включването в програмата за освобождаване от визи са водещи в дневния ред на тридневното посещение на българския външен министър Румяна Желева във Вашингтон.
					(Стандарт, Информационна агенция Фокус - 25/11/09; Dnevnik.bg, Новините, Българско правителство - 24/11/09; Държавен департамент на САЩ, Новините, Медиапул - 23/11/09)
 
					 
						
"Това е толкова исторически момент за Европа и евро-атлантическия съюз," каза на пресконференция с българския външен министър Румяна Желева американският държавен секретар Хилари Клинтън (вдясно). [state.gov]
						Проектите за газопроводите "Набуко" и "Южен поток" са част от българската политика за разнообразяване на енергийните доставки, каза във вторник (24 ноември) българският външен министър Румяна Желева. 
						София проявява интерес за участие и в двата проекта, е казала тя по време на лекция в Центъра "Удроу Уилсън" във Вашингтон, добавяйки обаче, че графикът още не е изяснен и че и двата проекта продължават да бъдат само на хартия. 
						Желева, която пристигна в понеделник във Вашингтон, за да обсъди възможностите за засилване на двустранното сътрудничество, каза още, че като ключов доставчик на енергия Русия не може да бъде изключена от разговорите по общата стратегия на ЕС за енергийна сигурност. 
						Енергетиката и усилията на новото дясноцентристко правителство в България за борба срещу организираната престъпност и корупцията бяха сред въпросите, които Желева разисква с държавния секретар на САЩ Хилари Клинтън в началото на своето тридневно посещение. 
						"Привърженици сме на идеята да работим двустранно както в рамките на НАТО, така и чрез Европейския съюз, и с важно ударение върху всички въпроси, които са от значение и за двете страни," каза Клинтън след разговорите. 
						Тя похвали София за "усилията й да изкорени корупцията, да иска от хората отговорност, да сложи край на безнаказаността на държавните служители," както и за взетите мерки за по-голяма прозрачност в енергийния сектор. 
						Софийският всекидневник "Дневник" предаде миналата седмица, че Желева ще запознае Клинтън с напредъка, постигнат от правоприлагащите органи в България по четири дела за корупция на високо равнище. 
						В изказване след срещата Клинтън заяви, че двете с Желева са обсъдили "икономическите предизвикателства и търговските връзки, които бихме желали да задълбочим". 
						"Има толкова много неща, които виждаме за положително развитие на отношенията между Съединените щати и България," каза Клинтън пред репортери. 
						Изказвайки подкрепа за усилията на България да бъде включена в програмата на САЩ за освобождаване от визи, тя каза, че това ще се случи веднага щом София изпълни критериите, поставени от Конгреса на САЩ, които са едни и същи за всички страни. 
						"Ние ценим България като близък партньор," каза Клинтън, добавяйки, че нейната страна е готова и желае да й помогне да изпълни изискванията. 
						Енергийните проблеми бяха отново в основата на разговорите на Желева в четвъртък с Ричард Морнингстар, специален представител на Държавния департамент по енергийните въпроси в региона на Евразия, и с Джонатан Елкайнд, главен заместник помощник-секретар в Департамента по енергетика на САЩ. По време на срещата Желева призова за увеличаване на инвестициите от САЩ в големите енергийни проекти в страната й, между които и атомната електроцентрала в Белене. 
						Всички конкретни форми на подкрепа или участие на САЩ в подобни проекти се очаква да бъдат обсъдени по време на посещението на Морнигстар в България в началото на декември, предаде софийският в. "Стандарт". 
						Енергийната сигурност и кандидатурата на България за включване в Програмата на САЩ за освобождаване от визи бяха в основата на разговорите на Желева със сенатор Ричард Лугар във вторник.

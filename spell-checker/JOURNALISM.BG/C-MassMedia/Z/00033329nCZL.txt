Докладчик на ЕП каза, че БиХ може да получи либерализация на визите през юли
					08/02/2010
					 
						САРАЕВО, Босна и Херцеговина (БиХ) -- Докладчикът на Европейския парламент (ЕП) за либерализацията на визите за страните от Западните Балкани Таня Файон каза, че БиХ е постигнала значителен напредък в изпълнението на условията, залегнали в нейната пътна карта за либерализиране на визите с ЕС. В интервю в неделя (7 февруари) за излизащия в Сараево всекидневник „Дневни Аваз” Файон каза, че очаква страната да получи положителна оценка и препоръка от Европейската комисия, което означава да бъде добавена към така наречения "бял шенгенски списък" в началото на април. Ако това стане, каза тя, ЕП и ЕС могат да приключат процедурите, необходими за премахване на визовите изисквания, някъде през юли. Македония, Сърбия и Черна гора бяха включени в либерализирания визов режим на ЕС през декември. (Дневни Аваз, Dnevnik.ba, РТЧГ - 07/02/10)

Международна петиция се опитва да спаси пещерата Ветреница в БиХ 
					26/11/2008
					Международни организации бият тревога за пещерата Ветреница в Босна и Херцеговина – природен паметник и кандидат за Списъка на ЮНЕСКО за световното наследство – заради заплахата за природните й ресурси и уникалната фауна. 
					От Енвеса Ходжич-Ковач за Southeast European Times от Сараево – 26/11/08
 
					 
						
Пещерата Ветреница се отличава с просторни коридори и камери, многобройни езера и водопади и както целогодишно, така и сезонно течащи реки. [Архив]
						Международна петиция се опитва да запази пещерата Ветреница от икономическото развитие в района. Инициативата започна с включването на Спелеоложката асоциация на Босна и Херцеговина (БиХ) „Ветреница - Попово поле”, Международното общество за подземна биология (СИБИОС), Международния съюз за опазване на природата (МСОП) и Световната комисия за защитените райони - Работна група за пещерите и карстовите райони. 
						Пещерата Ветреница, разположена в карстовия ландшафт в южната част на Динарските Алпи, е най-голямата пещерна система в БиХ и се смята за подземната пещера с най-голямо биологично разнообразие в света. Входът на пещерата е близо до с. Завала (Община Равно) в Южна Херцеговина. Известната дължина на пещерата е 6 км, която включва основен тунел, дълъг 2,5 км, но геолозите подозират, че Ветреница може би се простира на още 10-15 км до Адриатическо море. 
						Само 20 пещери в света са обитавани от над 20 животинска вида. Ветреница е известна с пещерния си живот, включващ 85 вида троглобити (пещерни обитатели) и стигобити (водни пещерни обитатели), брой, който си съперничи единствено с пещерата Постойна в Словения и надминава значително този в Мамутовата пещера в американския щат Кентъки, която е в списъка на световното наследство. 
						Ветреница има просторни коридори и камери с множество езера и водопади и както целогодишно, така и сезонно течащи реки. Най-дългото езеро, Велико езеро, е дълго 180 м. Пещерата изобилства от сталактити, калцитни кори, драперии и каскади. Досега палеонтолозите са открили във Ветреница останки от осем вкаменени животни. 
						През 1950 г. Ветреница получи защита като природен паметник, както и включване в списъка на Мрежата от области от специален консервационен интерес. Националната комисия за ЮНЕСКО в БиХ препоръча на два пъти (през 2004 г. и 2007 г.) включването й в Списъка на ЮНЕСКО за световното наследство. 
						''Бъдещето на Ветреница в долината Попово поле е сериозно застрашено. Бихме искали да предупредим властите в БиX за вероятността страната да загуби един от своите най-ценни и световноизвестни бисери на природното наследство,” заявиха Борис Скет, председател на СИБИОС, и Елъри Хамилтън-Смит, председател на работната група на МСОП, в писмо, адресирано до кмета на Равно, от 30 юли. 
						Международната петиция призовава властите в БиХ да изпълнят международните си задължения за защита на природата в БиХ. В нея те се призовават още да прекратят промишлената дейност в околностите на Ветреница, като добив на инертни материали, черпене на вода в пещерата и използването на химикали върху повърхността на пещерата. 
						Участниците в петицията освен това искат властите да се консултират с квалифицирани институции, преди да започнат всякакви туристически начинания в района на пещерата, за да може да се опази тази силно чувствителна и уникална екосистема.

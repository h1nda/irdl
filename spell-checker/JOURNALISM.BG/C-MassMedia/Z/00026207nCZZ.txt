Наука и технологии: В Сараево се проведе първата регионална конференция, посветена на рака на гърдата
					21/04/2008
					Сараево бе домакин на първата регионална конференция, посветена на рака на гърдата Още новини от седмицата: в Белград започна международен конгрес по кардиология; в Загреб бе открита първата очна банка.
					 
						
[Архив]
						Първата регионална конференция, посветена на рака на гърдата, се проведе в събота (12 април) и 13 април в Сараево. Участваха и официални представители и експерти в областта на здравеопазването от Черна гора, Хърватия, Сърбия, Македония, Русия, Унгария и Босна и Херцеговина, както и представители на Американско-еврейския съвместен комитет и “Надпревара за лечение” на Сюзън Г. Комен.
						*** 
						Министърът на здравеопазването на Сърбия Томица Милосавлевич откри в сряда (16 април) Международния конгрес на кардиолозите в Белград. Форумът събра повече от 400 кардиолози и 45 лектори от цял свят, които обсъдиха 35-те най-сложни изпълнявани някога хирургически операции на сърцето. 
						 *** 
						
Турската компания “Вестел” е разработила технология за получаване на питейна вода и електроенергия от морската вода. Експерти на компанията със седалище в Манис използват слънчеви колектори, за да превръщат морската вода в пара, а след това да произвеждат електричество. След като парата се втечни, тя се превръща в питейна вода.
						*** 
						Първата очна банка бе открита в клиничния болничен център в Загреб. Там се съхраняват очна роговица и други очни тъкани за трансплантации. Лекарите се надяват, че новата очна банка ще позволи броят на очните трансплантации да бъде увеличен.
						*** 
						
Румънският министър на съобщенията и информационните технологии Кароли Борбели откри във вторник (15 април) национална информационна кампания "Мобилни комуникации и здраве". Кампанията ще завърши в края на юни в Букурещ и 15 други града в цялата страна.
						*** 
						В хърватския Дом на културата в Риека се проведе международно изложение на нови технологии, което продължи от сряда (16 април) до 18 април. Изложението, "Интелигентни градски решения”, привлече близо 100 компании и институции.
						 *** 
						Експерти установиха, че резкият спад в популацията на пчелите в Гърция е бил причинен от микроб, Nosema ceranae, открит през 2006 г. Тази година N. ceranae нанесе най-сериозни поражения на полуостров Пелопонес. Производството на пчелен мед в Гърция е намаляло почти наполовина спрямо миналата година, от 15 000 на 8 000 тона.
						*** 
						
Гръцки водолази и археолози откриха останките на три средновековни кораба с 4 000 златни монети и бижута на дъното на Егейско море, близо до пристанище Родос. Анализи на дървесината показват, че единият от корабите е бил построен през 13-и век.
						
(Различни източници – 14/04/08-21/04/08)

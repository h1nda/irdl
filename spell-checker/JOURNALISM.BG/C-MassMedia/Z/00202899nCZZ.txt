Световната банка: Регионът е изправен пред забавяне на растежа
					13/06/2012
					Световната банка приканва страните от региона да предприемат фискална консолидация, за да ограничат забавянето на растежа. Други бизнес новини: общият дълг на черногорските компании надхвърля 400 милиона евро.
					 
						
Няколко страни от региона трябва да създадат база за по-динамичен дългосрочен икономически растеж, казаха от Банката. [Reuters]
						Шест страни в Югоизточна Европа са изправени пред риска от рязко забавяне на икономическия си растеж тази година на фона на нарастващия смут в еврозоната, предупреди Световната банка. Нейният доклад -- който обхваща Албания, Босна и Херцеговина, Косово, Македония, Черна Гора и Сърбия -- призовава за постоянна фискална консолидация, за да се обърне неблагоприятната дългова динамика и да се създаде основа за по-ускорен дългосрочен растеж. 
						*** 
						Европейската инвестиционна банка (ЕИБ) обяви в понеделник (11 юни), че е одобрила заем в размер на 35 милиона евро за финансиране на изграждането на околовръстна магистрала в Албания. Проектът обхваща построяването на 22 км двупосочна двулентова магистрала, която е последната отсечка, нуждаеща се от подобрение, по основната ос север-юг, свързваща Тирана, Дуръс и Гърция. 
						*** 
						Една от всеки четири фирмени банкови сметки в Черна гора е блокирана поради дългове, обяви в петък (8 юни) Централната банка на страната. Общият дълг на компаниите в иначе малката държава възлиза на 419 милиона евро. 
						*** 
						
						Гърция е начело на списъка страни, изправени пред риск от фалит, който беше публикуван от изданието "Бизнес Инсайдър" в понеделник (11 юни). Сред страните в региона следва Кипър на трето място. Кипър получи заем от Русия на стойност 2,5 милиарда евро, за да покрие финансовите си нужди за 2012 г., но има и дълг от 2,2 милиарда евро, чийто падеж е през 2013 година. 
						*** 
						В петък (8 юни) българският парламент одобри пускането на петгодишна емисия облигации на стойност 950 милиона евро. Средствата са нужни за изплащането на външен дълг, чийто падеж е през януари. 
						*** 
						Мисия на МВФ в Косово е постигнала споразумение с местните власти за пакет мерки, целящи завършване на първия преглед на стейндбай споразумението на страната, което е на стойност 106 милиона евро. Това беше обявено от Фонда в понеделник (11 юни). Завършването на прегледа ще позволи на Прищина достъп до 46 милиона евро. МВФ похвали страната за нейната макроикономическата и финансова политика, както и демонстрираната устойчивост на фона на настоящата международна обстановка. 
						*** 
						Приходите от туризъм в Румъния са намалели със 16% през последните четири години, разкри в понеделник (11 юни) проучване на PwC Romania. Миналата година индустрията е събрала приходи от 1,5 милиарда евро. Според доклада спадът се дължи главно на по-ниския брой чуждестранни посетители поради световната икономическа и финансова криза. 
						*** 
						
						Турция изцяло ще изплати дълга си към МВФ до април 2013 г., каза миналата седмица в Истанбул премиерът Реджеп Тайип Ердоган. През 2002 г. дългът на страната е възлизал на 23,5 милиарда щатски долара. В момента сумата е сведена до $1,7 милиарда. 
						
						(Различни източници -- 06/06/12-13/06/12) 
					
					
				
			
					 
					
 
 

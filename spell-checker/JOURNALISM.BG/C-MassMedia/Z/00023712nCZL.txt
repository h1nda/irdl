Холандия е готова да подкрепи разделяне на Косово, ако и двете страни са съгласни
					29/08/2007
					 
						БЕЛГРАД, Сърбия -- Холандският външен министър Максим Ферхаген каза във вторник (28 август), че ако Белград и Прищина се договорят за разделяне на Косово, неговото правителство ще подкрепи това решение, както би трябвало да направи и Съветът за сигурност на ООН. Ферхаген посети Белград и Прищина във вторник (28 август) и стана първият външен министър на страна, членка на ЕС, който заяви, че евентуалното разделяне на Косово на доминирана от сърбите и доминирана от албанците част е приемливо. И Белград, и Прищина обаче заявиха, че се противопоставят на разделянето.
						След срещата си с Ферхаген сръбският министър-председател Воислав Кощуница заяви, че едностранното обявяване на независимост от Косово би било незаконно, недействително и опасно. Бившият специален пратеник на ООН за Косово Марти Ахтисаари, който препоръча контролирана независимост, също предупреди Косово да не обявява независимост сега. (Политика, Блиц, Дойче Веле, Бюдапест Бизнес Джърнъл, Файненшъл Таймс, Синхуа - 29/08/07; Танюг, Бета, АФП, РТК, Телеграфи, РСЕ, Косовапрес, Ню Йорк Таймс, Ройтерс - 28/08/07)

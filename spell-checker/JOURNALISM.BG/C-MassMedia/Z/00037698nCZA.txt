Фестивалът "ЗагребДокс" впечатли публиката
					08/03/2011
					Показаните филми обхващат теми от тази за руския олигарх Михаил Ходорковски до баскетболните звезди Владе Дивац и Дражен Петрович.
					От Наташа Радич за Southeast European Times от Загреб -- 08/03/11
 
					 
						
Баскетболистите Дино Раджа (вляво) и Владе Дивац (вдясно) с Бисерка Петрович по време на прожекцията на филма "Някога братя" на "ЗагребДокс". [Петър Кос/SETimes] 
						"Има няколко начина да се прецени успеха на един фестивал, но най-важният е как реагира публиката на филмите," казва Ненад Пуховски, директор на "ЗагребДокс". 
						 В слово на церемонията по закриването на фестивала в неделя (5 март) той изрази задоволство, че публиката на фестивала е дала оценка 4 [от максимум 5] на показаните филми. 
						"Това ни кара да се гордеем и бих искал да благодаря на публиката за това," каза той. 
						В седмата си година "Загребдокс" е вече един от най-високо ценените регионални фестивали за документално кино. Той показва документални филми в кинотеатър "Мувиплекс" от 27 февруари до 6 март (понеделник), като залите се пълнеха ежедневно и за радост на зрителите бяха прожектирани над 100 филма, описващи различни истории, места и хора. 
						 "Разбира се, отидох да гледам възможно най-много филми с моите приятели. Документалните филми не са като комерсиалните филми, те показват действителността такава, каквато е," каза Иван Радич, на 29 г., за SETimes. 
						Той е посещавал "Мувиплекс" редовно през седмицата на "ЗагребДокс". "Това е най-добрият начин да прекараш един следобед или вечер," добави той на влизане в салона. 
						"ЗагребДокс" посрещна голям брой чуждестранни режисьори, които дойдоха в Загреб за прожекциите на своите филми. Между тях са американската кинорежисьорка Катрин Колинс, чийто филм "Власт" разказва историята на намиращия се в затвора руски олигарх Михаил Ходорковски.
						Колинс, успяла бизнесдама с дизайнерска фирма в Ню Йорк, каза, че е изпитала необходимост да направи нещо за случая и да покаже обстоятелствата, довели до вкарването на Ходорковски в затвора. 
						Един от най-обсъжданите документални филми, "Някога братя", разкрива отношенията между двете най-големи баскетболни звезди на бивша Югославия - сърбина Владе Дивац и хърватския баскетболен феномен Дражен Петрович - участвали в югославския национален отбор и играли по-късно в НБА. Тяхното приятелство завършва с разпадането на бивша Югославия.
						 "Исках да покажа как се чувствам и съжалявам, че никога няма да мога да кажа всички тези думи на Дражен," каза Дивац преди прожекцията на филма при откриването на фестивала. 
						Петрович загина при автомобилна катастрофа през 1993 г. На прожекцията на "Някога братя" присъства майката на Петрович, Бисерка, и бивши негови съотборници, като Дино Раджа. 
						Голямата награда, "Големият печат" на международния конкурс, бе присъдена на холандския кинематографист Леонард Ретел Халмрих за филма му "Място сред звездите", който спечели специалната награда на филмовия фестивал "Сънданс" за 2011 г. 
						Документалният филм е трилогия, развиваща се в рамките на десетилетие, и проследява живота на работещо семейство в гетата на Джакарта. 
						Владимир Петрович от Черна гора получи регионалната награда "Голям печат" за своя филм "Изпитанията, премеждията и устойчивото развитие на един петел".
						 Хърватският филмов и телевизионен критик Драган Юрак, член на журито на "ЗагребДокс", каза, че филмът на Петрович е "за мачо културата от гледната точка на един петел, който също е символ на мъжкото начало. Това е обикновен, но впечатляващ филм без диалог или коментар, но със силно културно въздействие". 
						 "Малкият печат", наградата за най-добър филм на режисьори под 30-годишна възраст, бе присъдена на младия полски режисьор Пьотър Злоторович за неговия филм "Печки на въглища". 
						Сръбският филм "Бягай за живот" получи наградата в категорията "Филми от значение". Той разказва за трима етиопски атлети, дошли в Сърбия в търсене на по-добър живот. Режисьорът Младен Матичевич проследява историята до тяхното заминаване година и половина по-късно.

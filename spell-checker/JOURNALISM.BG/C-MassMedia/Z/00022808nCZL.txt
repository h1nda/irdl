Посланикът на САЩ в ООН каза, че резолюцията за Косово ще бъде приета след срещата на високо равнище на Г-8
					06/06/2007
					 
						НЮ ЙОРК, Съединени щати -- Във вторник (5 юни) посланикът на САЩ в ООН Залмай Халилзад каза, че Съветът за сигурност на ООН няма да предприеме никакви стъпки по новата проекторезолюция за Косово, докато срещата на високо равнище на Г-8, провеждаща се в Германия, не приключи късно в сряда. Според съобщения в медиите гласуване няма да има, докато не завършат разговорите на високо равнище между САЩ и Русия, което се очаква да стане след приключването на срещата на високо равнище. Халилзад посочи, че гласуването ще се проведе по-късно тази седмица.
						Други новини -- Президентът на САЩ Джордж Буш се срещна във вторник в Прага с Ветон Сурои, лидер на косовската албанска партия „Ора”. Сурои каза, че Буш е потвърдил ангажиментът на своята страна за решаване на проблема със статута на Косово чрез приемането на нова резолюция на ООН. 
						В сряда руският външен министър Сергей Лавров подчерта подкрепата на Москва за Сърбия по въпроса за статута. Той се срещна със сръбския си колега Вук Йеремич в Москва. Русия е постоянен член на Съвета за сигурност на ООН. (РТС, Глас явности - 06/06/07; Танюг, Ройтерс, АП, Телеграфи, РТК, Balkanweb, VizionPlusTV - 05/06/07)

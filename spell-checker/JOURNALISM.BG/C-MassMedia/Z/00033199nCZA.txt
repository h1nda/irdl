Процесът на инвентаризация на държавната собственост в БиХ се бави 
					28/01/2010
					Върховният представител Валентин Инцко се намеси, след като назначена от местните власти в Босна и Херцеговина група не постига никакъв напредък. 
					От Юсуф Рамаданович за Southeast European Times от Сараево – 28/01/10 
 
					 
						
Върховният представител Валентин Инцко пое ръководството на процеса на инвентаризация на държавната собственост след изпадането му в застой. [Гети Имиджис] 
						Как най-добре да се инвентаризира и преразпредели цялата официална собственост на националното правителство? 
						В края на декември Службата на върховния представител (СВП) предаде на премиера на БиХ Никола Шпирич списък на цялото държавно имущество, притежавано или стопанисвано от бившите югославски власти в Босна и Херцеговина. 
						Информацията - събирана в продължение на пет месеца и описваща 1000 обекта, като например военни казарми и други държавни сгради - бе прехвърлена на настоящото правителство, за да бъде преразпределена правилно. 
						Шпирич каза, че трябва да бъде постигнат "политически консенсус", преди собствеността да бъде преразпределена, което в момента е мъглява перспектива. 
						Премиерът на Република Сръбска (РС) Милорад Додик например нарече инвентаризацията "незаконна и неприемлива". 
						Той каза, че в списъка на СВП са включени офиси на президентството на РС и на народното събрание, сгради, които "принадлежат единствено на автономните области на страната и не могат да бъдат отстъпени". 
						Други казват, че процесът би могъл да приключи много отдавна, ако РС бе сътрудничила, предоставяйки границите на имотите и други данни от поземления архив на областта. 
						Звонимир Кутлеша, ръководител на местен екип, работещ по първия проект на Закона за държавната собственост, казва, че инвентаризацията на СВП не му помага особено в работата. "Така или иначе трябва [най-напред] да определим основните принципи," каза Кутлеша. 
						Сюлейман Тихич, лидер на основната партия на бошнаците, Партията на демократичното действие, е в известен смисъл фаталист по въпроса. 
						"Ако политизираме [държавната инвентаризация] и повдигаме въпроси, които вече са решени, като приватизацията на държавната собственост, или включваме въпроси за обществените ресурси, като реките, горите, пътищата... никога няма да приключим" с това.

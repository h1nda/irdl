ЕС настоява за по-нататъшна съдебна реформа в България и Румъния 
					10/02/2012
					Съдебната реформа и борбата срещу корупцията и организираната престъпност остават области, нуждаещи се от подобрение. 
					От Светла Димитрова за Southeast European Times от София -- 10/02/12
 
					 
						
Румъния и България са осъществили известен напредък в сектора на правосъдието, заяви ЕК. [Ройтерс]
						България и Румъния са осъществили известен напредък в борбата срещу корупцията и организираната престъпност, но и двете трябва да намерят решение на редица проблеми, за да приведат съдебните си системи в съответствие със стандартите на ЕС, заяви в сряда (8 февруари) Европейската комисия (ЕК). 
						Румъния трябва да продължи стъпките за приемане на наказателен кодекс, подобряване на отчетността на съдебната система и вземане на съдебни решения, ограничаващи корупцията, смята ЕК. В доклада се казва, че България трябва да приеме цялостен закон за изземване на незаконно придобито имущество, да подобри съдебната си система и да се бори с корупцията. 
						ЕС наблюдава официално двете страни от приемането им в Съюза през 2007 г., за да им помага в преодоляването на недостатъците в правосъдието, корупцията и вътрешните работи, като публикува доклади за техния напредък два пъти в годината. Окончателният доклад на ЕК през юли ще съдържа препоръка дали мониторинга по Механизма за сътрудничество и проверка (МСП) следва да бъде прекратен. 
						"Всички възможности са на масата тук и затова е толкова важно двете страни, с много различните препоръки към тях, да осъществят напредък през идните месеци," каза за SETimes говорителят на ЕК Марк Грей. 
						"Никога не сме сравнявали двете страни, нямаме намерение да го правим и сега; те ще бъдат оценени през лятото въз основа на тяхната ситуация, а не на ситуацията на другата страна в механизма." 
						ЕК посочи като някои от важните стъпки на България след юли 2011 г. откриването на специализираните съд и прокуратура за организирана престъпност, които започнаха работа миналия месец, и "съществените резултати", постигнати от Комисията за установяване и отнемане на имущество, придобито от престъпна дейност. 
						Тя отбеляза новосформирания орган за конфликт на интереси, който е "взел първите си решения", както и че балканската страна е предприела мерки за подобряване на съдебната практика, организацията на прокуратурата и сътрудничеството между различните власти. 
						Борислав Цеков, ръководител на Института за модерна политика със седалище в София, каза за SETimes, че една от най-критичните констатации в доклада е била, че България "трябва да гарантира прозрачността в съдебните назначения", както и че вътрешното министерство трябва да предприеме неотложни мерки за подобряване на нивото на професионализъм по време на полицейски акции и за гарантиране на провеждането на "свободни и честни избори". 
						Относно обвиненията в изборни измами Грей каза за SETimes, че за Комисията "това е въпрос, който буди безпокойство". Той призова "прокурорските служби в България да разследват тези предполагаеми обвинения в изборни измами." 
						Докладът на ЕК за Румъния посочва като някои от основните стъпки след юли 2011 г. влизането в сила на нов граждански кодекс, мерките за ускоряване на съдебните процеси по делата за корупция на високо равнище и напредъка, постигнат от парламента, за приемането на закон за разширена конфискация. 
						Той похвали Националната дирекция за борба с корупцията и Националната агенция за прозрачност в страната за непрекъснатата им работа по редица важни дела, включително "значителен брой висши политици и длъжностни лица". 
						Помолен за коментар относно двегодишната присъда, дадена на бившия румънски премиер Адриан Нъстасе за корупция, Грей отбеляза, че това все още е присъда на първа инстанция и че вероятно тя ще бъде обжалвана. 
						"Важното в този контекст е, че това, което искаме да виждаме, е непрекъсната тенденция на напредък," каза той. 
						Според Александру Кумпанашу, директор на НПО "Асоциация за прилагане на демокрацията", МСП не трябва да бъде прекратяван за страната му. 
						"Това остава единственият инструмент, използван за упражняване на положителен натиск върху правителството да приема реформи, да прави промени в областта на правосъдието," каза той за SETimes. 
						"Действително той е по-малко ефективен сега, отколкото преди присъединяването на Румъния, но без него нямаше да имаме никакъв напредък в тази област. Мисля, че заключенията от днешния доклад за състоянието на правосъдието в Румъния са добре обосновани." 
						
						Кореспондентът на
						 SETimes Паул Чокою е съавтор на този репортаж.

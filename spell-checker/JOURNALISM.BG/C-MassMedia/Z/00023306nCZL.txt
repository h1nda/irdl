Трибуналът на ООН обедини процесите срещу двама босненски братовчеди
					22/07/2007
					 
						ХАГА, Холандия -- Трибуналът на ООН реши в петък (20 юли) да обедини процесите за военни престъпления на двама босненски сръбски братовчеди. Милан и Средое Лукич са обвинени във връзка с убийствата на 100 мюсюлмани във Вишеград по време на конфликта през 1992-1995 г. Миналата седмица, апелативната камара на Трибунала на ООН отхвърли решението да се прехвърли процеса на Милан Лукич в Сараево, аргументирайки се с тежестта на престъпленията. В последното си решение, Трибуналът заяви, че двете дела са тясно свързани и включват много едни и същи свидетели и жертви. 
						В други новини от петък се съобщава, че Хагският трибунал е отказал да освободи временно бившия косовски премиер Рамуш Харадинай, бивш командир на Армията за освобождение на Косово. Той е поискал да бъде освободен по време на лятното прекъсване на работата на Трибунала, за да посети семейството си, но прокурорите са заявили, че това представлява опасност за сплашване на свидетели. Харадинай е обвинен в зверства срещу сърби и етнически албанци, заподозрени, че им оказват помощ. (AП, Ройтерс, Б92 - 21/07/07; AП, Фена, Бета, РТС, БТА, БМРР, МИА - 20/07/07)

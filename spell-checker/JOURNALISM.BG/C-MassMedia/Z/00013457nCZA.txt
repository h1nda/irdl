Албански екип подпомага усилията за справяне с последствията от цунами 
					02/02/2005
					Силният отклик на Албания във връзка с предизвиканото от цунами бедствие в Южна Азия не само помага на жертвите, но и укрепва международната репутация на страната. Гражданската инициатива Mjaft е начело на тези усилия. 
					От Йона Репищи за Southeast European Times в Тирана – 02/02/05
 
					 
						
Албанският екип работи за реализацията за няколко краткосрочни операции по издирване и предотвратяване на растящите заплахи, пред които се изправят оцелелите от цунами. [MJAFT!]
						Екипът за борба срещу последиците от цунами, организиран от албанската фондация Mjaft, помага за провеждане на краткосрочни спасителни операции, както и при предпазни операции с цел предотватяване на растящите заплахи, пред които се изправят оцелелите от цунами, включително рисковете от холера, тифус и други епидемии. Екипът е базиран в Банда Ейс, епицентърът на катастрофата, причинила смъртта на хиляди хора и оставила без покрив много други. 
						"Това, което виждаме, е провинция, съсипана от разрушения, където непрекъснато се виждат невероятни свидетелства за загубен човешки живот. Временни простори, на които се развяват избелели дрехи, стоят като страховити плашила на местата, където са били дадени много жертви по време на спасителните работи и в медицинските лагери," казва Лейла Кола, един от първите албанци, заминали като доброволци в Банда Ейс. 
						В рамките на тази инициатива албански лекари работят в местен медицинси лагер, изграден по поръчка на СЗО и координиран от индонезийското правителство. Медицинската помощ внимателно се насочва към онези, които имат най-голяма нужда от нея. Макар и малки по мащаб, доброволните усилия според официални представители представляват начин за демонстриране на солидарността на Албания с международната общност и показват на света различен имидж на една страна, която се опитва да се отърси от репутацията си на износител на организирана престъпност. 
						Това е един "изумителен и много символичен акт, чрез който Албания дава своя скромен принос в тази международна катастрофална криза," заявява членът на екипа Бесян Пеша през вестник Shekulli. " Това е онази Албания, към която всички се стремим." 
						Mjaft (Стига!), организатор на тази инициатива, е гражданско движение, което цели да повиши общственото съзнание за социалните проблеми в Албания, включително организираната престъпност и трафика, лошите условия на здравеопазване, проблема с кръвните вражди, както и политическата корупция. Непосредствено след разразяването на цунами групата се ангажира с подготовката на силен национален отговор на това бедствие. 
						Оттогава до днес други граждански организации, както и деловите и религиозни среди в цяла Албания се включиха в общото усилие, предлагайки щедра финансова помощ, която да направи възможно разполагането на спасителния екип.
						"Бяхме разтърсени от притока на благотворителна помощ - от президента до обикновения учител... Още веднъж албанското общество показа, че е начело в организацията, хуманността и професионализма," каза изпълнителният директор на Mjaft Ерион Велия. 
						Албания има достойна традиция в хуманитарната помощ, започвайки от 1999 г., когато страната отвори границите си . Нейният отговор на кризата с бежанците по време на конфликта с Косово получи широко одобрение. Екипът за подпомагане на усилията за преодоляване на последстивята от цунами представлява още една важна стъпка в стремежа на страната да се интегрира в международните структури. Тя демонстрира желанието на Албания, както и нейната способност да "изнася" организирана помощ, съчувствие и облекчение на мъките, канализирайки добрата воля на обикновените граждани по посока на една достойна кауза. 
						Авторът на статията Йона Репищи е директор на фондацията Mjaft в Тирана.

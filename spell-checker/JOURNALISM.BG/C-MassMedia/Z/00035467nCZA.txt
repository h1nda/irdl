Възходът на уахабитството в БиХ е тревожен
					29/07/2010
					Разпространяването на радикалния уахабитски ислям сред някои бошнаци продължава да буди безпокойство.
					От Юсуф Рамаданович за Southeast European Times от Сараево -- 29/07/10
 
					 
						
Уахабити нападнаха полицейското управление в Бугойно миналия месец. [Гети Имиджис]
						Терористичното нападение срещу полицейско управление в центъра на босненския град Бугойно в края на миналия месец - при което бе убит полицаят Тарик Любушкич, а други шестима бяха ранени - е показателно за напрежението, което създава малката, но ставаща все по-агресивна уахабитска общност в страната. 
						Провеждащото се разследване разкрива, че заподозреният нападател Харис Чаушевич и организаторът Насер Палисламович, както и други трима заподозрени, които бяха арестувани, имат дългогодишни връзки с радикалната ислямска секта. 
						Според съобщенията терористичната клетка е извършила нападението, защото възразява срещу популярния ежегоден мюсюлмански сбор в Айватовица, на който се почита светец от миналото. 
						 "Мисля, че основната цел на уахабитското движение е да създаде религиозна държава, приемлива само за мюсюлманите - без сърбите и без хърватите," каза премиерът на БиХ Никола Шпирич за местните медии по-рано този месец. 
						 Властите в Република Сръбска (РС) предупредиха за подобни терористични нападения от радикалните ислямисти, които получават финансиране от Саудитска Арабия и Иран. Властите предупредиха също, че действията на групата може да имат негативни последици за европейската интеграция на БиХ, включително за либерализирането на визите. 
						Междувременно медиите в БиХ наливат масло в огъня, като критикуват открито ислямската общност в страната и нейния главен мюфтия Мустафа ефенди Черич, че не се разграничават достатъчно от уахабитите. 
						Ислямската общност отхвърля обвиненията, призовавайки правителството да въведе решителни мерки на цялата територия на БиХ. Целта на уахабитите "е да се насади недоверие, страх и безпокойство, да се отвлече вниманието ни от... [евро-атлантическата] интеграция", заявяват от общността. 
						Въпреки уверенията един бошнак, който беседва с представител на SETimes, каза, че хората са наплашени. "Икономическите тревоги се изострят от омразата и агресивната уахабитска пропаганда," каза той, изразявайки съжаление от успешното привличане на недоволни млади бошнаци. 
						"По правило те произхождат от бедни семейства с вътрешни проблеми и конфликти и са душевно лабилни хора. Такъв е случаят със [заподозрения нападател Чаушевич]." 
						 Според други етническото разделение на страната е това, което разкрива възможности пред уахабитите. 
						Марияна Грабовац, на 56 г., определи Бугойно като "разделен град", в който католиците и бошнаците посещават свои отделни заведения. "Разделението се простира и до работното място, в ежедневието и комуникациите," каза тя за SETimes. 
						"Ако не се направи нещо спешно на държавно равнище, дори и това елементарно съжителство между католиците и мюсюлманите ще бъде унищожено," каза жителят на Бугойно Иван Будимир. 
						Правителството изглежда приема сериозно подобни тревоги. Министърът на сигурността Садик Ахметович обеща решителни действия, заявявайки, че нападението е дало сигнал за тревога "да се постави под контрол цялото уахабитско движение".

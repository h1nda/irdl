Турция може да отмени закона, ограничаващ свободата на словото
					29/12/2005
					 
						АНКАРА, Турция -- Външният министър Абдула Гюл заяви, че Турция може да отмени закон, според който критика към военнослужещи или обсъждане на убийствата на арменци по време на Първата световна война се смята за криминално престъпление. Законът, който е част от новия Наказателен кодекс на Турция е бил използван за обвиненията, повдигнати срещу известния писател Орхан Памук. Много журналисти са осъдени според същите разпоредби. "Опитваме се да превърнем Турция в страна, в която демокрацията и човешките права съществуват както във всяка страна-членка на ЕС", заяви Гюл пред НТВ в сряда (28 декември) по повод необходимостта от промяна. Той също разкритикува група адвокати националисти, които са започнали серия противоречиви съдебни процеси и наказателни разследвания. (Би Би Си, Ройтерс, НТВ, TurkishPress.com - 28/12/05)

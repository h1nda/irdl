Бизнес: Румъния е начело сред балканските страни в списъка на “Форбс” на най-добрите държави за бизнес
					04/07/2008
					Румъния е на първо място от държавите в Югоизточна Европа в списъка на “Форбс” на най-добрите държави за бизнес Още в деловите новини: рейтингът на Хърватия според “Стандарт енд Пуърс” е стабилен; България получи 360 млн. долара от заема си към Ирак.
					 
						
[Форбс]
						В третата класация на най-добрите държави за бизнес на списание “Форбс”, публикувана миналата седмица, от балканските страни Румъния заема първо място, а последна е Босна и Херцеговина (БиХ). Румъния е на 40-о място, следвана от Турция (41) и България (44). Останалите страни от региона изостават, като Албания и Македония заемат 77-а и 79-а позиция. БиХ е 101-ва. Сърбия и Черна гора не са включени в класацията.
						*** 
						В официално съобщение от вторник (1 юли) “Стандарт енд Пуърс” потвърди рейтинга BBB/A-3 на Хърватия за дългосрочния дълг на страната в чужда валута и BBB+/A-2 за дълга в местна валута, като прогнозата и за двата е стабилна. Рейтингът на Хърватия се подкрепя от постепенно консолидиране на държавните финанси, висок БВП на глава на населението и политическа стабилност, осигурена от интеграцията в ЕС.
						*** 
						Дългът на Ирак от 360 млн. долара към България е изплатен напълно, съобщи българското министерство на финансите в сряда (2 юли). Общият размер на дължимия дълг и натрупаните лихви се изчисляваха на 1,86 млрд. долара, но двете страни се договориха миналата година да намалят тази сума.
						*** 
						Иран и Турция започнаха преговори за строителството на нов тръбопровод за пренос на природен газ до Европа през Турция, съобщи в неделя (29 юни) иранският министър на петрола Голам Хосеин Нозари. Новият тръбопровод ще преминава от нефтеното находище “Южен Парс” до турско-иранската граница.
						*** 
						
						Турската групировка “Чалък”, собственик на Националната търговска банка (БКТ) в Косово, обяви в понеделник (30 юни), че ще инвестира повече в икономиката на Косово. Дружеството откри втори клон на БКТ в южния град Призрен. "Чалък Холдинг” е първият турски инвеститор в Косово с участие в газоразпределителния, банковия и текстилния сектор.
						
						(Различни източници -- 27/06/08-04/07/08)

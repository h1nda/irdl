Молдовската преса страда от измама с вестници
					07/06/2011
					Два вестника в страната поискаха да бъде проведено разследване, след като мистериозна печатница с явни политически връзки разпространи фалшиви издания.
					От Алина Раду за Southeast European Times от Кишинев – 07/06/11
 
					 
						
Сериозните проблеми със свободата на медиите в Молдова продължават. [Ройтерс]
						Журналистите в Молдова отдавна срещат ограничения върху свободата на печата. През последните седмици обаче индустрията се изправи пред ново предизвикателство – фалшиви вестници, отпечатани с очевидна политическа цел и представяни като истински. 
						Два вестника – седмичното издание „Зиарул де Гарда” ["Страж"] и всекидневникът„Тимпул” ["Време"] – станаха жертва на такива измами. Фалшивите издания на вестниците, които съдържат нападки срещу проевропейските политически партии, бяха отпечатани и разпространени в навечерието на парламентарните избори на 5 юни. 
						Истинският „Зиарул де Гарда” посочи в съобщение за пресата, че такива измами са „удар срещу имиджа на истинския вестник, който през седемте години, през които се издава, е избягвал политическата партизанщина и е предлагал на своите читатели възможно най-голяма прозрачност”. 
						 „Клонирането на вестници с цел политическо манипулиране вреди на имиджа на независимата преса в Молдова”, каза за SETimes Сорина Щефарца, зам.-главен редактор на „Тимпул”. 
						И двата вестника, както и НПО, работещи в областта на медиите, поискаха да се проведе полицейско разследване. Откриването на тайната вестникарска печатница отне на властите няколко седмици. В крайна сметка следите ги отведоха до цял екип от специалисти по комуникации, включително редактори и преводачи. 
						Замесеният в аферата персонал беше арестуван на 13 май по време на подготовката на следващия брой на фалшив молдовски вестник. Политиците зад измамата обаче все още не са идентифицирани. 
						Георге Малик, ръководител на екипа, провеждащ криминалното разследване, обясни, че целта на незаконните производители на вестници е била да се манипулира общественото мнение в навечерието на местните избори. Смята се, че за подготовката, отпечатването и разпространението са изразходвани големи парични суми. 
						 „Хората имат право на прозрачност и този принцип трябва да се спазва и в този случай”, заяви министърът на вътрешните работи Алексей Ройбу. 
						„Молдовската полиция трябва да разкрие имената на лицата, за които се предполага, че са използвали фалшиви вестници в нарушение на авторските права, за да спечелят политически облаги”, заяви генералният секретар на Организацията на медиите в Югоизточна Европа Оливер Вуйович. 
						Скандалът избухна малко след последния доклад на „Фрийдъм Хаус” за свободата на медиите в цял свят. Молдова се изкачи в последната класация от 144-то на 118-о място, като в доклада се отбелязват подобрения, макар че медиите все още се оценяват като до известна степен свободни. 
						Въпреки че диверсификацията на медиите донесе по-голяма свобода на журналистите, проблемите остават „много повече от постиженията”, твърди директорката на Молдовско училище по съвременна журналистика Корина Чепой. 
						Журналистите не са допускани своеволно до обществени места, на които се очаква да се явят някои политици; бави се достъпът до документи или той се отказва без законно основание, каза Чепой за SETimes. 
						 Според експертите фалшивите вестници сега създават нов куп от проблеми, с които журналистите трябва да се справят.

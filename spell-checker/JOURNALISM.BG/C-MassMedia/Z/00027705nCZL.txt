Главният прокурор на Трибунала на ООН отново призова за арестуването на Младич и Хаджич
					11/09/2008
					 
						БЕЛГРАД, Сърбия -- В сряда (10 септември) главният прокурор на Хагския трибунал Серж Брамерц отново призова сръбските власти да заловят оставащите двама важни военнопрестъпници, укриващи се от правосъдието, Ратко Младич и Горан Хаджич. Приключвайки своята двудневна визита в Белград, Брамерц определи тяхното арестуване като "ключова цел на нашето пълно сътрудничество". На съвместна пресконференция с Расим Ляич, ръководител на сръбския национален съвет за връзките с Трибунала на ООН, Брамерц каза, че вярва, че новото правителство ще предостави необходимите ресурси за решаването на оставащите въпроси, свързани със сътрудничеството на Сърбия с Трибунала. 
						Ляич каза, че очаква Съветът на министрите на ЕС, който трябва да заседава в понеделник, да "оцени по подходящ начин" напредъка на Сърбия в сътрудничеството в областта на военните престъпления. "Ние сме наясно с оставащите наши задължения и ще направим всичко по силите си", обеща той.
						Междувременно в сряда върховният представител по външната политика на ЕС Хавиер Солана каза, че очаква Съветът на министрите да разреши сключването на временно търговско споразумение със Сърбия. Холандия обаче настоява, че Белград трябва първо да арестува Младич. (Бета, Танюг, РТС, Данас, ФоНет, Б92 -10/09/08)

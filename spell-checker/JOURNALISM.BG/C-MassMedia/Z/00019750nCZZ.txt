Наука и технологии: Румънски софтуер ще се използва в телемедицински услуги в ЕС
					28/08/2006
					Румънски компании в областта на информационните технологии осигуряват решения за телемедицинския проект на ЕС eTEN. Още в новините от областта на науката и технологиите: сръбската компания "Ре-енерджи" планира да построи 11 вятърни електроцентрали във Войводина; България продължава обучението на държавни служители по информатика; трети курс орнитолози се дипломира в черногорския Център за защита и проучване на птиците.
					
 
					 
						
Проектът "Хелт Оптимум" има за цел управление на телемедицински услуги за лекари и медицински персонал от държавни и частни болници в Италия, Испания, Дания, Белгия, Швеция и Румъния. [Гети Имиджис]
						Румънски софтуерни решения ще се използват в 26 европейски болници в рамките на регионален проект за медицинска компютризация. Решенията са осигурени от компанията "Инфо Уърлд" -- един от най-големите доставчици на интегрирани решения в областта на информационните технологии за сектора на здравеопазването в Румъния -- и "Алкател". Проектът, наречен "Хелт Оптимум", е финансиран по програмата на ЕС eTEN и ще осигури управление на телемедицинските услуги -- лабораторни, болнични и консултантски -- за 184 лекари и медицински служители в държавни и частни болници в Италия, Испания, Дания, Белгия, Швеция и Румъния. Той ще даде възможност на общопрактикуващите лекари и специализираните медици да получават дистанционно помощ от известни специалисти, когато взимат важни решения или при рядко срещани клинични ситуации. "Инфо Уърлд Румъния" ще се включи в проекта, като осигури своята платформа за управление на болници "Хоспитъл Мениджър" и информационно-технологичното решение IQPACS. 
						*** 
						
Сръбската компания "Ре-енерджи" смята да построи 11 вятърни електроцентрали в региона на Войводина през следващите три години, се посочва в съобщение от 21 август. Първата централа, която трябва да бъде пусната в експлоатация в близките месеци, включва построяването на ветрогенератор с мощност 1,1 мегавата, който трябва да доставя електричество на 1200 домакинства. Общите разходи по проекта възлизат на 30 млн. евро. 
						*** 
						11658 държавни служители в България са преминали образователни курсове по информатика от август миналата година досега, като общият брой на обучените служители е достигнал 23742, съобщи министерството на държавната администрация на 22 август. Бе съобщено също, че през 2005 г. за всички областни и общински администрации са били осигурени компютри и сървъри в съответствие с програмата за електронно правителство. Общо 1500 компютъра и 300 сървъра са предоставени на местните власти миналата година. Министерството е осигурило и 100 компютъра за Висшия съдебен съвет. 
						*** 
						Трети курс орнитолози се дипломира официално в черногорския Център за защита и проучване на птиците в рамките на Международната програма за птичите ареали, инициатива за запазването им, координирана от "БърдЛайф Интърнешънъл". Общо 13 учени участваха в четиримесечния курс за обучение, който включваше теренни проучвания в района на Дурмитор, Синявина, планината Проклетия и Шкодренското езеро, както и изготвяне на база данни за птичите видове, регистрирани в Черна гора, които имат значение за Европа. Известните словенски орнитолози Лука Божич и Борут Рубинич бяха лектори.

Изложение за недвижими имоти в Хърватия прави опит да привлече инвеститори от цял свят
					03/04/2008
					Хърватското изложение за недвижими имоти се провежда за първи път в рамките на традиционното Хърватско яхтено изложение с цел да бъдат привлечени чуждестранни инвеститори.
					От Иво Шчепанович за Southeast European Times от Сплит – 03/04/08
 
					 
						
Сплит ще бъде домакин на Хърватското изложение за недвижими имоти, което ще бъде отворено за инвеститори от цял свят. [Гети Имиджис]
						С надеждата да предизвика международен интерес Хърватското изложение за недвижими имоти се провежда за първи път, за да предостави на потенциалните инвеститори информация за бума на местния пазар на недвижими имоти. Деветдневното събитие започва в събота (5 април) в Сплит като част от Хърватско яхтено изложение.
						Изложението за недвижими имоти ще е разположено на площ от 2 100 кв. м и на него ще бъдат предлагани имоти по цялото крайбрежие и над 1 000 острова.
						"Решихме да използваме присъствието на богати потенциални инвеститори всяка година на нашето яхтено изложение, което само през последната година привлече 50 000 посетители. Купувачите, които проявяват интерес към покупката на луксозни яхти, са добри потенциални клиенти на процъфтяващия хърватски пазар на недвижими имоти,'' каза говорителят на събитието Гордан Йелавич. Той каза също, че отскоро се поддържа електронно администриране на имотите в страната, което ще помогне на чуждестранните инвеститори при техните покупки.
						Той заяви, че в изложението участват 800 агенции за недвижими имоти и собственост, както и 100 инвестиционни и строителни дружества и десетина строителни предприемачи.
						 "Най голям интерес към придобиване на имоти в Хърватия проявяват англичаните и ирландците," каза Йелавич.
						Статистиката показва, че предприемачи от Англия и Ирландия притежават 10 % от агенциите за недвижими имоти и собственост в Хърватия.
						По-рано те са нямали възможност да видят целия пазар. Земя в Хърватия все още може да бъде купена срещу по-малко от 19 евро за квадратен метър, добави той.
						Йелавич е един от многото млади бизнесмени от “Профектус”. Под управлението на Виченцо Благаич, на 30 г., през последните десет години компанията организира панаири в Хърватия, като успя да класира Хърватското яхтено изложение между десетте най-големи морски събития в света. “Профектус” предлага и консултации за развиването на бизнес в страна в преход по пътя й на присъединяване към ЕС.
						"Времето в Хърватия през април е хубаво и несъмнено посетителите на двете изложения ще прекарат добре, докато сключват сделки. Вече получихме потвърждения от Обединените арабски емирства, САЩ и Обединеното кралство. Голям интерес бе проявен и от Русия," каза Йелавич.
						Тази година повече от 400 фирми ще имат свои представители на Хърватското яхтено изложение, с 30 % повече от предходната година.

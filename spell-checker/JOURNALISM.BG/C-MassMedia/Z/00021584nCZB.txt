Членове на ПКК бяха арестувани във Франция и Белгия
					12/02/2007
					Над дванайсет души, за които се предполага, че са членове на Кюрдската работническа партия бяха арестувани във Франция и Белгия в началото на февруари като част от операция, целяща спирането на финансовите ресурси на групировката, смятана за терористична организация от ЕС, Съединените щати и Турция.
					(Различни източници -- 12/01/07 - 11/02/07; AП - 20/11/04; Укипедия, Глоубъл Секюрити, Вашингтонски институт за близкоизточна политика)
 
					 
						
Полицаи вървят пред протестиращите пред културния кюрдски център "Ахмет Кайя" в Париж, след като сградата бе претърсена от полицията. Тринайсет кюрди от Турция бяха арестувани на 5 февруари по подозрения, че са финансирали тероризъм. [Гети Имиджис] 
						На 5 февруари френската полиция претърси предградията на Париж Ивелин, От-дьо-Сен, Сен-Сен-Дениз и Вал д'Oаз и арестува 12 турци и един австралиец, всички от кюрдски произход. Двама други кюрди бяха арестувани по-късно на път за Белгия. Риза Алтун и Недим Севен, които са сред 15 лица, задържани в момента във Франция, се смята, че са членове на ръководството на Кюрдистанската работническа партия (ПКК). 
						"Това са хора, за които подозираме, че финансират ПКК", заяви пред репортери говорителка на прокуратурата в Париж. 
						Арестите бяха извършени като част от координирана операция "Октопод", целяща да прекъсне финансирането за ПКК - смятана за терористична организация от ЕС, Съединените щати и Турция. Офанзивата, в резултат на която бяха арестувани над дванайсет души този месец във Франция и Белгия, бе осъществена след около седем месеца разузнаване след арестуването на двама кюрди, заловени в Париж през юли миналата година, докато са се опитвали да обменят 200 000 евро в американски долари. 
						Главният съдия по терористични дела Жан-Луи Бругиер оглавява следствието във Франция. 
						Междувременно най-малко двама важни кюрдски бунтовници бяха арестувани в Белгия - Зубеир Айдар, лидер на Конгра-Джел, клон на ПКК, и Ремзи Картал. Впоследствие те бяха освободени. 
						"Срещу членове на терористична организация, които заемат лидерски позиции, не могат да бъдат предприети никакви действия, тъй като им е било дадено политическо убежище", съобщава турският всекидневник "Заман", цитирайки изявление на говорителя на полицията Исмаил Чалискан, направено на седмичния брифинг за пресата в петък (9 февруари). 
						Съобщения в турските медии свързаха операцията в Европа със списък от 148 членове на ПКК, включително Алтун и Севен, предоставен на американските власти от турското външно министерство миналата година. Посочва се също, че операцията срещу ПКК може да бъде последвана от подобни операции в други страни и да доведе до още арести. 
						"Всички ще видят, че в идните дни дори по-известни лица ще бъдат арестувани", съобщи в петък "Търкиш Уикли", цитирайки високопоставен служител на турската полиция. Според него двама от ключовите мишени на операция "Октопод" са Мурат Караилан, настоящият лидер на ПКК и Кемир Байик, който ръководи военните операции на групировката. Заедно с отговарящия за финансите Дуран Калкан, те образуват управляващата тройка на организацията, според анализатори на Вашингтонския институт за близкоизточна политика (ВИБП). 
						
Турски кюрди държат портрет на основателя на ПКК Абдула Очалан, който е в затвора. [Гети Имиджис] 
						Екстремистката групировка бе създадена през 1974 г, от Абдула Очалан като марксистко-ленинска сепаратистка организация, официално станала известна като ПКК четири години по-късно. Съставена главно от турски кюрди, нейната цел е да създаде независима Кюрдска държава, обхващаща части от Югоизточна Турция, Североизточен Ирак, Североизточна Сирия и Северозападен Иран. 
						През 1984 г. ПКК започва въоръжена кампания за самоуправление в югоизточната част на Турция с преобладаващо кюрдско население. Кампанията продължава 15 години и взима повече от 30 000 жертви. Изблиците на насилие са насочени не само към силите за сигурност на Турция и към цивилни лица, но и към кюрди, смятани за сътрудници на държавата. Турски агенти успяват да заловят Очалан в Кения през февруари 1999 г. и по-късно турският Съд за държавна сигурност го осъжда на смърт. След отмяната на смъртното наказание в Турция, неговата присъда е променена на доживотен затвор. В момента той излежава присъдата си на остров Имрали в Мраморно море. 
						Няколко месеца след залавянето на Очалан, ПКК обявава прекратяване на огъня, но го отменя през юни 2004 г. след като контролът на организацията преминава у войнстващото крило на групировката "Народни сили за отбрана". Следва увеличаване на нападенията на ПКК срещу цивилни лица и турски военнослужещи, полицията и държавни обекти. В изявление от затворническата килия, направено в края на септември 2006 г. Очалан призовава за прекратяване на насилието. Призивът му е направен след като много хора, включително туристи в турски курорти, са убити в нападения, за които се смята, че са осъществени от ПКК или от сродни групировки. Сблъсъците продължават след спиране на огъня. 
						 След като стъпва и в Европа организацията се смята, че участва активно в различни сектори на престъпната дейност в континента, а именно в търговия с наркотици, особено в Германия и Франция. Цитирайки експерти, ВИБП твърди, че групировката се смята, че носи отговорност за около 80 % от трафика на наркотици в парижките предградия и за производтвото и разпространението на 40 % от хероина в Европа. Смята се, че организацията управлява и мрежа за проституция като допълнителен източник на средства. 
						Освен това групировката получава дарения, някои от които чрез клонове за събиране на средства в Европа. Тя също управлява няколко медии като Рой ТВ със седалище в Дания и телевизия Мезопотамия. 
						ЕС определи ПКК като терористична организация през май 2002 г., един месец след като групировката промени името си на Кюрдски конгрес за свобода и демокрация (ККСД). Тя отново се преименува като Конгра-Джел в края на 2003 г. и ЕС я добави към списъка си с терористични организации през април 2004 г. 
						През ноември 2004 г. холандската полиция арестува 29 души по време на акция срещу тренировъчен лагер на ПКК в град Лиемпде в южната част на Холандия. Операцията бе описана като най-голямата акция срещу ПКК в Европа. 
						
Полицията отцепва района, където холандската полиция извърши акция срещу тренировъчен лагер на Кюрдската работническа партия през ноември 2004 г. в Лиемпде в Холандия. [Гети Имиджис]
						През януари тази година 42-годишен турски гражданин бе арестуван в Южна Германия след серия от акции, насочени срещу членове на ПКК. Той бе заподозрян, че служи като "районен мениджър" на ПКК в района на Щутгарт от юни 2006 г.. 
						Арестите във Франция бяха заклеймени от няколко кюрдски организации, включително от Конгра-Джел, като Айдар призова за прекратяване на акциите и за незабавно освобождаване на задържаните. Рой ТВ го цитира да призовава кюрдите в цяла Европа да усилят своята "демократична борба". 
						На 6 февруари около 1 000 кюрди се присъединиха към протестите в Париж срещу арестуването на "важни" лидери на ПКК. Докато демонстрираха в града, участниците в протеста, организиран от ПКК, скандираха "ние не сме терористи" и "освободете нашите приятели". Някои от демонстрантите носеха плакати с надписи "престанете да смятате кюрдите за престъпници" и "Турция трябва да уважава човешките права, Франция също". 
						Арестите в началото на февруари в Европа бяха извършени след оплаквания от страна на Турция през последните месеци, че Съединените щати не правят достатъчно, за да се противопоставят на бунтовниците от ПКК, действащи от кюрдския район в Северен Ирак. 
						 Но в изявление миналата седмица американският посланик в Турция Рос Уилсън загатна, че неговата страна е участвала в операция "Октопод", осъществена след серии от срещи между САЩ и високопоставени лица от Европа. "Това, което се опитваме да направим в Европа, цели да осигури пресичане на финансовите източници на ПКК и задържане на главните лидери на ПКК", заяви американският дипломат.

Албания потвърди втори случай на H5N1 край Тирана
					31/03/2006
					Правителство работи по унищожаването на птици и овладяване на общественото безпокойство след новината за откриването на смъртносния щам H5N1 на птичия грип близо до столицата.
					От Ерлис Селимай за Southeast European Times от Тирана -- 31/03/06
 
					 
						
Албански служители от здравното министерство със защитно облекло събират пилета в село Пез-Хелмес. [Гети Имиджис] 
						Албания потвърди втори случай на щама H5N1 на птичия грип, открит при домашни птици на 22 март в село недалеч от Тирана. Това е вторият случай на зараза със смъртносния щам на вируса в Албания за този месец. "Окончателните резултати от лабораторията "Уейбридж" в Лондон показаха, че умрелите птици, намерени в село Пез-Хелмес, съдържат щама H5N1 на вируса," каза албанският земеделски министър Йемин Гяна. 
						Мъртвите птици бяха намерени в с. Пез-Хелмес, на 14 км от Тирана, на 17 март. Експертите в засегнатото село взеха също и кръвни проби за изследвания от всички жители на селото. Местната преса съобщи още, че мъртви птици са били намерени в Берат, в южната част на страната, и в Шкодра на север. В очакване на резултатите от изследванията смъртта на домашни пилета предизвика съмнения за наличието на смъртносния щам на вируса в тези райони. 
						Албания потвърди своя първи случай на щама H5N1 при пиле, намерено в южното село Чуке в окръг Саранда, на 50 км северно от гръцката граница. 
						Заразата край Тирана бе установена, след като експерти от министерството на земеделието започнаха да унищожават домашни птици в с. Чуке, окръг Саранда. Територията в радиус от 3 км от заразеното село бе отцепена, а експертите установиха защитна зона, включваща осем села в околността. 
						Албанският здравен министър Максим Чикули заяви, че досега не е имало случаи на предаване на вируса от птици на хора в Чуке. "Епидемиолозите извършват проверки и следят отблизо обстановката там," каза той. 
						След като бяха информирани за първия случай в страната на щама H5N1, албанският президент Алфред Мойсиу и премиерът Сали Бериша призоваха обществеността да не изпада в паника, като казаха, че държавата ще вземе необходимите мерки. Бериша и членове и сътрудници на неговия кабинет организираха обяд с продукти от птиче месо, за да демонстрират, че няма риск при консумацията на подобни храни. 
						
						Междувременно мисията на Световната банка в Тирана потвърди, че ще компенсира селските стопани за загубите, причинени от унищожаването на домашните птици. Силно вирулентният щам H5N1, който причини смъртта на поне 96 души от 2003 г. насам, основно в Азия, бе открит в няколко страни около Албания, между които Гърция, Румъния и Сърбия.

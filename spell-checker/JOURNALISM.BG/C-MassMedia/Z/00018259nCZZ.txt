Делова хроника
					14/04/2006
					Преглед на деловите и икономическите новини от Балканите след 7 април.
					(Различни източници - 07/04/06 - 14/04/06)
 
					 
						
Македонският министър на селското стопанство Садула Дураки (вдясно) и председателят на Турската агенция за международно развитие и сътрудничество (ТАМРС) Хакан Фидан се поздравяват след подписването на споразумение за сътрудничество между двете страни. В сряда (12 април) ТАМРС откри своя Служба за програмна координация в Скопие. [Томислав Георгиев]
						
Aлбанското правителство и ПРООН подписаха план за действие по подкрепяни от ПРООН инициативи в страната от 2006 г. до 2010 г. Те включват помощ по проект за компютризация на училищата, равитие на екологичния и културния туризъм и инициативата "Привличане на мозъци", насочена към засилване на връзките с албанската диаспора в чужбина. 
						*** 
						През март 2006 г. инфлацията на цените на дребно в Република Сръбска (РС) е била 8,5 % спрямо миналата година, почти без промяна от февруари, според данни на статистическото бюро на РС. През март цените на дребно са се увеличили с 0,1 % спрямо миналия месец след месечния спад от 0,7 % през февруари. Цените на промишлените хранителни изделия са се увеличили леко от 13,4 % в годишно изражение през феврури на 13,6 % през март. 
						*** 
						Средната регистрирана безработица в Хърватия е достигнала 17,9 % през 2005 г., според статистическото бюро. Процентът е малко по-нисък, отколкото през 2004 г., като е спаднал с 0,1 пункта спрямо миналата година. 
						*** 
						
Гръцката държавна телекомуникационна компания ОТЕ увеличи леко дела си в мобилния оператор "Космоте", като купи още 2,35 % на 10 април и нови 0,048 % на следващия ден. Сега тя притежава 66,54 % от "Космоте". Според някои съобщения OTE смята да изкупи акциите на миноритарните акционери преди частичната приватизация на OTE, планирана за 2007 г. 
						*** 
						Външнотърговският дефицит на Maкедония достигна 106,4 млн. долара през януари-февруари, според статистическото бюро. Общият външнотърговски оборот достигна 647,7 млн. долара, 58,2 % от които са внос и 41,8 % са износ. 
						*** 
						Френската фирма "Карфур" ще открие четири нови хипермаркета в Румъния през 2007 г., каза Франсоа Оливер, главен изпълнителен директор на "Карфур Румъния". Два от новите магазини ще бъдат построени в Яш, един в Букурещ, а къде ще бъде четвъртият, все още не се знае. "Карфур" вече има шест магазина в страната. 
						*** 
						Нощувките на чуждестранни туристи в Сърбия и Черна гора са се увеличили с 22,3 % през февруари 2006 г. спрямо миналата година, според данни на статистическото бюро на федералния съюз. В Черна гора растежът е бил 47,1 % спрямо миналата година, а в Сърбия - 16,3 % спрямо миналата година. 
						*** 
						Европейската инвестиционна банка предостави глобален заем от 100 млн. евро на "ГарантиБанк" от Tурция за подпомагане на малки и средни предприятия (МСП). Кредитът ще се използва за финансиране на МСП в производството и услугите.

Косовските албанци са предпазливо оптимистични за бъдещето
					11/12/2006
					В първата от две статии, посветени на очакванията за бъдещето на Косово, кореспондентът на SETimes Блерта Фоничи-Кабаши обсъжда статута и други въпроси с представители на етническото албанско мнозинство.
					От Блерта Фоничи-Кабаши за Southeast European Times от Прищина – 11/12/06 
 
					 
						
Косовските албанци искат независимост за провинцията. [Гети Имиджис]
						Косовските албанци, които са мнозинство в провинцията, имат различни виждания относно окончателния статут на Косово. Някои са сигурни, че Косово скоро ще стане международно призната суверенна държава, а други не са сигурни как или кога ще се случи това. Но всички са единодушни за едно: провинцията не може да остане под сръбско управление. 
						"Не знам какъв вид независимост ще имаме, но съм сигурен, че Косово върви по правилния път," казва студентът по икономика от Университета в Прищина Африм Кабаши, като добавя, че от основно значение е косовските лидери да бъдат единни. "Не казвам, че те на са единни, но трябва да са по-близки един с друг," смята той. 
						Друг студент, Ард Матоши, призовава хората от Косово да са търпеливи, докато се реши въпросът със статута. "Яд ме е, че процесът се бави, но като си спомня какъв напредък е постигнат през последните години в Косово, си мисля, че нямаме причини за песимизъм и нетолерантност," казва Матоши. 
						Според Зиядин Гаши, журналист от ежедневника "Зери", обществеността е разтревожена от явното колебание и разногласията между членовете на Контактната група. Това бавене е "основният фактор, който създава подозрения и неспокойствие", смята Гаши, като все пак добавя, че в дългосрочна перспектива има основания за оптимизъм. "Косово е ориентирано към ЕС. Мисля, че през следващите няколко години ние ще изпълним всички критерии, за да станем член на Съюза," казва той. 
						Бурим Рамадани от Университета в Прищина смята, че въпреки забавянията може да има само един изход от процеса по определяне на статута. "Ние сме в края на един доста дълъг процес на преговори и преход. Мисля, че статутът ще се определи изцяло въз основа на политическата воля на хората -- несъмнено всички знаят, че тази воля е за независимост на Косово," казва той. 
						Рамадани е уверен, че Косово ще бъде "консоциативна държава", в която малцинствените общности ще имат необходимите права, за да представляват интересите и целите си. "Според консоциативната теория широкомащабната децентрализация, правата на общностите, конституцията и избирателната система гарантират, че малцинствата, най-вече косовските сърби, ще имат власт в рамките на политическата структура на Косово." 
						Статутът обаче няма да реши всички дългосрочни предизвикателства, пред които е изправена провинцията. "Косоварите ще трябва да се сблъскат с реални проблеми," казва Рамадани. "Високото ниво на корупция може да е най-опасното нещо в Косово след решаването на въпроса за статута, както и организираната престъпност." 
						Беким Укай, студент по право, смята, че демократичните институции, добрата съдебна система и икономическият растеж са ключовете към едно по-светло бъдеще за Косово. "Това са необходими параметри за една добре функционираща държава," каза той. 
						Някои -- най-вече безработните -- са скептично настроени и не очакват промяна към по-добро. Още от 1999 г., казва Смаил Синани, слушам обещания за независимост и икономическо развитие. "Лидерите ни обещаваха, че ще имаме достатъчно работни места и че процесът на интеграция ще ни помогне да работим не само в Косово, но и в чужбина," казва Синани. 
						Съпругата му иска семейството да напусне провинцията и да потърси работа извън нея. "Готова съм да работя навсякъде -- имаме пет деца, които често нямат какво да ядат," казва тя. 
						Косово е провинция в Южна Сърбия, която се намира под администрацията на ООН от 1999 г. Макар номиналният суверинитет на Сърбия да се признава от международната общност, на практика Сърбия не управлява провинцията. Тя се управлява от ЮНМИК и от местните временни институции за самоуправление, като сигурността се гарантира от ръководените от НАТО Сили за Косово (КФОР).
			
Косовските сърби изпитват смесни чувства за бъдещето си

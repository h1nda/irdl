Стрелбата срещу Татлъсес се свързва с ПКК и сенчестия бизнес
					23/03/2011
					Докато певецът се възстановява, полицията се опитва да разплете мрежа от връзки, в които може да са замесени прокюрдски терористи.
					От Алакбар Рауфоглу за Southeast European Times – 23/03/11
 
					 
						
Ибрахим Татлъсес, наричан „Императора”, беше прострелян на 14 март, след като записа седмичното си предаване по телевизия „Беяз”. [Ройтерс]
						Измина една седмица, откакто въоръжени мъже простреляха един от най-обичаните изпълнители в Турция, певеца Ибрахим Татлъсес. Полицията съобщи, че разследва следи, които свързват нападението с терористичната Кюрдска работническа партия (ПКК), която заплаши несъгласните с нейната политика кюрдски интелектуалци и общественици. 
						По делото Татлъсес са задържани осемнадесет души, включително главният заподозрян Абдула Учмак. Твърди се, че дългогодишният противник на Татлъсес е наел предполагаемия извършител на убийството, Ерсин Алтун, и шофьора Юнус Айък. 
						За седем от задържаните се твърди, че са членове на ПКК, а трима – включително адвокатът Рухсен Махмутоглу – принадлежат към прокюрдската Партия на мира и демокрацията (ПМД). 
						Според източници от полицията по време на разследването на компютъра на адвоката са намерени имейли, свързващи стрелбата с ПКК, като освен това се посочва, че са открити доказателства за пряка връзка между Махмутоглу и Учмак, както и план на болница „Маслак Аджъбадем”, където Татлъсес се лекува от огнестрелната рана в главата. 
						Учмак е бил задържан по-рано за две нападения срещу певеца, през 1998 и 2003 г. При различни инциденти преди няколко години също така бяха простреляни и ранени бившата съпруга и бившата приятелка на Татлъсес. 
						„Независимо какъв е мотивът, това много добре подготвено нападение предполага отдавнашни връзки”, посочва Кемал Оджак, дознател ветеран от Истанбул. „Тези арести изискват сериозно разследване.” 
						„Разбира се, властите трябва да внимават за всеки сигнал от бунтовнически групи”, каза той, добавяйки обаче, че сенчестите бизнес сделки не трябва да се пренебрегват като друг възможен фактор за стрелбата. „Нашата полиция има много добър опит в разследването на подобни случаи”, посочи той. 
						Татлъсес, който има участие в строителен и ресторантьорски бизнес и дори притежава собствена автобусна компания, беше един от няколкото известни кюрди, които присъстваха на специална среща с премиера Реджеп Тайип Ердоган преди няколко месеца. Събитието помогна за популяризиране на инициативата за реформи на турското правителство „Кюрдско отваряне”. 
						Според работещия в Анкара разследващ журналист Ягмур Мелек, макар и разследванията на сенчестия бизнес в Турция да са често срещано явление, случаят Татлъсес е изключително сложен. 
						„Освен че е кюрд, певец, бизнесмен, а вече и политическа фигура, която ще се кандидатира на изборите, Татлъсес отдавна е цел на престъпни групи. Всички връзки, които до този момент разглежда разследването, са както възможни, така и неправдоподобни”, каза той. 
						Инцидентът, добави Мелек, трябва да ни припомни, че просперитетът и развитието на Турция напоследък не са унищожили престъпния подземен свят в страната. 
						Джошуа У. Уокър, изследовател на Турция в Центъра за близкоизточни изследвания „Краун Център” към Университета „Брандайс”, е съгласен. „Този случай показва, че турският бизнес все още крие скелети в килера си точно както държавата в сянка, от която Турция толкова се страхува”, каза той. 
						„Правителството показа готовност да предприеме сериозни действия,” каза Уокър за SETimes. „Но както във всички демокрации, партиите на власт имат свои собствена бизнес клиентела, за която трябва да се грижат, и само времето ще покаже колко сериозно се отнася Турция към борбата с подземния свят на турските делови среди.” 
						„Жалко е, че трябваше да се стигне до криза като тази, за да се разкрие тъмната страна на турския бизнес, който като цяло е движеща сила за демократизацията и растежа”, каза той. 
						Според изявление на болницата „Маслак Аджъбадем” състоянието на Татлъсес се е подобрило значително. Неговите лекари съобщиха, че певецът отново е започнал да слуша музика.

Инициативата РЕКОМ цели да разкрие миналото на региона
					16/05/2011
					Нова комисия ще съсредоточи вниманието върху жертвите при документиране на "доближаването до истината".
					От Марина Стояновска за Southeast European Times в Скопие – 16/05/11 
 
					 
						
"Силата на тази инициатива се крие в регионалния й подход", казва членът на Координационния съвет в Македония Гордана Дувняк (вдясно). [Maрина Стояновска/SETimes]
						Кампания, наречена "Един милион подписи за РЕКОМ", се провежда в градове в целия регион - Белград, Загреб, Сараево, Баня Лука, Любляна, Прищина, Скопие и Подгорица. 
						РЕКОМ е предложена регионална комисия, която ще се стреми да разкрие истината за военните престъпления, извършени в бивша Югославия. Кореспондентът на SETimes Марина Стояновска обсъди инициативата с Гордана Дувняк, член на нейния координационен съвет в Македония. 
						
						SETimes: Какво означава инициативата РЕКОМ за региона и по-специално за Македония? 
						
						Гордана Дувняк: Нашата страна бе последната, която се присъедини към коалицията РЕКОМ (миналата есен), но значението й бе много бързо признато и разбрано. РЕКОМ е първата междуправителствена инициатива от този вид и трябва да доведе до приближаване до истината за онова, което се случи в региона след разпадането на Югославия от 1991 г. до последния конфликт в Македония през 2001 г. 
						През последните две десетилетия Балканите бяха изправени пред най-кървавите военни конфликти, безпрецедентни в Европа след Втората световна война, които донесоха много жертви, разрушения, миграция и големи политически и социални промени. Макар че интензивността и продължителността на конфликтите бе различна [за всяка страна], онова, което свързва всички страни на бивша Югославия е страданието на хората. Болката от загубата на любимите същества е еднакво силна сред семействата в Босна и Херцеговина (БиХ) и Хърватия, както и в Македония и Косово. 
						
						SETimes: Участието на НПО, организации на ветерани, асоциации на жертви и медиите в създаването на РЕКОМ означава ли, че политиците в региона не са готови да приемат фактите и помирението? 
						
						Дувняк: Силата на тази инициатива е именно фактът, че тя не е наложена от някой отгоре, или отвън: РЕКОМ е местна реакция на зрялото осъзнаване от страна на обществото от необходимостта от конфронтация с миналото. 
						Това е вид търсене на решение или модел, от което ще имат полза всички жертви и бъдещи поколения, които вярват, че имат право на по-добър и мирен живот. 
						Политиците имат силна интуиция за една добра инициатива и ще я подкрепят, ако преценят, че може да им донесе политически ползи. Освен това върху политическите елити трябва да бъде оказан социален натиск, тъй като това е най-малкото, което те дължат на своите съграждани. 
						
Президентите Йосипович (отпред) и Тадич бързо подкрепиха идеята. [Ройтерс]
						Президентите на Сърбия и Хърватия, Борис Тадич и Иво Йосипович бяха сред първите, които подкрепиха тази инициатива. Парламентът на Черна гора също даде своята подкрепа. Досега няма реакция, която да сигнализира за нагласата на нашето правителство към инициативата, особено от страна на премиера Никола Груевски. 
						
						SETimes: Каква ще бъде главната задача на РЕКОМ? 
						
						Дувняк: Процесът на сформиране на РЕКОМ трябва да започне в мига, в който всички участващи страни приемат проектоустава в техните парламенти, който регулира работата на комисията на РЕКОМ. Документът трябва да има силата на международно споразумение, защото ще бъде задължителен за всички участващи страни. 
						Мандатът на тази независима комисия и изборът на нейните членове трябва да придаде силна легитимност на този орган. Комисията, която ще се състои от 20 членове с тригодишен мандат - с възможност за шестмесечно удължаване - ще бъде със седалище в Сараево. 
						Всичките седем страни ще открият национални офиси, като [осигурят] известна логистика за РЕКОМ. Този извънсъдебен орган ще провежда публични изслушвания на жертвите [и] на всички, които трябва да свидетелстват за нещо, свързано с конфликтите. РЕКОМ ще създаде регистър на всички жертви, независимо дали са цивилни или от воюващите страни. 
						
						SETimes: Вие вече проведохте няколко срещи в няколко регионални страни и сега събирате подписи. Обществото знае ли за РЕКОМ? 
						
						Дувняк: Проучване, което агенция "Ипсос" проведе за РЕКОМ от 17 февруари до 20 март в Хърватия, БиХ, Сърбия, Черна гора, Македония и Косово, показва интересни резултати. 
						Най-големият брой отговарящи от постюгославските страни съзнават значението на нормолизирането на отношенията между страните на Балканите. Без значение от коя страна са, всички подкрепят класифицирането на военните престъплания и определяне броя и имената на жертвите. Те смятат, че е необходимо да се стигне до извинение и помирение. За съжаление, повечето граждани знаят много малко или нищо за тази инициатива.
						Инициативата е известна най-вече в Черна гора и БиХ и не толкова в Хърватия. Откакто Македония се включи в този процес, резултатите са насърчителни, особено поради броя поддръжници и хората, които съзнават, че значението на тази инициатива расте. 
						
Петицията "Един милион подписи за РЕКОМ" приключва на 6 юни. [Бедрана Калетович/SETimes]
						
						SETimes: Какви резултати очаквате от тази регионална инициатива? Ще помогне ли тя за изправяне пред правосъдието на онези, които извършиха военни престъпления между 1991 и 2001 г.? 
						
						Дувняк: Силата на тази инициатива се състои в регионалния й подход, който трябва да проправи пътя за обмен на информация, тъй като фактите, установени на национално ниво едва ли са били приети в целия регион. Регионаления подход трябва да избягва различните интерпретации на едни и същи събития, когато всяка страна в конфликта си има своя собствена истина. 
						Искам да подчертая, че РЕКОМ няма амбицията или легитимността да бъде алтернатива на Хагския трибунал за военни престъпления и на местните съдилища. Това е изключително извънсъдебен орган, който ще насочи вниманието си върху жертвите и ще установи фактите и обстоятелствата, при които са били извършени някои военни престъпления или сериозни нарушения на човешкита права и свободи. РЕКОМ няма право да излиза извън тези граници, нито иска да го прави.

Съдиите обмислят разделяне на процеса срещу Милошевич
22/07/2004
 
ХАГА, Холандия -- Трибуналът на ООН обмисля разделяне на процеса срещу Слободан Милошевич, за да приключи с производството до октомври 2005 г. Съдебният състав поиска в сряда (21 юли) от прокуратурата и служебно назначените защитници, които присъстват на заседанията, да представят своите мнения относно възможността за разделяне на фазата на защитата на няколко части съобразно обвинителните актове. Първоначално съдиите искаха два отделни процеса - един за участието на Милошевич в кризата в Косово и друг за ролята му в конфликтите в Босна и Херцеговина и Хърватия. Въпреки че прокуратурата се противопостави на този ход, апелативният състав отсъди в полза на обединяването на обвиненията срещу Милошевич. (Ройтерс, AФП - 21/07/04)

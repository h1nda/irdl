Дипломатически дневник: ООН иска бързо решение на кипърския въпрос
					15/07/2008
					ООН иска бързо решение за обединяване на Кипър. Още в дипломатическите новини от седмицата: Албания ще се включи в мироподдържащата мисия в Чад; сръбският външен министър Вук Йеремич се срещна със словашкия си колега Ян Кубис.
					 
						
Френският президент Никола Саркози (вляво) приветства кипърския президент Деметрис Христофиас при пристигането му в неделя (13 юли) на срещата на върха за учредяване на Съюз за Средиземноморието. [Гети Имиджис]
						
						Кипърският гръцки президент Деметрис Христофиас присъства в неделя (13 юли) на учредителната среща на върха на Съюза за Средиземноморието в Париж, където се срещна с генералния секретар на ООН Бан Ки Мун. Бан увери Христофиас в интереса на ООН от бързо решаване на кипърския въпрос и двамата се съгласиха колко важно е започването на преки преговори за обединяване между кипърската гръцка и кипърската турска общност. Бан се срещна във вторник в Берлин и с кипърския турски лидер Мехмет Али Талят в опит за даване на тласък на процеса на обединяване преди срещата на двамата лидери на 25 юли. 
						 *** 
						
						Албания подписа меморандум за включване в мироподдържащите операции на ЮФОР в Чад. Споразумението бе финализирано в неделя (13 юли) в Париж по време на среща между албанския премиер Сали Бериша и върховния представител на ЕС по въпросите на външната политика Хавиер Солана. Албания ще изпрати 62-ма миротворци в Чад. 
						 *** 
						
						Кипърският външен министър Маркос Киприану се срещна в четвъртък (10 юни) с префекта на Солун Панайотис Псомиадес в рамките на тридневно посещение в Северна Гърция. Киприану и Панайотис обсъдиха кипърския въпрос и отношенията с Турция. 
						*** 
						
						Сръбският външен министър Вук Йеремич се срещна на 8 юли с гостуващия му словашки колега Ян Кубис. Двамата разискваха двустранните отношения с особен акцент върху икономическото сътрудничество. Йеремич след това отпътува за Черна гора, за да се срещне с президента Филип Вуянович, премиера Мило Джуканович, външния министър Милан Рочен и председателя на парламента Ранко Кривокапич. 
						*** 
						Външният министър на Босна и Херцеговина (БИХ) Свен Алкалай обяви на 8 юли, по време на среща с председателя на албанския парламент Йозефина Топали, че БиХ възнамерява да открие посолства в шест страни, между които Албания. Алкалай каза, че БиХ прави всичко възможно да либерализира визовия си режим за гражданите на Албания. Топали каза, че установяването на дипломатически представителства в Сараево и Тирана е много важно.
						*** 
						
						Български и черногорски представители се срещнаха миналата седмица в Подгорица за двустранни политически консултации по въпроси на сигурността. Българската делегация бе водена от директора на Дирекция „НАТО и международна сигурност” Петьо Петев, а в черногорската делегация участваха заместник външният министър Драгана Радулович и заместник-министърът на икономическото развитие Надя Меденица. Консултациите бяха в съответствие с меморандума за сътрудничество между България и Черна гора за евро-атлантическата интеграция на Подгорица. 
						
						(Различни източници 08/07/08-15/07/08)

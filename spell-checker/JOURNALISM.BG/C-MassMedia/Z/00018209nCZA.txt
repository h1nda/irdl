Контактната група иска статутът на Косово да бъде определен тази година
					11/04/2006
					По време на посещение в Косово миналата седмица представителите на Контактната група подчертаха необходимостта от определяне на статута на провинцията тази година и призоваха местните власти да ускорят прилагането на стандартите и да гарантират сигурно бъдеще за сръбското малцинство.
					От Блерта Фоничи за Southeast European Times от Прищина – 11/04/06
 
					 
						
Представителите на Контактната група се срещнаха с екипа за преговори на Косово в Прищина в петък (7 април). [Лаура Хасани]
						Статутът на Косово трябва да бъде уреден тази година и решението трябва да бъде приемливо за всички граждани, повториха отново представителите на Контактната група в петък (7 април), по време на посещението си в провинцията. 
						"Контактната група потвърди отново желанието си за полагане на всички възможни усилия за постигане на решение през 2006 г. и отбеляза, че окончателното споразумение трябва, освен всичко останало, да бъде приемливо за народа на Косово," се казва в съобщение за пресата след разговорите между представителите на страните членки на Контактната група, косовския президент Фатмир Сейдиу, премиера Агим Чеку, косовския екип за преговорите и представители на сръбското и други малцинства. 
						Същевременно Контактната група декларира отново ангажимента си за съхраняване на трайно сръбско присъствие в Косово и заяви, че в процеса на определяне на статута трябва да се договорят условия, които да гарантират правата и сигурността на косовския народ. 
						"Косовските лидери трябва да постигнат осезаеми резултати по [установените от ООН] стандарти, особено по онези, които засягат малцинствените общности, за да подобрят състоянието на малцинствата и на всички граждани," казаха представителите. 
						Групата призова лидерите в провинцията да бъдат гъвкави и щедри в преговорите за статута, особено когато става дума за децентрализацията и закрилата на сръбското православно наследство в Косово. 
						Те насърчиха и косовските сърби и несръбските общности да участват активно в процеса за определяне на стаута и в управленските институции в Косово. На 4 май във Виена ще се състои четвъртата среща между делегациите на Прищина и Белград в условията на остри противоречия между двете страни. 
						"Последната среща показа само колко далече една от друга са двете позиции," каза вицепремиерът Люфти Хазири. 
						В Косово представителите на Контактната група посетиха етнически разделения град Митровица и се срещнаха с районните кметове. Митровица страда от редица проблеми, включително икономическа стагнация, висящи искове за собственост и ограничена свобода на придвижване, които не могат да бъдат решени без участието и сътрудничеството между жителите от двете страни на р. Ибра, казаха представителите. 
						Групата обеща да наблюдава Митровица постоянно -- както сега, така и след определянето на статута на Косово. Тя потвърди отново предишните си изявления, че не може да има никакво разделяне на Косово -- нито фактическо, нито каквото и да било друго. 
						Международните представители пристигнаха в Прищина след двудневен престой в Белград, където се срещнаха със сръбския президент Борис Тадич, външния минстър на Сърбия и Черна гора Вук Драшкович и сръбския екип за преговорите за статута на Косово. Те призоваха Белград да играе конструктивна роля в процеса и да помогне за постигане за реалистични решения, особено в областта на децентрализацията и защитата на правата на малцинствата.

КФОР иска подкрепления и предпазни мерки
					03/08/2011
					Въпреки че ситуацията в Северно Косово остава стабилна, КФОР заяви, че има нужда от още войници, които да патрулират.
					От Мухамет Брайшори за Southeast European Times от Прищина -- 03/08/11
 
					 
						
Войници на КФОР патрулират по северната граница от миналата седмица. [Лаура Хасани/SETimes]
						КФОР планира да изпрати допълнително 600 германски и 100 австрийски войници от резервния си батальон, които да подсилят шестхилядния контингент, изпратен от НАТО в Косово. 
						Необходими са още войници, за да се опази мирът в северната част на страната след избухването на конфликта миналата седмица, когато бронирани спецчасти на косовската полиция превзеха ГКПП 31 на северната граница. В отговор местните сърби издигнаха барикади, като им попречиха да приближат втория граничен пункт ГКПП 1, и насилието избухна. 
						В понеделник (1 август) министър-председателят Хашим Тачи свика извънредно заседание на косовския съвет за сигурност, за да обсъди последните събития. Съветът одобри препоръка, "изискваща всички агенции за сигурност да запазят най-високо ниво на готовност, в случай че е необходимо да се намесят". 
						Експертът по сигурността от Прищина Рамадан Чехая каза за SETimes, че съветът е взел необходимите предпазни мерки за ситуацията. 
						"Частите на НАТО [КФОР], разположени в тази част на Косово, играят важна роля за контрола на двата гранични пункта и за успокояването на създалата се след полицейската намеса ситуация", каза Чехая. 
						"Повишената готовност на агенциите за сигурност е необходима, като се има предвид, че ситуацията на север може още да се влоши. Това означава необходимост от използване на сила и някои мерки за сигурност, ако ситуацията изисква подобни действия", каза Чехая. 
						Флориан Бибер, професор по проблемите на Югоизточна Европа в Университета в Грац, Австрия, каза за SETimes, че може да се намерят сходства между кризата в Северно Косово и тази в Грузия през 2008 г., но предстои да се види какви ще са последиците за Косово. 
						"И в двата случая правителството се опитва да промени статуквото с едностранни действия, без да ги съгласува със съюзниците си или против съветите им. Правителството може и официално да бъде право да се опита да поеме контрола над своя територия, но това изглежда неразумен ход, който увеличава напрежението и може всъщност да доведе до нежелани резултати", каза Бибер. 
						Въпреки това той казва, че не предвижда избухване на въоръжен конфликт. 
						"Прищина не разполага със средствата да използва сила на север, нито пък Белград има интерес конфликтът да ескалира. Въпросът е до каква степен правителството на Косово ще се въздържи и до каква степен Сърбия ще опита да ограничи влиянието на паралелните структури на север." 
						Така или иначе, за Прищина и Белград ще е трудно да намерят решение, ако ситуацията се върне към началното си положение или ако косовската полиция поеме по-голям контрол на север, което сърбите отхвърлят като вариант. 
						Въпреки че Бибер е убеден, че временно прекратяване на кризата ще е възможно чрез връщане към статуквото, той казва, че Северно Косово ще бъде тема на водените с посредничеството на ЕС преговори. 
						"Събитията поставиха статута на Северно Косово на картата на преговорите. Въпросът е дали техническите преговори могат да продължат, като се игнорира проблемът."

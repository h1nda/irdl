В повторното дело срещу Харадинай възникнаха въпроси относно сплашването на свидетели 
					23/08/2011
					В началото на новия процес основният свидетел се опита да не отговаря на въпроси, което отново предизвика безпокойство във връзка със заблуждаването и сплашването на свидетели.
					От Линда Карадаку за Southeast European Times от Прищина -- 23/08/11
 
					 
						
Рамуш Харадинай преди първоначалното си явяване в Хагския трибунал. [Ройтерс]
						Бившият премиер Рамуш Харадинай е отново в Хагския трибунал за повторното разглеждане на делото по шест обвинения във военни престъпления, включително за изтезаване и убийство на цивилни граждани, предполагаеми или фактически противници на "Армията за освобождение на Косово" (АОК). 
						Заедно с Харадинай на подсъдимата скамейка са членовете на АОК Лахи Ибрахимай и Идриз Балай. 
						Във встъпителната си пледоария в четвъртък (18 август) прокурорът Пол Роджърс нарече действията им "брутално отстраняване". 
						Роджърс описа действията на АОК в четирите съставни общини на Дукаджинска област. В тях се включват главната квартира на АОК в дома на Харадинай и две квартири в Ябланица, откъдето са основните доказателства срещу тримата обвиняеми. 
						Прокуратурата изложи също случаите на изтезаване и убийство на Иван Зарич, Бурим Беко и Агрон Бериша в Ябланица. 
						Първият процес приключи през април 2008 г., когато двама основни свидетели не дадоха показания, давайки повод за сериозни въпроси във връзка със заплахи с цел да им се повлияе. 
						Харадинай и Балай бяха оправдани по 37 обвинения във военни престъпления и престъпления срещу човечеството, а Брахимай бе осъден на шест години затвор. 
						През юли 2010 г. Апелативната камара оспори присъдата и взе решение за провеждане на нов процес. 
						"Това е нов процес и всичко, което има да се доказва тук, трябва да се докаже тук," каза председателят на съдебния състав Патрик Робинсън по време на встъпителните пледоарии на обвинението и защитата миналия четвъртък. 
						Основният свидетел в новия процес е Шефчет Кабаши, бивш член на АОК, който се яви отново в понеделник, за да даде показания. 
						Кабаши бе арестуван в Холандия миналата сряда и задържан в Трибунала до следващо нареждане. Той бе обвинен в обида на съда през юни 2007 г., когато избяга, за да не даде показания, въпреки съдебната заповед, забраняваща това, след което отказа да даде показания чрез видеовръзка. 
						От Трибунала заявиха: "Показанията на Кабаши са важни за новия процес..., тъй като се отнасят до предполагаемата отговорност на обвиняемите за престъпления, извършени в главната квартира на АОК и затвора в Ябланица." 
						По време на основното заседание в понеделник Кабаши нападна остро съда, обвинявайки следователите в противоречиви показанията и "грешки", и дори се нахвърли срещу един от адвокатите на Харадинай, Бен Емерсън, за това, че се е намесил. 
						Кабаши отговори на повечето от въпросите на прокурора с "Не знам", "Не си спомням" и "Не мога да отговоря на този въпрос." 
						Прокурорът посочи подписани от Кабаши показания, но Кабаши заяви, че е бил заставен да ги подпише и че в написаното там няма нищо вярно. 
						Запитан дали се страхува за живота си, Кабаши каза, че не се страхува. "Страхувам се от нещо друго. Говорех за другите свидетели, не за себе си." 
						Той заяви, че в Ябланица, Западно Косово, е нямало център за задържане и че надрасканите думи "център за задържане" върху ръчно нарисувана карта не били негови. 
						"Това на картата не е моят почерк," каза Кабаши, добавяйки: "Не съм виждала задържани [там]." 
						Печално известната "Стая Х", каза Кабаши, не се използвала за задържане, а за спално помещение за войниците. "Самият аз съм преспивал там," каза той. 
						Координаторът на екипа по защитата на Харадинай, Майкъл О'Райли, каза за SETimes, че екипът не е обезпокоен от показанията на Кабаши. 
						"Съвсем не. Той не казва нищо, което да уличи Р.Х. по какъвто и да било начин. На предишното дело бяха призовани осемдесет и трима свидетели и всички те, освен двама, се явиха в съда," каза О'Райли. 
						Той настоя, че в съда не е представено доказателство за сплашването на свидетели и че прокуратурата не е привела факти, доказващи подобни обвинения. 
						"Повторният процес е много сложна правна ситуация. Новият процес срещу Харадинай е исторически прецедент, независимо какъв ще бъде окончателният резултат," каза адвокатът и бивш служител на ЮНМИК Роланд Гьони за SETimes. 
						Той заяви, че по негово мнение съдиите "вероятно ще спрат прокуратурата от подобряване на слабото обвинение и ще осъдят един оправдан обвиняем."

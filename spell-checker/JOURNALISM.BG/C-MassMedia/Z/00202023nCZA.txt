Гърция е в хаос, докато Папандреу очаква вота на доверие
					04/11/2011
					Гръцкият премиер Георгиос Папандреу се съгласи да даде път на коалиционно правителство чрез преговори, събуждайки надежди за политически консенсус по спасителния пакет от ЕС и мерките за строги икономии.
					От Анди Дабилис за Southeast European Times от Атина -- 04/11/11
 
					 
						
Гръцкият премиер Георгиос Папандреу произнася реч по време на дебата преди гласуването на вот на доверие в парламента. [Ройтерс]
						Поставен под натиск у дома и в чужбина от критици, нахвърлили се върху идеята му за референдум за приемането на още заеми от международния спасителен пакет с цел избягване на фалит, премиерът Георгиос Папандреу се отказа от идеята и предложи шанса за създаване на временно коалиционно правителство. 
						След объркващ ден, пълен с променящи се политически събития, Папандреу е изправен в петък (4 ноември) пред вот на доверие в парламента, както и пред надигащ се бунт срещу него в собствената му партия ПАСОК. 
						Медиите съобщиха за кратко, че Папандреу е готов да подаде оставка, но вместо това той подаде ръка на лидера на консервативната партия "Нова демокрация" Антонис Самарас с предложение за сформиране на съвместно правителство на националното единство преди провеждането на нови избори. 
						"Очевидно той преигра, но пък може и всичко това да е било блъф, така че Самарас да получи коалиционно правителство," каза професор Мариос Евривиадес от атинския университет "Пантейон" за SETimes. 
						Професор Костас Ифантис от Атинският университет твърди, че ходът с референдума на Папандреу е бил политическа поза. "Това бе неправилен ход, действие без обосновка. [Референдумът] бе политически трик. Само че такъв, от който нямаше добър изход," каза Ифантис за SETimes. 
						В петък репортажи посочиха, че партията "Нова демокрация" няма да влиза в преговори с ПАСОК за временно правителство, ако Папандреу спечели вота на доверие. 
						"Единствената надежда за страната е парламентарната група на ПАСОК да не даде подкрепата си за правителството като мнозинство в гласуването довечера," каза депутатът от НД Никос Дендиас за радио "Скаи". 
						Гръцкият политически дебат доведе до значително разочарование и гняв сред лидерите на ЕС. 
						Ръководителят на еврозоната Жан-Клод Юнкер каза, че Гърция трябва да реши дали да вземе заемите и да спази споразумението, или да се изправи пред възможността да напусне еврозоната и дори ЕС. 
						"Не може постоянно да се возим във влакче на ужасите с Гърция," каза Юнкер. 
						"Трябва да знаем накъде сме се тръгнали, а гърците трябва да ни кажат къде искат да бъдат..., трябва да се направи всичко възможно, за да не позволим на една еврочленка да се откачи от веригата, но ако това е волята на гърците..., тогава ние не можем да ги принудим да бъдат щастливи." 
						Гърция оцелява благодарение на 109 милиарда евро от първия спасителен пакет, който бе отпуснат преди 18 месеца. Обвързаните с него мерки за строги икономии според съобщенията са задълбочили рецесията. Безработицата се изчислява консервативно на 17 %, а повече от 100 000 фирми са закрити. 
						Докато преговорите между двете основни партии продължаваха и през нощта, Самарас хранеше надежда за консенсус, особено след като той се отказа от предишната си яростна съпротива срещу спасителните пакети. 
						"Новото правителство, което ще се появи от този избор, ще обедини народа..., така че страната да може да излезе от кризата," каза той. 
						Очевидно бе обаче, че все още тлее голямо недоволство около превърналата се в гръцка трагикомедия ситуация. 
						"Ситуацията е трудна. Той трябва да се оттегли..., той забърка голям каша," каза Димитрис Хадзиниколау, професор по икономика в Университета в Янина, Северна Гърция, за SETimes. 
						"Трябва да откажем да платим дълга, защото не можем да го платим; иначе няма да оцелеем," каза той.

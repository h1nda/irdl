Балканските отбори се включват в надпреварата за олимпийските медали
					10/02/2006
					След четири години упорита работа 2500 спортисти от цял свят ще се състезават за 252 златни, сребърни и бронзови медали на зимната олимпиада в Торино. Дали балканските спортисти ще бъдат сред щастливците? 
					(Айриш Таймс - 08/02/06; Ройтерс, АФП, БиБиСи, Гласът на Америка, ЮПИ, Агенция София Нюз, Нетифно - 07/02/06; AП, АФП - 05/02/06; AГИ, ХИНA - 04/02/06; Официален уеб сайт на Торино 2006; Международен олимпийски комитет; Национални олимпийски комитети)
 
					 
						
Стефан Георгиев от България прави скоростно спускане в мъжките пробни серии в Сестриере Боргата, Италия. [AФП]
						Те работиха усърдно през последните четири години и сега се надяват усилията им да бъдат възнаградени. Макар че Балканите изпратиха по-малко от 100 спортисти на откриването на XX зимна олимпиада в Торино в петък (10 февруари), поне няколко състезатели имат шансове за медал. 
						Общо 2500 спортисти от 85 страни ще се състезават за 252 златни, сребърни и бронзови медали по време на 17-дневните игри. Зимната олимпиада включва 15 спортни дисциплини: ски-алпийски дисциплини, биатлон, бобслей, кърлинг, ски-бягане, ски-свободен стил, хокей на лед, фигурно пързаляне, спортни шейнички, ски-северни дисциплини, кънки-бягане, шорттрек, скелетон, ски-скокове и сноуборд. 
						Яница Костелич от Хърватия, трикратна носителка на златен и на един сребърен медал от Зимните олимпийски игри през 2002 г. в Солт Лейк Сити, би могла да подобри рекорда си, като спечели медали във всяка от алпийските дисциплини, в които участва. Тя ще започне надпреварата в спускането за жени в Сан Сикарио Фраитеве на 15 февруари. 23-годишната шампионка ще се състезава още в северните дисциплини по ски за жени, в слалома, гигантския слалом и супергигантския слалом. Тя е печелила този сезон във всички тях по време на състезанията за Световната купа. 
						Нейният брат Ивица Костелич и колежката й скиорка Ника Флайс са също в хърватския отбор. Те ще се състезават в пет алпийски дисциплини. Хърватският отбор включва и състезатели в пет други дисциплини -- биатлон, бобслей, ски-бягане, фигурно пързаляне и скелетон. 
						България, която спечели един сребърен и два бронзови медала на игрите в Солт Лейк Сити и един златен медал в Нагано през 1998 г., също има надежди да се справи по-добре този път. 
						"Надявам се Торино 2006 да е най-успешната зимна олимпиада за България," каза председателката на Българския олимпийски комитет Стефка Костадинова при отпътуването си за Италия във вторник. 
						Звездата на страната в шорттрека Евгения Раданова спечели три златни медала преди по-малко от месец на Европейското първенство в Полша. По време на Зимните олимпийски игри през 2002 г. тя спечели сребърен и бронзов медал. Надпреварата в Торино обаче се очаква да бъде напрегната с двете китайски и една корейска звезда в шорттрека, устремени към златото. 
						Екатерина Дафовска, която спечели първото олимпийско злато за България в женския биатлон на 15 км индивидуално в Нагано преди осем години, ще носи знамето на страната си на церемонията по откриването в петък. 
						В 21-членният отбор на България са включени още Ирина Никулчина, която спечели бронза в женския биатлон на 10 км преследване в Солт Лейк Сити, а също и най-добрата танцова двойка във фигурното пързаляне на страната, Албена Денкова и Максим Стависки. 
						С 27 спортисти румънският тим е най-многочислен сред балканските отбори. Румънските спортисти ще се състезават в осем от зимните олимпийски дисциплини, в т. ч. ски-алпийски дисциплини, биатлон, бобслей, ски-бягане, фигурно пързаляне, спортни шейнички, шорттрек и кънки-бягане. Всеки от ски-бегачите Жолт Антал, Флорентин Михай Галичану, Моника Джоджи и Камелия Ана Чернешки ще се състезава в четири от дисциплините.
						Сърбия и Черна гора ще бъде представена от шестима спортисти, в т. ч. алпийските скиори Йелена Лолович, Мария Тръмчич и Желимир Вукович. 
						Алпийските скиори Жана Новакович, Моица Ратай и Марко Шаферер ще се състезават за Босна и Херцеговина, а Ерьон Тола, също скиор в алпийските дисциплини, се очаква да представя Албания на игрите в Торино.

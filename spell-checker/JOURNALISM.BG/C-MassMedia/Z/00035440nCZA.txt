Харадинай отпътува за Хага за втория "рунд"
					27/07/2010
					Трибуналът на ООН отново откри процеса за военни престъпления срещу Рамуш Харадинай поради обвинения в сплашване на свидетели.
					От Линда Карадаку за Southeast European Times от Прищина -- 27/07/10
 
					 
						
Бившият косовски премиер Рамуш Харадинай отново е изправен пред обвинения във военни престъпления. [Гети Имиджис]
						Международният трибунал за бивша Югославия (МТБЮ) отново призова бившия косовския премиер Рамуш Харадинай и други двама негови колеги от разпуснатата вече "Армия за освобождение на Косово" (АОК) - Идриз Балай и Лахи Брахимай - за частично преразглеждане на делото. 
						Тримата бяха съдени през 2008 г. по обвинения в престъпления срещу сърби или техни привърженици, извършени през 1998 г. Харадинай и Балай бяха оправдани, докато Балай бе признат за виновен в изтезания и осъден на шест години затвор. 
						"Съдебният състав не дооцени сериозността на заплахата, която сплашването на свидетели представляваше за честността на съдебния процес," каза председателят на МТБЮ Патрик Робинсън, докато четеше решението си в сряда (21 юли). Искането за преразглеждане на делото е първият такъв случай в 17-годишната история на съда. 
						"Предвид потенциалното значение на тези свидетели за аргументацията на обвинението, грешката навреди на честността на производството и доведе до съдебна грешка." 
						 Издадена бе заповед за задържане под арест на Харадинай, Балай и Брахимай в Центъра за задържане в Хага. Сега тримата ще отговарят по обвинение в извършване на "престъпления посредством съвместно престъпно предприятие". 
						Те са обвинени в опит да наложат контрола на АОК върху областта Дукаджин, Западно Косово, чрез нападения срещу местни жители, за 40 от които се предполага, че са били убити. 
						През 2005 г. Харадинай се оттегли като премиер на тогавашната сръбска провинция и се предаде доброволно на Хагския трибунал. Много сърби видяха в оправдаването му доказателство за предубедеността на Трибунала срещу Сърбия. 
						Бруно Векарич, говорител на сръбския прокурор за военни престъпления, определи преразглеждането на делото като "голяма победа в борбата за правата на жертвите". 
						Алиансът за бъдещето на Косово на Харадинай изрази изненада от решението и настоя, че лидерът му е невинен. 
						Флака Сурои, собственик на медийната група "Коха" и издател на влиятелния всекидневник "Коха Диторе", оспори избора на момента - само ден преди Международният съд (МС) да издаде консултативното си мнение, потвърждаващо законността на декларацията за независимост на Косово. 
						 "Как така след две години се появява нужда от преразглеждане на делото и евентуални нови доказателства... и да не си помислим, че това може да е било повлияно от кръгове, имащи достъп до подобни доказателства..., малко трудно е за разбиране," пише Сурои. 
						"Колкото до преразглеждането на делото, след като [съдът] е взел своето решение, той трябва да продължи процедурата без никакъв страх, защото знае, че е невинен. С неговата невинност войната [на АОК] също е защитена," пише Сурои. 
						Майкъл О'Райли, координатор на екипа на защитата, цитира Харадинай, който е казал, че развитието на събитията напоследък в неговото дело трябва да се разглеждат в по-широк контекст. 
						"Харадинай потвърди, че най-важният въпрос днес е мнението на Международния съд в полза на Косово," каза той в петък, ден след това ключово, макар и необвързващо решение. 
						 "Придвижването на Косово напред в процеса на интеграция в общността на народите трябва се гарантира," каза О'Райли. 
						"Косово е осъществило голям напредък и трябва да продължим да вярваме в международните институции въпреки временните неуспехи," каза той. 
						Правителството на Косово заяви, че ще предложи институционална помощ на Харадинай, включително и на екипа на защитата му. "Направихме това и първия път и пак ще го направим, ако ни помолят," каза вицепремиерът Хайредин Кучи за "Косово Дейли Експрес".

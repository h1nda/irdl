България и Румъния размишляват за петте години членство в ЕС
					12/03/2012
					Интеграцията в ЕС осигури много възможности за двете балкански страни, но все още предстои много работа, смятат анализатори.
					От Светла Димитрова в София и Паул Чокою в Букурещ - 12/03/12
 
					 
						
Университетският площад бе кота нула за внушителни празненства в центъра на Букурещ на 1 януари, 2007 г. по случай присъединяването към ЕС. [Ройтерс]
						В цяла България се проведоха масови празненства на 1 януари 2007 г. по случай влизането на страната в ЕС. Но пет години по-късно, нямаше нито фойерверки, нито улични тържества по случай петата годишнина от един от най-важните моменти в съвременната история на страната. 
						Повечето българи - 68% според неотдавнашно проучване - одобряват членството в ЕС днес, макар че подкрепата е намаляла в сравнение с проучване през 2007 г., когато 75% от хората одобряваха членството в ЕС. Някои изразяват разочарование, че първоначалните им надежди за по-добър и проспериращ живот не са се материализирали. 
						Въпреки разочарованието процесът на модернизиране продължи през изминалите пет години, като резултатът е постижения в определени области, според Любов Панайотова, директор на Европейския институт (ЕИ) в София. 
						"Като цяло членството в ЕС ни донесе много по-голяма сигурност във всички области," включително производството, управлението и други области, каза тя за SETimes в телефонно интервю. 
						"Едно от най-очевидните постижения е свободното движение на хора", което позволява всички българи да пътуват свободно до всяка друга европейска страна и да прекарат известно време там", каза Панайотова. "Днес, има много малко страни (в ЕС), където българите не могат да работят." 
						ЕС продължава да се разширява. Хърватия планира да се присъедини през 2013 г., а Сърбия е нова кандидатка за членство. Македония се надява да й бъде предложено членство в ЕС на срещата на ЕС тази пролет. 
						Карекин Ара Хугасян, заместник-директор на музикалното училище в град Плевен в северната част на страната, също смята, че свободното пътуване е една от най-положителните страни на присъединяването на България. 
						"Около 70-80% от нашите ученици успяха да продължат образованието и живота си в чужбина след присъединяването ни към ЕС", каза той за SETimes. "Някои дори взимат необходимите изпити предварително и после, щом завършат училище, заминават за Европа." 
						Жизненият стандарт на повечето български граждани обаче, включително и на Хугасян, не се е подобрил много през последните пет години. Въпреки стотиците милиони евро, които България получи като помощ от ЕС, тя остава най-бедната страна в Съюза, точно каквато беше и когато се присъедини към блока. 
						"Независимо от това, аз все още вярвам, че членсттово в ЕС ще принуди българските власти да се съобразят със законовите изисквания на ЕС и да ги осъществят. Това ще бъде плюс за нас", каза Хугасян. 
						Според Мира Радева, директор на социологическата агенция МБМД в София, многобройните проучвания показват, че българите смятат, че европейците са по-почтени, етични и трудолюбиви. 
						
Техници в лаборатория на Агенцията по безопасност на храните в България работят, за да изолират бактериални и други заплахи за хранителните доставки. [Ройтерс]
						"Затова българите смятат ЕС за стабилилизащ фактор", каза тя. "Те продължават да вярват в евроинтеграцията и имат по-голямо доверие в чуждестранните, отколкото в местните власти." 
						Българите също се научиха да бъдат по-взискателни като потребители, особено що се отнася до качеството на храните и други продукти, които могат пряко да повлияят на здравето им, отбеляза Панайотова. Те призовават за реформи в правосъдната система и следят всяка стъпка на процеса, а също са станали по-нетолерантни към полицейското насилие. 
						"С други думи, българите започват да придобиват демократичен рефлекс, какъвто съществува в други страни, където комунизмът за щастие никога не е управлявал, да се борят за демокрация и за правата си ежедневно", добави Панайотова. "В сравнение с хората в по-старите държави членки на ЕС, ние трябва да изминем дълъг път, преди да станем активни като граждани... Но ние сме разбрали значението на върховенството на закона и правата, които имаме, както и от какво се нуждаем, за да се им се радваме всеки ден." 
						Едно от най-големите предизвикателства пред България, според нея, е премахването на специалния механизъм, който бе въведен през 2007 г., за наблюдение на напредъка на страната в борбата срещу корупцията и организираната престъпност. 
						В съседна Румъния официалните представители твърдят, че годините след присъединяването са белязани от напредък. "Тези пет години отминаха като един ден. Но развитието е впечатляващо и може лесно да се забележи в много области: околна среда, урбанизъм, селско стопанство, либерализиране на пазара на труда - въпреки все още съществуващите ограничения - и човешките права", каза за SETimes Атила Короди, председател на комисията по външни работи в Камарата на депутатите, долната камара в парламента. 
						"Още една стъпка напред според мен е участието на Румъния в европейския процес на вземане на решения. Местните и централни решения сега си проправят път към Брюксел. Нашата страна бавно заема позиция в този механизъм. Европейските теми присъстват в нашия дневен ред и вече не се смятат за задължения", добави Короди. 
						Моника Маковей бе правосъден министър от 2004 г. до 2007 г. а от неотдавна представлява Румъния в Европейския парламент. "Румъния получи важен комисар - за земеделие - и е представена в Съвета, в Европейския парламент, Европейския съд и други европейски институции. Участието във вземането на решения в Съюза също включва процес на изучаване и промяна на начина на правене на политика", каза тя за SETimes. 
						Достъпът до фондовете на ЕС за развитието и модернизирането на страната, възможностите на европейския пазар на труда, свободното движение на хора и достъпът до обучение в държавите членки на ЕС са други придобивки, които дойдоха с присъединяването, добави Маковей. 
						
Бившият министър на правосъдието Моника Маковей подчертава значението на необходими действия като борбата срещу корупцията и организираната престъпност. [Ройтерс]
						Но тя твърди, че най-голямата придобивка е редът, наложен от ЕС. "Правилата са най-голямата придобивка и най-важният инструмент за промяната на страната. Присъединяването към ЕС донесе нови стриктни правила, които налагат различен стил на работа: ефективен, обоснован и бърз. Заедно с правилата дойдоха предсказуемостта, която е от съществено значение за развитието на страната, за частната среда, за всеки, който планира бизнеса и живота си", подчерта тя.
						Тя дава един пример. "Преди всичко смятам, че Механизмът за сътрудничество и проверка със специфични искания в областта на борбата срещу корупцията и реформите в правосъдието е голямо преимущество за румънците. Само погледнете колко бавно се променят нещата в съдебната система, колко голяма е съпротивата към реформите там." 
						Макар че признава, че е постигнат известен напредък Короди е съгласен, че е необходимо много повече. "Всички тези реформи, които целят да ни доближат до европейските стандарти, трябва да станат част от румънската култура. В същото време, ние сме склонни да се ориентираме прекалено към ЕС и пренебрегваме традиционните партньори извън блока. Ние изгубихме много енергия в интегреционния процес и това оказва въздействие и за останалата част на света, отразявайки се например върху нашия износ. Затова присъствието ни в ЕС не трябва да се поддържа само по инерция. То трябва да бъде инициативно и да въздейсйтва и извън блока", подчерта той. 
						Маковей тясно свързва предизвикателствата пред Румъния със средата в ЕС. "Предизвикателствата засягат правилата на ЕС, които трябва да се научим да спазваме - правила, свързани с прозрачност, почтеност, борба с корупцията и организираната престъпност, с начина, по който са организирани държавните придобивки и по който се харчат парите. Спазването на тези правила ще увеличи доверието на другите държави членки на ЕС към Румъния", отбеляза тя. 
						ЕС има положителни и отрицателни страни в съзнанието на обществото. "Помня как се редяхме, за да получим визи. Беше унизително. После това изчезна. Според мен ЕС отвори много врати за нас. Въпросът е дали знаем и дали можем да използваме тези възможности", каза за SETimes Алекс Спану, медиен експерт в Букурещ. 
						"Обръщайки се назад, чувствам че всичко, свързано с ЕС бе прекалено раздуто. Защото накрая, именно ние тук сме тези, които управляват страната и я водят напред или я връщат назад в зависимост от нашите умения и воля. А ЕС просто ни наблюдава", каза за SETimes Лаурентиу Думитраску, счетоводител. 
					
				
			
					 
					
 
 

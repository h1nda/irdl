САЩ оценяват усилията на балканските държави за борба с трафика на наркотици
					07/03/2011
					През 2010 г. правоприлагащите органи са попречили на почти 9 000 кг хероин да достигне до незаконния пазар на наркотици.
					(Агенция София нюз, Б92 – 04/03/11; Уебсайт на Държавния департамент на САЩ – 03/03/11)
 
					 
						
Български митнически служител изследва конфискуван хероин на ГКПП „Капитан Андреево” на границата с Турция. [Ройтерс]
						Според публикувания в четвъртък (3 март) годишен Международен доклад по стратегията за контрол на наркотичните вещества на Държавния департамент на САЩ през първата половина на 2010 г. турските власти са конфискували почти 36 000 килограма наркотици. 
						Общото количество хашиш, конфискувано на територията на Турция през периода от януари до юни миналата година, е 26 778 кг, следвано от хероин – 8 167 кг, и опиум – 476 кг. Освен това страната е попречила до пазара да достигнат общо 426 кг кокаин, стимуланти от групата на амфетамините (ATS) и метамфетамин, както и повече от 350 000 дози екстази. 
						 „Турция е засегната от три основни маршрута за трафик на хероин, а именно: балканския маршрут, северния (черноморски) маршрут и източносредиземноморския маршрут“, се казва в доклада, като се отбелязва силният ангажимент на страната за борба с трафика на наркотици. 
						Както и другите осем балкански държави, включени в доклада от около 600 страници - Албания, Босна и Херцеговина (БиХ), България, Хърватия, Косово, Македония, Черна гора и Сърбия - Турция продължава да е транзитна точка за трафика на наркотици към Западна Европа. 
						От януари до ноември 2010 г. българските ДАНС и Агенция „Митници” са иззели общо 305 кг хероин, 17 кг кокаин и 14 кг опиум. Освен това полицията е конфискувала почти 2 800 кг сух и зелен канабис – единственият незаконен наркотик, за който е известно, че се отглежда в страната, които са били предназначени главно за вътрешния пазар. 
						Докладът дава висока оценка на българските органи за постигнатия от тях „значителен напредък в идентифицирането и арестуването на основни фигури от организираната престъпност“, участващи в трафика на наркотици и в множество други престъпления. В документа обаче също така се посочва, че в сравнение с предходната година се наблюдава намаление в количествата наркотици, задържани от Агенция "Митници", което е признак за отслабване на институционалния капацитет на органа за борба с трафика на наркотици. 
						„Според българските правоприлагащи органи трафикантите също така заобикалят България, като предпочитат черноморския, или „северния маршрут“, поради засилените мерки за сигурност във връзка с предстоящото влизане на България в шенгенската зона“, отбелязва Държавният департамент. 
						Около 374 кг хероин са задържани в останалите седем балкански държави, по-голямата част от които в Сърбия (108,3 кг), Хърватия (96,2 кг) и БиХ (75,6 кг). 
						Албания, която не е голям производител на незаконни наркотични вещества освен канабис, „е отбелязала напредък в усилията си за борба с трафика на наркотици през 2010 г.“, посочва Държавният департамент. 
						Нейните адриатически пристанища и „пропускливи“ сухопътни граници обаче остават привлекателни за трафикантите, отчасти поради корупция сред служителите на правоприлагащите органи, а също и заради лошото управление. 
						Макар и босненските служби за държавна сигурност да показват „известно подобрение“ в способностите си за борба с контрабандата на наркотици през миналата година, те трябва да продължат да развиват своя капацитет, особено в разузнаването и изпълнението на мерките в областта на борбата с наркотиците, се казва в доклада. 
						„Слабите държавни институции, липсата на кадри в звената за борба с наркотиците, както и недостатъчно доброто сътрудничество между компетентните органи, допринасят за уязвимостта на Босна на трафика на наркотични вещества“, посочва Държавният департамент.

Изследовател даде оценка "слаб" на учебниците по история в региона
					29/05/2012
					С наближаването на края на учебната година нов доклад подчерта дълбоките различия, които остават в начина, по който са описани историческите събития в учебниците в региона.
					От Мухамет Брайшори за Southeast European Times от Прищина -- 29/05/12
 
					 
						
В доклада се прави оценка на учебници по история, използвани от ученици както в основните, така и в средните училища. [Ройтерс]
						От края на войните в бившите югославски републики както Съветът на Европа, така и ЕС насърчават честното и правилно отразяване на историческите фигури и събития в училищните учебници. Целта е да се изкоренят пристрастията и предразсъдъците, но както се констатира в един нов доклад, това още не се е случило в Албания, Сърбия и Косово, където национализмът и субективността преобладават в учебниците. 
						Шкълзен Гаши, политолог и автор на няколко книги за косовската политика, е написал доклад под заглавие "Косово 1912-2000 г.: в учебниците по история в Косово, Албания и Сърбия," за да установи как трите страни описват историята на Косово след падението на Османската империя. Различията, както той констатира, са огромни. 
						"Езикът, използван в текстовете от Косово и Сърбия, но не в тези от Албания, често [си служи с] етикети. В косовските текстове се ползват клишета като "кръвожадни терористични актове", "държавен терор и геноцид" или "ужасяващи сцени на кървави ескадрони на варварщината." Текстовете от Сърбия, от друга страна, си служат с етикети като "нападения на местна албанска банда" и "албански терор срещу сърбите." Тези текстове рядко дават данни за количествено измерване на престъпленията, но дори и когато го правят, то е преувеличено," каза Гаши за SETimes. 
						В доклада, изготвен за Косовската асоциация за човешки и детски права, се заключава, че единствените най-важни елементи на косовската история между 1912 и 2000 г. са престъпленията, извършени от сърби - организирани в редовна армия и полиция - срещу албанците; както и престъпления, които албанците - като цяло неорганизирани - са извършвали срещу сърбите. И двете страни представят само престъпленията на другата и представят себе си като жертви на агресия. 
						"Характерно за текстовете в тези три страни по отношение на представянето на историята на Косово през периода 1912-2000 г. [са] неточностите, измислиците, преувеличенията, изкривяванията и т.н.", каза Гаши. Учебниците в Косово са най-пълни с такива в сравнение с другите, "защото в тези текстове мястото, посветено на историята на Косово, естествено е по-голямо." 
						Той установява, че в учебниците от Косово и Сърбия се използва по-твърдолинеен език, когато се описват престъпленията, извършени от двете страни. В Албания, каза Гаши, авторите са избягвали да раздуват основни числови данни. "Текстовете в Албания са по-предпазливи по отношение на представянето на числата, свързани с престъпленията." 
						Бруим Рахмани, изследовател от косовското Дружество за социални изследвания, каза за SETimes, че реториката и злоупотребата с факти в учебниците не допринасят особено за помиряването между албанци и сърби. 
						"Езикът не е научен, а фактите не са представени в научен вид. Това допринася за омразата между тези страни и не спомага за преодоляване на миналото. Това може да се промени само с по-строга политика на ЕС по въпроса за учебниците, който изненадващо не е повдиган в процеса на разширяване към Балканите, както беше с източноевропейските страни," каза Рахмани. 
						Фидане Бериша, историк от Прищина, каза за SETimes, че учебниците по история са преработвани наскоро, поне в Косово. "Мисля, че писането на историята е непрекъснат процес и политиката не бива да се меси в него," каза той. 
						Докладът на Гаши, написан на албански, сръбски и английски език, дава оценка на учебниците, одобрени от министерствата на образованието на Сърбия, Албания и Косово за ползване в учебни програми както на основните, така и на средните училища. 
						"Надявам се този доклад да бъде прочетен внимателно [от министерствата, за да] се елиминират неточностите, измислиците, преувеличенията и изкривяванията, които бяха констатирани в доклада," каза той. 
					
				
			
					 
					
 
 

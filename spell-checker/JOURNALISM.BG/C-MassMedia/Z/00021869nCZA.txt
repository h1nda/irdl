Турция вдигна забраната върху "YouTube" 
					12/03/2007
					Потребителите на Интернет в Турция имат отново достъп до популярния видеосайт, след като от него бе премахнат обиден видеоматериал и забраната на съда бе вдигната.
					От Ахмет Гьормез за Southeast European Times от Анкара – 12/03/07
 
					 
						
Турските потребители на Интернет виждаха следното съобщение за грешка, щом се опитваха да се регистрират на сайта "YouTube". [Ахмет Гьормез]
						След кратка забрана, наложена от истанбулски съд, сайтът "YouTube" отново е достъпен за турските потребители на Интернет. Ахтер Кутадгу, ръководител на корпоративните далекосъобщения в "Тюрк Телеком", заяви на пресконференция в петък (9 март), че турски съд е заявил пред компанията, че ограниченията са вдигнати. 
						Популярният видеосайт бе блокиран след съдебно решение в сряда. На доставчиците на интернетуслуги бе забранено да позволяват достъп до уебсайта, тъй като той съдържал видеоматериал, обиждащ основателя на модерна Турция Мустафа Кемал Ататюрк. Съгласно турския закон е забранено да се "обижда турската национална идентичност" или да се клевети Ататюрк, чието име означава "баща на турците". 
						Потребителите на Интернет в Турция, които са се опитвали да посетят сайта в сряда и четвъртък, са се натъквали на съобщение, че достъпът е прекратен "съгласно решение No: 2007/384 от 06.03.2007 г. на Първи истанбулски наказателен мирови съд". 
						Видеоматериалът, предизвикал забраната, е бил изпратен до сайта от грък. Той представлявал компютърна анимация, съдържаща крайно нецензурен език и представяща Ататюрк като гей. 
						Анимацията бе последният залп в така наречената от някои "виртуална война" между гръцките и турските потребители на "YouTube", в която досега са разменени немалко видеоматериали с очевидното намерение да се обиди или ядоса другата страна. 
						Други примери включват кадри, в които турски и гръцки самолети Ф-16 водят въздушен бой, както и последния епизод на телевизионното предаване "Сървайвър: Турция и Гърция", което завършва с победа на турския състезател над гръцкия му съперник. 
						"YouTube" е един от най-популярните уебсайтове сред потребителите на Интернет по света, като посетителите му наброяват 70 милиона дневно. В решението си да забрани сайта истанбулският съд обяви, че ще възстанови достъпа до него след потвърждение, че видематериалът е отстранен. 
						"Не сме в състояние да кажем дали това, което са направили "YouTube", е обида, нито дали е правилно или грешно. На нас ни бе спуснато съдебно решение и ние правим това, което се казва в съдебното решение," заяви след налагането на забраната председателят на "Тюрк Телеком" Пол Дони. 
						"Интернет е международен феномен и докато технологиите предлагат възможности и достъп до информация на глобално ниво, те ни изправят и пред нови и уникални културни предизвикателства," каза в свое изялвение "YouTube" след налагането на забраната. "Ние уважаваме властите в Турция и сме решени да работим с тях за решаването на въпроса. Трябва обаче да отбележим, че въпросният видеоматериал вече е свален от сайта." 
						Инцидентът предизвика различни реакции в Турция. "Ако те ни обиждат, трябва да блокираме достъпа до сайта, за да предизвикаме финансови последици," каза един потребител. Други обаче не бяха съгласни и заявиха, че това е равносилно на цензура.

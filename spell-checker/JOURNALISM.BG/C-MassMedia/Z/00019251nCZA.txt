Появата на Хърватия в света на голфа
					14/07/2006
					Хърватия е изостанала много от света на голфа. Но с изграждането на нови игрища, в т. ч. голяма база на далматинското крайбрежие, страната се стреми да настигне останалите.
					От Кристина Чук за Southeast European Times от Загреб -- 14/07/06
 
					 
						
От близо 18000 голфигрища в света -- от които 6105 само в Европа -- едва седем се намират в Хърватия. [srce.hr]
						Голфът е спорт, който се играе в света от над 500 години. Историята му в Хърватия обаче е много по-кратка. От близо 18000 игрища в света и 6105 в Европа само седем се намират в Хърватия. 
						Сред седемте са "Айлънд Бриюни", най-старото и най-живописно игрище в страната, "Нови Двори", където играчите могат да играят и нощно време, и "Кардинал Вали", едно от най-старите и за дълго единственото игрище в страната. 
						Независимо от не особено бляскавата история на Хърватия в този спорт тя разполага с 42 голфклуба и 168 регистрирани играчи. Благодарение на ентусиазма на такива групи развитието на спорта е във възход. В съответствие със стратегическата програма за развитие на голфа в Хърватия бяха избрани над 35 места за построяване на нови игрища. 
						Много от тези проекти са получили финансиране от инвеститори, а някои вече са в строеж. Едно от тях, близо до Задар, ще бъде изградено върху старо сметище. Този проект специално получи широка популярност, а жителите очакват с нетърпение да видят красиви зелени морави край своя град. 
						Междувременно американският предприемач Джеф Блакард възнамерява да построи огромно луксозно голфигрище в далматинския град Сукошан, близо до Задар. То ще бъде построено на морския бряг, а не във вътрешността, тъй като изключителните климатични условия ще позволят целогодишното му използване. Комплексът ще представлява най-голямото игрище за голф в Европа с капацитет да бъде домакин на световни голфтурнири. Първият турнир е насрочен за 2008 г. 
						Когато бъде завършен, комплексът ще се състои от 27 хотела, олимпийски комлекс, яхтени пристанища, петзвездни хотели, конферентен център, бизнесофиси и частни вили. Блакард ще наеме на работа около 10000 души. Завършването се очаква да стане след десет до 12 години.
						В миналото Хърватия бе на практика единствената ориентирана към туризма страна без истински съоръжения за голф. Дългогодишните проблеми обаче, като неадекватно планиране и липса на бази, постепенно се решават. И макар голфът все още да не е сред приоритетите в спорта и туризма на Хърватия, напредъкът е факт.

Премиерът на Хърватия Санадер заяви, че се оттегля от поста си
					02/07/2009
					Министър-председателят Иво Санадер изненадващо съобщи, че напуска политиката по лични причини.
					От Наташа Радич за Southeast European Times от Загреб -- 02/07/09
 
					 
						
Министър-председателят на Хърватия Иво Санадер обяви в сряда (1 юли), че подава оставка. [АФП]
						Министър-председателят на Хърватия Иво Санадер изненадващо подаде оставка в сряда (1 юли), обяснявайки решението си с лични причини. Той определи за свой наследник Ядранка Косор, с което тя може да стане първата жена, премиер на Хърватия. 
						Според неофициални източници Андрия Хебранг, член на висшето ръководство на Хърватския демократичен съюз (ХДС), е предложил на Санадер да се кандидатира за президент на изборите догодина и той е приел. 
						"Напускам политиката, но тя винаги ще бъде част от мен. Подавам оставка по лични причини и бих искал да спра всички слухове, като кажа, че това е мое лично решение и то е окончателно", заяви Санадер на пресконференция след съобщението. 
						Той отрече да има здравословни проблеми и посочи, че не обмисля да приеме пост в европейска институция, въпреки че е получавал подобни предложения. "След 20 години в политиката, десет в ХДС и шест в правителството, време е [да обърна] нова страница", заяви той. "Аз свърших моята част от работата, сега е време за други. Това е правило в политиката и в живота." 
						Според членове на ХДС съобщението е било изненадващо. Президентът на Хърватия Стипе Месич, който е разговарял със Санадер в сряда, също посочи, че решението е било неочаквано. 
						"Изненадан съм от избрания от Санадер момент, тъй като Хърватия е в трудно икономическо положение, а преговорите с ЕС са блокирани от Словения. При подобни обстоятелства правителствената криза няма да помогне за стабилизирането на страната," заяви Месич. 
						Според всекидневника “Ютарни Лист” новото правителство на Косор може да бъде гласувано в парламента още в петък. 
						"Правителството ще продължи с планираните от по-рано задачи," заяви тя. Местните медии съобщиха, че между 80 и 88 членове на парламента са обещали подкрепата си за нейната номинация. 
						Основната опозиционна Социалдемократическа партия, водена от Зоран Миланович, призова за предсрочни избори във връзка с оставката на Санадер. 
						Обществото е недоволно от неговото решение, а някои посочват, че се чувстват предадени. "Не очаквахме това. Всичко сега е толкова неясно", каза Томислава Перич, на 43 г., за Southeast European Times. 
						Около причините за решението на Санадер се появиха различни слухове. Според някои причината е сътресения в ХДС, а други предполагат, че той не иска да бъде държан отговорен за икономическия спад в страната. На организираната от него пресконференция обаче той отрече, че "бяга от проблемите". 
						Ако това беше така, заяви той, преди всичко не бих приел лидерския пост в ХДС, нито да се кандидатирам последователно за местни и национални избори. 
						Санадер, който е в ХДС от създаването на партията през 90-те години на ХХ век, е силен и известен политик. Той успя да реформира партията след смъртта на нейния първи председател Франьо Туджман. Санадер заема поста от 2003 г. и е смятан за изключително амбициозен демократ консерватор, под чието управление през тази година страната стана член на НАТО и постигна траен напредък към членство в ЕС. 
						Божидар Панкретич, министър на земеделието и член на хърватската Селска партия, ще поеме овакантения от Косор вицепремиерски пост.

Повишаващите се цени в Македония предизвикаха призиви за действия на правителството
					15/04/2008
					Цените в Македония продължават да растат главоломно и накараха гражданите да призоват за намеса на правителството.
					От Горан Трайков за Southeast European Times от Скопие – 15/04/08
 
					 
						
Цената на олиото рязко се покачи, заедно с тези на бензина и отоплението. [Томислав Георгиев]
						Последното от поредицата ценови повишения в Македония – на олиото, бензина и отоплението – доведе до обществено негодувание. Мнозина заявяват, че заплатите им не могат да настигнат покачващите се цени. "Много е трудно. Ако тази тенденция продължи, докъде ще стигнем?", пита един потребител. Усилията на правителството обаче за овладяване на инфлацията до момента остават безуспешни. 
						Местните икономисти се опасяват, че инфлацията ще надвиши 10 %. През януари властите отчетоха годишна инфлация от 8,7 % и предложиха правителството да намали бюджетните разходи и да субсидира селскостопанския сектор. „Ако през първия месец на годината има висока инфлация и не се вземат адекватни мерки, до края на годината инфлацията ще превиши 10 %. Има място за паника и правителството трябва да се постарае да намали инфлацията,” заяви Зоран Ивановски, професор по икономика в Македонския университет. 
						Мнозина твърдят, че повишаването на цените е обвързано с увеличенията на цените на нефта и газта в световен мащаб, но че страната все пак трябва да неутрализира тези последици. Представители на правителството обаче твърдят, че повече възможности за намеса няма. "Ние като правителство използваме всичко, което имаме на разположение като пазарно ориентирана страна,” каза вицепремиерът Зоран Ставрески. 
						"Настоящата ситуация е причинена от сушата и световните промени в климата. Цената на пшеницата се покачи. Ние обсъждаме ... опита на други страни и скоро ще излезем с някои мерки, но те няма да са нещо грандиозно. Не очаквам да имаме сериозни проблеми с годишната инфлация,” каза премиерът Никола Груевски. 
						В края на миналия месец Ставрески каза, че правителството очаква прекъсване на инфлационната инерция. „Инфлацията не би трябвало да превиши тавана от 6 % до края на 2008 г.,” каза той пред медиите. 
						Само за няколко месеца цените на основни стоки и услуги скочиха с близо 50 % и накараха правителството да увеличи пенсиите и заплатите в обществения сектор с 10 %. 
						Националната банка също предприе активни стъпки за намаляване на инфлацията. Тя повиши лихвения процент върху съкровищните бонове от 5,08 % на 5,25 % и очаква това да ограничи инфлацията временно. 
						Увеличаването на преките чужди инвестиции, които през 2007 г. бяха 240 млн. евро, помага на икономиката да се крепи, което от своя страна би трябвало да спомогне за контролирането на инфлацията. Само през първите два месеца на 2008 г. за страната са били предвидени почти 100 млн. евро инвестиции, заяви Ставрески.

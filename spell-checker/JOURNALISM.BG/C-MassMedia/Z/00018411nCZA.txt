Главният прокурор на България иска "зелена светлина" за разследването на политик ултранационалист 
					01/05/2006
					Очаква се българските депутати да решат на 10 май дали Волен Сидеров трябва да бъде лишен от депутатски имунитет, за да се даде ход на разследване срещу него. 
					(София Ехо - 01/05/06; Монитор - 29/04/06; AФП, БТА, Sofia News Agency, Медиапул, Dnevnik.bg, Всеки ден - 28/04/06)
 
					 
						
Волен Сидеров [Гети Имиджис]
						Главният прокурор на България Борис Велчев поиска от парламента в петък (28 април) да бъде отнет имунитета на депутата ултранационалист Волен Сидеров и да бъде възбудено разследване срещу него. 
						Ако парламента удовлетвори това искане, Сидеров, 40-годишен, ще бъде разследван и вероятно обвинен по три пункта - лъжесвидетелстване, подбуждане към лъжесвидетелстване и предумишлено препятстване на правосъдието, които са вследствие на инцидент на магистрала миналия месец. 
						Ако бъде осъден по което и да е от трите обвинения, лидерът на ултранационалистическата партия "Атака" може да получи присъда до 5 години лишаване от свобода, твърди Велчев в искането си до парламента, което се състои от 18 страници и 98 документа към него. 
						Искане за отнемане на имунитета на Сидеров бе направено първо от софийския градски прокурор Бойко Найденов в сряда. Велчев след това подчерта, че тази стъпка е необходима, за да се отстрани законовата бариера пред прокуратурата в решаването на този случай. 
						"Искането за отнемане на имунитета на народен представител не означава непременно, че е извършено престъпление", заяви главният прокурор. "То отстранява процедурна пречка, така че да можем да си свършим работата и да проверим данните." 
						Искането на главния прокурор до парламента е свързано с подробности по обстоятелствата около инцидента от 7 април на магистрала "Тракия", в който 22-годишният студент Явор Доков е бил ударен и заплашван от шофьора на Сидеров, Любомир Бакърджиев. Последният е разбил предното стъкло на колата на Доков и е пробил гумите му. 
						Сидеров твърди, че е оцелял от "опит за атентат срещу него", докато Доков обвинява депутата от "Атака" Павел Чернев, който външно прилича на Бакърджиев, че е човекът, който го е нападнал. 
						Първоначално Чернев потвърди версията на своя шеф за инцидента, но скоро след това се обърна срещу него, заявявайки, че Сидеров го е накарал да даде лъжливи показания, за да прикрие шофьора си, който има криминално досие. 
						Бакърджиев по-късно призна участието си в инцидента. Той също намекна, че Сидеров е искал да го прикрие от страх, че може да разкрие секретна информация за него по време на разследването. 
						В искането си Велчев заявява, че Сидеров е помогнал на Бакърджиев, който е извършил хулигански акт, да избяга от правосъдието. 
						Лидерът на "Атака" твърди, че този ход срещу него е политически мотивиран и е опит да се навреди на популярността на партията. 
						"Това е политическа поръчка," заяви Сидеров в петък и добави, че няма доброволно да се откаже от имунитета си. 
						Очаква се парламентът да гласува искането на Велчев на 10 май. Партия "Атака", която често е обвинявана, че разпалва етническа омраза, се появи на българската политическа сцена няколко месеца преди парламентарните избори в страната през юни 2005 г. Тя успя да спечели 21 места в законодателния орган на страната, който се състои от 240 депутатски места. Различни скандали обаче през последните месеци бяха последвани от оставки и изгонване на депутати на "Атака", чиято парламентарна група понастоящем остана с 14 членове.

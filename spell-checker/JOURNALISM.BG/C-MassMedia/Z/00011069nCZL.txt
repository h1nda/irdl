Според кмета на Атина подготовката на Олимпиадата върви по план
08/06/2004
Според кмета на Атина Дора Бакояни подготовката за Лятната олимпиада върви нормално. Тя изрази увереност, че планираните мерки за сигурност ще гарантират безопасността на игрите.
(Вашингтон Таймз, Big News Network - 08/06/04; AП, Ройтърс, Би Би Си, Блумбърг - 07/06/04)
 
 
Според кмета на Атина Дора Бакояни градът е готов за Олимпиадата. [АФП]
Всички приготовления за Лятната олимпиада вървят по план, посочи кметът на Атина Дора Бакояни във Вашингтон в понеделник (7 юни), 67 дни преди официалния старт на Игрите. Тя изрази увереност, че планът за сигурност, който се прилага, ще гарантира безопасността на най-голямото спортно събитие за тази година.
"Считаме, че сме направили всичко, което е могло да се направи за обезпечаване на сигурността и се надяваме, че Игрите ще преминат добре," заяви Бакояни в Western Policy Centre, където в понеделник се проведе специален форум, посветен на Атинската олимпиада. " В този несигурен свят Атина вероятно ще се окаже най-сигурният град през август 2004."
Гърция е отпуснала бюджет от близо 6.9 млрд. евро за подготовка на двуседмичните Игри, които се откриват на 13 август. От тази сума, рекордната цифра от 1 млрд. евро е заделена за най-големия в историята на Игрите план за сигурност.
АП цитира думите й, според които 95 % от спортните съоръжения са вече готови. Проектите, които все още трябва да бъдат довършени, касаят предимно пейзажа. "Другите неща се изпълняват по план и Международният олимпийски комитет (МОК) е доволен от начина, по който нещата се развиват," каза тя. Президентът на Координационния комитет на МОК Денис Озуълд потвърди думите на Бакояни в интервю за Скай Радио в Атина в понеделник, посочвайки, че е доволен от нивото на сътрудничество и че всички проекти ще приключат навреме.
Бакояни пристигна на двудневна визита в САЩ, за да направи преглед на мерките за сигурност заедно с представители на Държавния департамент и законодатели. След разговори в понеделник заместник-държавният секретар на САЩ Ричард Армитидж изрази удовлетворението си от усилията за гарантиране на една безопасна Олимпиада.
САЩ са член на консултантската група от седем държави, включваща освен това Австралия, Великобритания, Франция, Германия, Израел и Испания. Държавите съдействат на Гърция за гарантиране сигурността на Игрите.
Гръцкото Министерство на обществения ред отговаря за безопасността на първите Летни игри след терористичните нападения от 11 септември 2001 г. в САЩ. Създадено е специално звено по силата на всеобхватния план за сигурност, който предвижда и разполагането до 70 000 военни, полицаи и служители от бреговата охрана. Те ще бъдат подкрепяни от въздушни и морски патрули на НАТО.
Междувременно гръцкият екип за гарантиране сигурността на Игрите, ръководен от министъра на вътрешните работи Джордж Вулгаракис, започна в понеделник четиридневна обиколка на страната. "Прилагането на плана започва сега," посочи Вулгаракис в свое изявление. "Искаме да активираме всички процедури, които ще въведат страната в същинския олимпийски период."
В периода до игрите гръцки официални представители активизират сътрудничеството си с колегите си от съседна България, Албания и Турция, за да гарантират това, че трафикантските канали от двете страни на границата са запушени.

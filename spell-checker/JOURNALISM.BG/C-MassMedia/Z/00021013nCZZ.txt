Наука и технологии: Проучване изследва използването на Интернет в Гърция
		18/12/2006
		Повече от шест от всеки десет гърци използват Интернет в службата си, установи ново проучване. Още новини от тази седмица: Албания откри международен търг за първата цифрова карта на страната.
		 
			
Много гърци използват Интернет за електронна поща, чат и форуми, както и за работа. [Гети Имиджис]
			Около 61 % от гърците използват Интернет в работата си, сочи ново проучване на AGB и Центъра за проучвания на Гръцкото информационно общество. Проучването установи, че 64 % използват Интернет за електронна поща, чат и форуми, а 25 % го използват за търсене на информация. 
			*** 
			
Сръбската компания, работеща в областта на информационните технологии, "КомТрейд Груп" обяви плановете си да инвестира 100 млн. евро за разширяване на дейността си в Югоизточна Европа през следващите две години. "КомТрейд Груп" оперира в Босна и Херцеговина, България, Хърватия, Черна гора и Сърбия. Неотдавна тя отвори свой клон в Албания и планира да навлезе на румънския и украинския пазар през 2007 г. 
			*** 
			Седем компании представиха оферти в международния търг за проект на стойност 4,1 млн. евро за изготвяне на цифрова карта на Албания. На победителя в търга ще бъде възложено изготвянето на първата цифрова карта на страната, която ще се използва в процеса за узаконяване на земята. Кандидатите са австрийската компания "Майкснер Фермесунг зт Гмбх", хърватската "Геофото", италианските фирми "Компания Дженерале Рипрезеаере" и "СМА Базиликата", "ИЖеЕн Франс Ентернасионал", израелската "Оперейшънъл Мениджмънт Крайсис Кънтейнмънт Систем" и японско-финландският консорциум "Паско-ФИНМАП". 
			 *** 
			Правителството на Федерация Босна и Херцеговина (ФБиХ) и "Майкрософт" подписаха споразумение за стратегическо партньорство. Документът, подписан от премиера на ФБиХ Ахмет Хаджипашич и от директора на "Майкрософт" за БиХ Лейла Жукич-Кривдич, урежда правото на ползване на най-новите програмни пакети на "Майкрософт" от администрацията на ФБиХ и цели установяването на дългосрочни отношения между подписалите го страни. 
			*** 
			Миналата седмица правителството на Maкедония представи четири нови проекта на стойност 20 млн. евро, чиято цел е развитие на националния сектор на информационните технологии през следващите четири години. Ще бъде създаден и нов пост в кабинета -- министър без портфейл, който ще отговаря за информационното общество. 
			*** 
			"E-Maкедония" одобри 74109 евро за 11 проекта за насърчаване на достъпа до информация, развитието на познанието и образованието в областта на информационните технологии сред маргиналните групи в Maкедония, етническите общности и гражданите със специални нужди. Инициативите бяха избрани измежду 34 заявления, подадени в конкурс, проведен от "e-Maкедония" през август. 
			*** 
			
България представи кандидатурата си за домакин на Симпозиума на световните телекомуникационни регулатори догодина. Срещата ще се проведе преди организирания от Международния съюз по далекосъобщения (МСД) форум "Телеком Европа 2007", който трябва да се проведе през декември 2007 г. в София. 
			
(Различни източници 11/12/06-18/12/06)

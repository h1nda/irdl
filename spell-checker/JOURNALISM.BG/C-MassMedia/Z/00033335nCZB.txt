Спортисти от балканските страни се отправят към Ванкувър
		08/02/2010
		Повече от 100 спортисти от 11 страни от Югоизточна Европа ще участват в 21-вите Зимни олимпийски игри във Ванкувър. Колко от тях ще стигнат до подиума? Според циниците - никой - други са изпълнени с надежда. 
		От Светла Димитрова за Southeast European Times в София -- 08/02/10
 
		 
			
Платформита за сноуборд и халфпайп вече са готови на Сайпрес Маунтин, Британска Колумбия, Канада. [Гети Имиджис]
			Зимните олимпийски игри се откриват на 12 февруари. Те ще привлекат 2 500 спортисти от целия свят във Ванкувър, Британска Колумбия и ще приключат след около две седмици по-късно. В надпреварата за златото ще участват 105 спортисти от 11 балкански страни. 
			Косово е единствената страна в Югоизточна Европа, която няма да участва в 21-вите Зимни олимпийски игри. Освен Словения Хърватия е единствената страна от бившите югославски републики, която е спечелила медал на Зимни олимпийски игри в първото си участие през 1994 г., когато игрите се проведоха в Лилехамер. 
			Скиорите в алпийските дисциплини Ерьон Тола, 23-годишен от Албания и Боян Кошич, 19-годишен от Черна гора, ще бъдат единствените представители на техните страни във Ванкувър. 
			Когато Тола участваше в гигантския слалом за мъже "Супер-Г" на игрите през 2006 г. в Торино, той отбеляза олимпийския дебют за Албания. Той се класира на 35-то място в света в дисциплината, което е най-доброто му постижение до днес. 
			Кипър също изпраща скиори за състезанията в алпийските дисциплини - Кристофър Папамихалопулос, 21-годишен, който ще се състезава в дисциплините за мъже и 19-годишната София Папамихалопулу, която щеучаства в слалома за жени и в гигантския слалом. 
			Торино 2006 бяха единствените Зимни олимпийски игри, в които спортисти от Сърбия-Черна гора участваха в един и същ отбор. Игрите във Ванкувър ще отбележат дебюта им като независими държави. 
			Сърбия изпраща 11 спортисти във Ванкувър, включително състезателите по бобслей Слободан Матиевич, Вук Раденович, Игор Сарчевич и Милош Савич. Сръбският отбор също включва скиорките по алпийски дисциплини Йелена Лолович, 28-годишна и Невена Игнатович, 19-годишна, както и двама сноубордисти, двама състезатели по скибягане и един по биатлон. 
			За Босна и Херцеговина (БиХ) състезанията ще бъдат петите Олимпийски игри, като дебютът на страната бе през 1994 г. в Лилехамер. БиХ изпраща шестима състезатели, включително скиорите в алпийски дисциплини Зана Новакович, Мая Клепич и Марко Рудич, както и Косарач в биатлона и Младен Плакалович в скибягането. Таня Карисик ще участва в биатлона за жени и в състезанията по скибягане. 
			Предстоящите игри в Канада ще отбележат четвъртото участие на Македония като независима държава в Зимни олимпийски игри. Отборът й включва трима състезатели: Антонио Ристевски в алпийските дисциплини и Дарко Дамяновски и Росана Кироска в скибягането. 
			
Хърватинът Ивица Костелич преодолява успешно вратичката по време на първия кръг от гигантския слалом в Кранска Гора. [Гети Имиджис]
			Шест от седемте олимпийски медала, спечелени от Хърватия, принадлежат на вече оттеглилата се от състезателна дейност алпийска скиорка Яница Костелич, която спечели три златни и един сребърен медал на Зимните олимпийски игри през 2002 г. в Солт Лейк Сити. Тя добави още един златен и един сребърен медал в колекцията си на игрите в Торино. 
			Братът на Яница, 30-годишният Ивица Костелич се качи на подиума на Олимпийските игри през 2006 г. в Италия, спечелвайки среброто в суперкомбинацията. Има надежда, че той ще спечели златото във Ванкувър. Макар и смятан за един от най-техничните скиори в света, промените в правилата тази година могат да затруднят дори и Костелич. 
			 Осемнайсетчленният отбор на Хърватия включва още девет алпийски скиори, сред които Натко Зрънчич-Дим, който спечели бронзов медал в суперкомбинацията за Световната купа през сезона 2009-2010; и Ана Йелушич, която на 19-годишна възраст завърши на 15-то място в слалома за жени в Торино . 
			Хърватският отбор включва също четирима състезатели по бобслей, двама биатлонисти и един състезател по скибягане. 
			 Игрите във Ванкувър ще бъдат 18-тите Зимни олимпийски игри за България и 17-тите за Гърция. И двете страни представиха за пръв път отборите си на зимните игри през 1936 г, чийто домакини бяха германските градове Гармиш и Партенкирхен. 
			 Гърция, която пропусна игрите през 1960 г. в Скуо Вали в Калифорния, все още не е спечелила първия си медал в Зимни олимпийски игри. България има шест медала, един от които е златен. 
			"Ние не отиваме във Ванкувър, за да печелим медали; това ще оставим на професионалистите", казва Василис Кацорас, мениджър на гръцкия отбор. "отиваме, за да се представим добре и да издигнем националния флаг колкото се може по-високо. Всяко класиране сред първите 30 за състезания, в които участват от 100 до 120 спортисти, за нас е равносилно на медал." 
			 Василис Цакирис, 45-годишен състезател по скибягане, който ще се яви за пети път на Зимни олимпийски игри, бе избран, за да носи синьо-бялото гръцко знаме на "парада на нациите" на церемонията по откриването на игрите. 
			
Александра Жекова от България (горе) се състезава, докато Симона Мейлер от Швейцария, пада по време на тренировка на финалите за Световната купа по сноубордкрос 2010 на 19 декември в Телурайд, щата Колорадо. [Гети Имиджис]
			Дъщеря му, 19-годишната Ранагиота Цакири - е биатлонистка, чийто треньор е баща й. Тя отива във Ванкувър с още двама алпийски скиори и трима състезатели по скибягане. 
			"Успехът за един спортист е да даде 100% от себе си; за мен ще бъде успех, ако се класирам над 23-то място, което постигнах в Торино", заяви гръцкият алпийски скиор Василис Димитриадис. 
			Цакирис и хърватският състезател по бобслей - 49-годишния Иван Сола - са сред най-възрастните спортисти, участвали в Зимни олимпийски игри. 
			Надеждите на България за медали във Ванкувър са насочени към ветеранката по шорттрек в кънки бягането Евгения Раданова. Трийсет и две годишната състезателка спечели среброто на състезанияте в бягане на 500 м за жени в Торино през 2006 г. и сребърен и бронзов медал в игрите в Солт Лейк Сити през 2002 г. 
			Сноубордистката Александра Жекова, 22-годишна, е смятана за звезда в този спорт в България. Тя спечели сребърен медал на състезанията за Световната купа в Чапелко, Аржентина през септември и завърши седма на състезанията в Телурайд, Колорадо през декември. 
			Румъния се готви за 19-тото си участие в Зимни олимпийски игри. Тя има три бонзови медала от игрите в Гренобъл през 1968 г. във Франция и националният й отбор е най-големият на Балканите с 32 състезатели. 
			Трима от членовете на румънъския отбор - биатлонистката Река Ференц, 20-годишна и състезателите в дисциплината скибягане Пол Константин Пепене, 21-годишен и 18-годишната Петрика Хоагиу - спечелиха медали в състезания, проведени неотдавна. 
			Ференц спечели златото в индивидуалните състезания на 12,5 км за Световната купа по биотлон младша възраст в Швеция. Пепене завърши първи в надпреварата за мъже на 30 км преследване за Световната купа по скибягане младша възраст в Хинтерзартен, Германия, където Хоагиу спечели среброто в 20 км преследване за жени. 
			
Тугба Карадемир от Турция изпълнява кратката си волна програма на 14 ноември 2009 г. в турнира от веригата Гран При по фигурно пързаляне в Лейк Плесид (САЩ). [Гети Имиджис]
			Първото участие на Турция в Зимните олимпийски игри бе в игрите през 1936 г. в Гармиш-Партенкирхен. И Турция все още няма медал на Зимни олимпийски игри. Турция ще бъде представена от трима скиори в дисциплината скибягане, двама алпийски скиори и състезателката то фигурно пързаляне Тугба Карадемир, която се класира на 21-во място в Торино. 
			Ванкувър, който се намира на южното крайбрежие на Тихия океан в Канада, е третият канадски град домакин на Олимпийски игри. Монреал бе домакин на летните игри през 1976 г., а Калгари бе домакин на зимните игри през 1988 г. 
			Липсата на сняг в Сайпрес Маунтин, мястото на състезанията по ски свободен стил и сноуборд на игрите, е голям проблем за Организационния комитет във Ванкувър (ОКВ). След най-топлия януари в историята на метеорологичните прогнози, организаторите предприеха драстични мерки, включително транспортирането на сняг от разстояние 150 км и складирането му по склоновете. 
			 "Не мисля, че тук има хора, които и за секунда биха си помислили, че през януари няма да има сняг, но стана точно така", каза шефът на ОКВ Джон Фърлонг. 
			Състезания по кърлинг, хокей на лед и кънки ще се проведат във Ванкувър, където ще бъдат проведени и церемониите по откриването и закриването на игрите. Планинският курорт Уислър, който се намира на 125 км на север от града, ще бъде домакин на състезанията по алпийски ски, скибягане, ски скокове, северна комбинация и биатлон, както с бобслей, скелетон и спортни шейни. 
			
				Сътрудниците на Southeast European Times Антонио Пърленда в Сараево и Хари Цанис в Атина допринесоха за написването на този материал.

Полицията разби верига за незаконен трафик на хора, действаща на летище Скопие.
					15/05/2008
					Полицейска акция под надслов „Мени” разби верига, която е прекарвала незаконни имигранти през летище „Александър Велики” в Скопие. Вземайки между 3 000 и 5 000 евро от всеки кандидат-имигрант, тя е фалшифицирала пътнически документи и визи и е осигурявала самолетни билети за косовски, китайски, кюрдски и турски граждани.
					От Горан Трайков за Southeast European Times от Скопие - 15/05/08
 
					 
						
Седем души бяха задържани миналия месец на летището „Александър Велики” в Скопие. [Гети Имиджис]
						Македония се надява на либерализиране на визовия режим от ЕС и затова се бори усърдно с незаконния трафик на хора. На 8 май страната получи списък от изисквания на ЕС, като например „интегрирано управление на границите”, които трябва да изпълни, преди гражданите й да могат да пътуват без визи до страните от ЕС от 2009 г. 
						На 20 април полицията арестува седем души от Скопие, за които се предполага, че са били замесени в трафика на незаконни имигранти към западните страни през последните десет години. Тя е следила групата в продължение на една година и осъществи арести в Скопие. Бесник Гудюфи, Мендух Аджами и Енес Камберов са предполагаемите организатори. Останалите задържани са Исуф Рамадани, братята Семи Брахими и Насер Брахими и Лейла Бафтияр. „Престъпната група е организирала верига за трафик на хора към западните страни,” заяви вътрешният министър Гордана Янкуловска. Тя каза, че проникналите във веригата агенти са успели да съберат „доказателства и документация за незаконното прекарване на девет души от Косово”. 
						Групата е изпращала хора от Косово за Германия, Швеция, Франция и Швейцария през летище „Александър Велики”. Клиентите, които са имали сръбски или издадени от ЮНМИК пътнически документи, са получавали фалшиви визи, самолетни билети за желаните от тях крайни дестинации и настаняване. 
						Според вътрешното министерство полицейската акция „Мени” е започнала миналата година с разследване и проникване на агенти в групата. След въвеждането на тези мерки полицията е заловила двама емигранти, изпратени от същата група на 11 август 2007 г. , като ги е открила в полет от Скопие за Женева. Властите са заловили други петима кандидат-емигранти, които са летели от Скопие за Париж един месец по-късно. 
						По време на съществуването на веригата за трафик, продължило между 10 и 15 години, през летището са преминали хиляди нейни клиенти, носейки на трафикантите приходи в милиони евро. Трима членове на веригата, които полицията не можа да открие, получиха затворнически присъди задочно. 
						За да успее в това разследване, македонската полиция трябваше да си сътрудничи тясно с властите в страните, крайни пунктове за имигрантите. Международното разследване разкри, че западни граждани, тясно свързани с групата в Скопие, също са участвали в незаконния трафик. 
						Миналата година полицията е заловила 176 незаконни имигранти и е арестувала 91 души, заподозрени в трафик на хора. Сред имигрантите са били 79 албанци, 46 китайци, 28 жители на Косово, десет грузинци, шестима македонци, петима турци и двама молдовци. Сред заподозрените 91 контрабандисти са били 85 македонци, двама албанци, двама шведи, един молдовец и един турчин. Вътрешният министър твърди, че броят на разкритите от полицията случаи на човешки трафик през 2007 г. е нараснал с 46 % в сравнение с броя им през 2006 г.

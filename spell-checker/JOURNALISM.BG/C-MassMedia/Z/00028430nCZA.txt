Гърция критикува Македония заради съдебен иск в МС
					19/11/2008
					Съдебният иск на Македония срещу Гърция заради блокирането на кандидатурата й за НАТО разгневи Атина. Във вторник Гърция определи делото като опит да се попречи на намирането на решение на 17-годишния спор за името между двете страни.
					(Си Ен Ен, Euobserver, Евронюз, УПИ, МИА, Катимерини - 18/11/08; AФП, АП, Ройтерс, ДПА, МИА, Макфакс - 17/11/08)
 
					 
						
Македония заведе съдебен иск срещу Гърция в Международния съд в Хага. [ООН]
						Гърция разкритикува във вторник (18 ноември) Македония заради заведения иск в Международния съд (МС), обвинявайки Скопие, че се стреми да забави решаването на техния дългогодишен спор за името. 
						Изненадващо в понеделник Македония внесе жалба в съда в Хага, аргументирайки се, че като блокира кандидатурата на Скопие за членство в НАТО на срещата на върха на Алианса в Букурещ миналия април, Гърция е нарушила временното споразумение от 1995 г. между двете страни. 
						Предприемайки тази стъпка, правителството на македонския премиер Никола Груевски „продължава своята тактика на отлагане” в преговорите под егидата на ООН по спора за името между Атина и Скопие, заяви във вторник говорителят на гръцкото външно министерство Георгиос Кумуцакос. 
						Решението на Македония да съди Гърция в МС представлява нарушение на „основния принцип на добросъседските взаимоотношения," добави Кумуцакос. 
						Гърция отказва да признае Македония с конституционното й име "Република Македония" от съображения, че името би могло да доведе до териториални претенции към едноименната гръцка северна провинция. Атина настоява северната й съседка да носи името "Бивша югославска република Македония" (БЮРМ), под което тя стана член на ООН през 1993 г. Повечето международни организации, включително НАТО и ЕС, официално използват същото име. 
						В соята жалба до МС Скопие заявява, че решението на Гърция да наложи вето на поканата на НАТО към Македония съставлява „открито нарушение на задълженията й по член 11” от договора от 1995 г. Клаузата гласи, че Гърция „приема да не възразява" срещу кандидатурите на Македония за членство в международни организации и институции, назоваващи я с името БЮРМ. 
						Македонският външен министър Антонио Милошоски, който представлява страната по делото в МС, заяви, че страната му е решила да даде Гърция под съд, тъй като „не вижда друг начин да потърси справедливост и да защити” своите права. 
						Кумуцакос отвърна, че гръцките власти ще представят доказателства, че Македония сама е нарушавала договора от 1995 г. в много случаи. 
						Македонският президент Бранко Цървенковски заяви в понеделник, че правителството е завело жалбата срещу Гърция без предварителни консултации и че решението му е в нарушение на конституцията и закона за външната политика. На следващия ден той каза, че решението е напълно законно, но би могло да попречи на евро-атлантическата интеграция на Македония. 
						Ерван Фуере, посланикът на ЕС в Македония, каза: „Очакваме правителството да съсредоточи цялата си енергия [върху постигането на изискванията на ЕК], тъй като изпълнението на реформите [и] честните демократични избори са постижения, които се оценяват в ЕС." 
						Отказвайки да коментира хода на Македония, Матю Нимиц, посредникът на ООН в преговорите по спора за името, отбеляза само, че Скопие му е дало уверения, че ще продължи да се стреми към постигане на взаимно приемливо решение на спора за името.

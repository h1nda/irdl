Видеозапис показва как Младич живее на свобода в Белград
					11/06/2009
					 
						САРАЕВО, Босна и Херцеговина (БиХ) -- Ексклузивен видеоматериал, излъчен в сряда вечерта (10 юни) по Федералната телевизия на Босна и Херцеговина (ФТВ), показва как бившият командир на босненската сръбска армия Ратко Младич се “укрива” пред погледите на всички в Сърбия. Любителски клипове, които са от последните десет години, показват укриващия се военнопрестъпник в сръбски военни бази, а също и да се забавлява в белградски ресторанти и на семейни тържества, включително на сватбата на сина си. На някои от тях Младич дори е в компанията на други заподозрени във военни престъпления, в това число Момчило Перишич, Здравко Толимир и Манойло Милованович. Твърди се, че последните кадри са заснети в ски курорт в края на миналата година, когато Белград все още настояваше, че не знае неговото местонахождение. Расим Ляич, председател на националния съвет на Сърбия за сътрудничество с Трибунала в Хага, заяви, че е "просто невъзможно" видеозаписът да е от 2008 г. "Вероятно има по-стари клипове, заснети преди 2000 г. и малко след 2000 г.," каза той за сръбската телевизия РТС.
						Членът на председателството на БиХ Желико Комшич призова сръбските власти да спрат да твърдят, че не знаят къде е Младич, както и да спрат да се "преструват", че го търсят. Той се укрива от 1995 г., малко след като прокурорите на ООН издадоха своя първоначален обвинителен акт, с който той беше обвинен за участие в множество военни престъпления, извършени по време на конфликта от 1992-1995 г. в БиХ. (Би Би Си - 11/06/09; Pincom.info, Дневни Аваз, Вечерни Лист, Ютарни Лист, Б92 - 10/06/09)

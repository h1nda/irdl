Гръцката Коледа по време на криза, последен хор на надеждата
					19/12/2011
					След още една година на строги икономии и рецесия у гърците не е останал много празничен дух, но те все пак се опитват да уловят коледния дух.
					От Анди Дабилис за Southeast European Times от Атина -- 19/12/11
 
					 
						
Клиентите липсват в много от магазините на Гърция този сезон . [Ройтерс]
						Тази година няма коледна елха на площад "Синтагма", сърцето на Атина, мястото, където преди шест месеца полицията използва сълзотворен газ и палки срещу хората, протестиращи срещу намаленията на заплатите, данъчните повишения, орязаните пенсии и съкращенията. 
						Ученици украсиха дърветата на площада с нарисувани и изработени от рециклирани кутии играчки и украшения, докато гърците се опитват да празнуват - доколкото могат - алтернативна Коледа на икономиите. След година, в която 320 000 души загубиха работата си, а 500 000 души напуснаха страната в търсене на по-добър живот, едва ли това е имал предвид Свети Никола, покровителят на Коледа тук. 
						По-малко бяха и светлините и признаците за празничност, докато градът и много от неговите жители, както и в цяла Гърция, не могат да си позволят Коледа и са навели глави, вместо да пеят от радост, а търговците се страхуват, че ще се присъединят към дългия списък на закритите повече от 100 000 фирми. 
						Премиите за държавните работници бяха орязани със 75 % и дори обичайно оживените търговски улици имаха много по-малко посетители. 
						Работниците бяха ударени и от добавения данък "солидарност" към техния данък общ доход, който е по-голям от премиите им и осуети плановете за пазаруване. 
						Коалиционното правителство се опитва да договори втори спасителен пакет от 130 милиарда евро след първите 109 милиарда, които бяха придружени от мерките за строги икономии, създадоха дълбока рецесия и изглеждат насочени към постоянно понижаване на качеството на живот на всички, освен на гръцкия богаташки елит и политиците. 
						За много собственици на магазини бизнесът изобщо не върви. В "Шоколади Леонидас" близо до пл. "Синтагма" чиновничката Теодора Пападаки каза, че оборотът е намалял с повече от 40 %, а редовните клиенти и фирмите са намалили поръчките си. 
						"Това не е нещо, което се купува ежедневно, като хляба и млякото," каза тя за SETimes. "Те искат да се чувстват по-добре и да харчат, но имат толкова много сметки за плащане," въздиша тя. 
						В близкия квартал Монастираки, в съседство с туристическата зона Плака, редица магазини и улични търговци продават стоки с по-ниско качество от това в големите търговски центрове. Катирена Хуреа, на 33 г., минава покрай тях с една-единствена пазарска торбичка. В нея има чорапи, които е купила с кредитна карта. 
						"Купувам по-малко неща и броя монетите," каза тя за SETimes, добавяйки, че по необходимост е намалила или елиминирала подаръците за приятели и роднини тази година. 
						На самия площад "Синтагма", лишен от блясък въпреки усилията на децата да компенсират невъзможността на правителството да осигури украшения по улицата срещу парламента, на подиум близо до олющения, неработещ фонтан - централна забележителност на града - е покачен един Дядо Коледа. 
						Водата не тече, но поток от деца си проправят път до него, за да му дадат списъците си за Коледа. 
						"Не искам нищо конкретно," каза едно момче в микрофона, предизвиквайки смеха на околните. "Ще го имам предвид", каза Дядо Коледа, предизвиквайки още смях, сладък миг на рядко облекчение. Неговите клиенти получиха смях, за разлика от момчето, което писало до телевизионен канал, че иска нещо за ядене, или други, които казаха, че са писали на Дядо Коледа да намери работа на родителите им. 
						Но тъй като Коледа е толкова сезон на комерсиализма, колкото и на духовността, дори и незаконните имигранти влизат в тон - пробутвайки фалшиви стоки върху разстлани по тротоарите платнища, опитвайки се да привлекат тръгналите на пазар, които гледат витрините и минават покрай тях, без да си купят нищо, въпреки разпродажбите с намаление до 70 % и повече. 
						В един от кварталите Али Расалад, на 26 г., от Пакистан, е изложил пет-шест механизирани играчки Дядо Коледа, но купувачи за играчките, които той продава за по 3-4 евро, няма. Един мъж се пазари и казва, че ще плати само 1 евро, но Расалад поклаща глава: "не". 
						"Дошъл съм тук за по-добър живот," каза той за SETimes. "Не знаех, че няма да намеря работа тук." 
						Скромната Коледа личи и в кварталите, въпреки че мнозина са се опитали да внесат празничност. В старчески дом в Перистери, на десет минути път с метрото от центъра на града, коледари се опитват да повдигнат духа с традиционни песни пред публика от свои връстници. 
						По-надолу по улицата, на около километър от парламента, където законодателите и служителите гребат пълни премии, докато отнемат същите възнаграждения на другите, група колежани, облечени като Дядо Коледа, са застанали пред малка църква в края на улица "Ерму" и пеят. 
						Хората се спират, опитвайки се да уловят мига, с трепета на младостта, озарил лицата им, припомняйки си по-добри времена. Колежаните са предвождани от 20-годишния арменец Юри Керимян, израснал в Спарта, където хората са свикнали с трудности. 
						"Искаме да дадем усещане за радост, така че хората да почувстват, че е Коледа," каза той за SETimes. "В тези времена не е хубаво да мислиш за себе си," каза той.

Бивш български вътрешен министър е готов да се откаже от имунитета си 
					25/11/2010
					Бившият български вътрешен министър Румен Петков е поискал проверка на обвиненията, че се е срещал с босове на организираната престъпност през 2006 г., за да обсъди преразпределянето на местния пазар за наркотици.
					(Сега, 24 часа - 25/11/10; София Ехо, Агенция София Нюз, Информационна агенция Фокус, Dnevnik.bg, Медиапул - 24/10/11) 
 
					 
						
Бившият български вътрешен министър Румен Петков заяви, че ще се откаже от депутатския си имунитет. [Ройтерс]
						Бившият български вътрешен министър Румен Петков каза в сряда (24 ноември), че е готов да се откаже от своя депутатски имунитет, така че прокуратурата да има възможност да разследва предполагаемото му участие в престъпления с наркотици. 
						"Ще направя това, за да може да се разкрие цялата истина," каза той в интервю по частния телевизионен канал бТВ със седалище в София. 
						Като член на ръководството на Българската социалистическа партия (БСП) Петков бе назначен на поста вътрешен министър в тристранното коалиционно правителство, оглавявано от социалистите, което взе властта в балканската страна след парламентарните избори през юни 2005 г., завършили без категоричен победител. 
						Той подаде оставка през април 2008 г. след разкритията, че през 2006 г. се е срещал със заподозрените като престъпни босове Пламен Галев и Ангел Христов, известни като "братята Галеви", макар и да нямат родствена връзка. По онова време прословутите бизнесмени от югозападния град Дупница бяха разследвани за данъчна измама и наркотрафик. 
						Разкритията предизвикаха спекулации в местните медии, че целта на "работната среща", както я бе определил Петков, била да убеди двамата да престанат да отстрелват членове на конкурентна банда в навечерието на влизането на България в ЕС през януари 2007 г. 
						Срещата била уредена от тогавашния таен агент Алексей Петров, който по-късно стана съветник на бившия началник на Държавна агенция "Национална сигурност" (ДАНС) и служи на поста до миналата година, когато бе задържан след широко огласена полицейска антимафиотска операция под наименованието "Октопод" без връзка със събитията около оставката на Петков. 
						Миналия месец Петров, за когото се смята, че има акции в застрахователно дружество и други частни фирми, бе освободен и поставен под домашен арест, след като софийски съд намали тежестта на обвиненията в организирана престъпност, повдигнати срещу него. 
						Миналата седмица настоящият вътрешен министър Цветан Цветанов и началникът на българската агенция "Митници" Ваньо Танов изказаха предположение, че истинската цел на срещата от 2006 г. е била да се обсъди преразпределянето на пазара на незаконни наркотици в страната. 
						Танов, който по-рано оглавяваше дирекцията за борба с организираната престъпност, заяви, че Петков е постигнал споразумение с бизнесмените от Дупница, което е определило тяхната зона на действие и тази, запазена за Златомир Иванов-Баретата - друга ключова фигура в подземния свят на България. 
						Той и Цветанов обаче заявиха, че всички архиви от срещите на Петков с Галеви са унищожени. Българските медии отбелязаха, че при отсъствието на каквито и да било солидни доказателства в подкрепа на твърденията им би било изключително трудно да се установи истината за разговора на бившия вътрешен министър с "братята". 
						Във вторник Волен Сидеров, лидер на националистическата партия "Атака", който понастоящем оглавява парламентарната комисия, контролираща работата на ДАНС, изпрати писмо до главния прокурор Борис Велчев с молба да поиска отнемането на имунитета на Петков срещу съдебно преследване. 
						Макар и да отбеляза, че е готов да се откаже доброволно от имунитета си, бившият вътрешен министър настоя в сряда, че е жертва на кампания, имаща за цел да отклони общественото внимание от истинските проблеми на страната. Петков нарече обвиненията на Цветанов и Танов "пълна лъжа и клевета" и заяви, че смята да заведе дело за клевета срещу двамата държавни служители. 
						Той каза още, че е изпратил искане до канцеларията на Велчев с молба той да разпореди разследване на обвиненията срещу него.

Черна гора си поставя високи цели
		27/11/2006
		Може ли Черна гора да стане следващото Монако? С бума в търсенето на недвижима собственост и растящите приходи от туризма, страната се стреми да привлече големи чужди инвестиции.
		От Роберт К. Остин за Southeast European Times – 27/11/06
 
		 
			
В Черна гора се наблюдава бум в туризма и инвестиционните индустрии. [SE Times]
			С великолепното си крайбрежие и планини, Черна гора има голям потенциал за туризъм. Сега когато републиката придоби независимост от бившия държавен съюз със Сърбия, някои смятат, че тя може да стане следващото Монако. За това съществуват много примери като Гърция, Португалия и Испания, където международният туризъм осигурява икономически придобивки. Новата държава Черна гора може да се възползва от подобна възможност. 
			Опровергавайки предсказанията, че независимостта, придобита след референдума през май ще доведе до нестабилност, Черна гора всъщност регистрира рестеж в сектора на туризма през миналото лято. В момента се наблюдава бум в търсенето на недвижима собственост и правителството се опитва да направи инвестирането в този сектор колкото се може по-безболезнено. Може да се очаква, че приходите ще продължат да нарастват в годишно изражение, а инвестициите, стимулирани от огромния ръст в търсенето на недвижими имоти, са впечатляващи. Действително, Черна гора е на трето място в Европа по отношение на чуждестранни преки инвестиции на глава от населението. 
			Досега руснаците са ключовите играчи. С инвестиции, оценявани на 2 милиарда долара, те доминират голям дял от икономиката. Сред другите стратегически активи, които те притежават, са ключовият завод за алуминий в Подгорица. Не всички в Черна гора са напълно щастливи от толкова голям поток руски пари, а и правителството търси други възможности. Критиците на руснаците изразяват съмнения, че обещанията ще бъдат спазени, особено гаранциите за опазването на околната среда. 
			Сред чуждестранните туристи, руснаците също са най-многобройни. Макар и често да се смята, че те доминират в туристическата индустрия, действителното състояние на нещата е по-сложно. Словенците например построиха нов крайбрежен хотел в Свети Стефан. Ирландци са купили хотел "Фиорд" в Котор, а британската компания "Беплер и Якобсън" е направила големи инвестиции в спа курорта в Коласин. 
			
Туризмът в Черна горе се разраства. [Гети Имиджис]
			Въпреки това черногорското правителство продължава да търси по-големи възможности от Запада. Съединените щати изпратиха военен кораб в Черна гора, но осигуриха изненадващо малко чуждестранни инвестиции. Черногорците вероятно се надяват, че членството в НАТО и възможна скоростна писта към членство в ЕС ще направи страната по-привлекателна за западните капитали и ще намали зависимостта от Русия. 
			Сега изглежда, че големите инвестиции най-сетне са пристигнали. Сключена е сделка с Питър Мънк, един от големите канадски индустриалци и председател на най-големата компания, производител на злато в света, "Барик Голд". Мънк също притежава част от ТриГранит Дивелъпмънт Корпорейшън в Будапеща. ТриГранит вече се утвърди като водещ предприемач в региона с успешно завършени или в процес на осъществяване проекти в България, Унгария, Полша, Словения, Румъния и Русия. ТриГранит има също бъдещи планове за Черна гора. 
			В края на октомври Мънк приключи преговорите с правителството за купуването на бивш корабостроителен завод, някога под контрола на югославската амрия, разположен във великолепната местност на залива Котор с лесен достъп до близкото летище. Сделката отваря път за създаването на голямо пристанище в крайбрежния град Тиват. 
			Мънк отбелязва, че инвестицията има огромен потециал за трансформации и че неговите планове не са конвенционални. "Не става въпрос само за смяна на собственика на завода. Ние създаваме напълно нова индустрия, която ще даде възможност на Черна гора да бъде конкурентоспособна с най-успешните пристанища за яхти в Средиземноморието", твърди той. 
			
Тиват е обект на нови предприемачески планове. [AФП]
			Равнището на инвестиции в международния туризъм ще създаде огромен потенциал за хората от региона, добавя Мънк. За Черна гора източниците от и извън правителството твърдят, че инвестицията на Мънк е нещо повече от обикновен туристически проект. Това е първата значителна инвестиция от Запад, която ще действа като катализатор за още повече инвестиции. 
			Мънк планира да разработи напълно обекта от 24 хектара и да го превърне в луксозно пристанище за яхти в Източното Средиземноморие с повече от 700 места. Очаква се то да привлече богати клиенти, което съответства на някои от общите тенденции в стратегията за туризма на Черна гора. Инвестицията ще осигури огромни подобрения в инфраструктурата. По същество, през следващите три години ще бъде изграден един напълно нов Тиват. Първият етап от инвестицията ще възлезе на 150 милиона долара, като общата стойност при завършване на проекта ще достигне 500 милиона долара. 
			Първата голяма крачка е да се подобри околната среда на Тиват. Годините на корабостроене и военна дейност са оставили дълбок отпечатък върху залива Котор. Съвместно с ЕБВР и Световната банка ще започне прочистване на околната среда. 
			
			Рoбърт К. Остин преподава политика и история на Югоизточна Европа в Центъра за международни проучвания "Мънк" в университета в Торонто.

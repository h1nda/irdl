Босненски сърбин не се признава за виновен пред Трибунала на ООН
					12/11/2004
					 
						ХАГА, Холандия -- Бивш босненски сръбски офицер, обвинен в геноцид, престъпления против човечеството и военни престъпления, не се призна за виновен пред Трибунала на ООН в Хага в четвъртък (11 ноември). Любиша Беара бе обвинен за предполагаемата му роля в клането в Сребреница през 1995 г. Като шеф на сигурността в босненската сръбска армия по това време Беара е отговарял за транспортирането на мюсюлмански затворници. 
						Други новини: Слободан Милошевич поиска в четвъртък от съда на ООН да бъдат призовани като свидетели бившият президент на САЩ Бил Клинтън, британският премиер Тони Блеър, германският канцлер Герхард Шрьодер и бившият американски държавен секретар Мадлин Олбрайт. Председателят на съдебния състав Патрик Робинсън каза на Милошевич, че той ще трябва да убеди съдиите, че всеки от свидетелите би могъл да предостави "доказателство" за неговата невинност. 
						Прокурорите на ООН проведоха втори разговор с бившия главнокомандващ на АОК Рамуш Харадинай в четвъртък. Харадинай, който сега е водещ политик в Косово, каза пред репортери, че няма повече задължения към Трибунала. (Ройтерс, AФП, AП, Би Би Си - 11/11/04)

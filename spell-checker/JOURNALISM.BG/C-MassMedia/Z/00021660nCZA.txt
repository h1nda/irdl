В България бе разбита радикална ислямистка група 
		21/02/2007
		Четирима български граждани бяха арестувани за разпространение на радикален ислям по Интернет. Очакват се по-нататъшни действия на властите. 
		(София Ехо, Стандарт Нюз, Монитор, Информационна агенция Фокус - 21/02/07; Агенция София Нюз, Дневник, Медиапул, бТВ, Кувейтска информационна агенция, МВР на България - 20/02/07)
 
		 
			
Българските власти извършиха четири ареста по случая. [Гети Имиджис]
			Бивш мюфтия и други трима души бяха арестувани за пропагандиране на радикален ислям и насаждане на религиозна омраза и нетърпимост, съобщи във вторник (20 февруари) българското вътрешно министерство. Групата е използвала два уеб сайта за популяризиране на идеите си и призовавала за замяна на конституционно установения политически режим с мюсюлманска държава на шериата. 
			След двуседмично полицейско наблюдение арестите са били извършени в София и край гр. Благоевград в Югозападна България в рамките на съвместна операция на Националната служба за сигурност (НСС), специлното звено за борба с организираната престъпност и Софийска следствена служба (ССС). 
			Арестуваните са били свързани със Съюза на българските мюсюлмани, основан през 2006 г. и използван от групата за прикритие на дейността й. 
			Лидерът на групата бе идентифициран като Али Хайредин, на 51 г., бивш софийски мюфтия. Той е поддържал връзка с йорданеца Ахмат Мохамад Муса, който бе изгонен от България през 2000 г. заради учредяването на местен клон на радикалната ислямистка организация "Мюсюлмански братя". 
			Муса е оглавявал ислямска благотворителна агенция, участвала в екстремистки ислямистки действия, заяви Явор Колев, ръководител на звеното за борба с организираната престъпност, по време на пресконференция в София във вторник. 
			Една от другите трима задържани, идентифицирана само с инициалите А. Д., бе описана от властите като духовната съпруга на Хайредин. Следователите твърдят, че задачата й е била да сваля материали от чеченски уеб сайтове, да ги превежда на български език и след това да ги публикува на един двата уеб сайта. 
			Другите двама арестувани също бяха идентифицирани с инициалите им. Първият е бил администратор на един от сайтовете. Другата жена, която наскоро е приела исляма, е създала втория уеб сайт, който популяризира уахабизма -- идеология на съвременния тероризъм и идеологическа основа на мрежата на "Ал Кайда". 
			Според вътрешното министерство групата е използвала Интернет, за да разпространява радикална форма на джихад и да насърчава мюсюлманите по света да подкрепят свещената война, като набавят пари, оръжие и човешки ресурси. 
			Според съобщенията групата е поддържала връзки с фундаменталистки организации в Западна Европа и арабския свят, като е получавала финансиране за уеб сайтовете си от групировка в друга страна, е заявил пред софийския в. "Стандарт" заместник-началникът на ССС Светослав Василев във вторник. 
			ССС е започнала разследване по случая, което може да доведе до по-нататъшни арести. 
			Единият от задържаните бе освободен под гаранция, а другите трима ще останат в ареста за 72 часа. Възможната присъда и за четиримата е лишаване от свобода до три години или глоба от около 150 евро. 
			Вътрешното министерство заяви, че НСС и специалното звено за борба с организираната престъпност следят отблизо Интернет пространството в България, за да са сигурни, че в него не се разпространяват терористични идеи, включително религиозна омраза или други дейности, насочени към нарушаване на етническия мир и религиозната търпимост.

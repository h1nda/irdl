Сърбия: 11 години след Милошевич
					07/10/2011
					Единадесет години след свалянето на Милошевич много хора в Сърбия продължават да са недоволни от темпа на реформите и качеството на живот.
					От Бояна Милованович за Southeast European Times от Белград – 07/10/11
 
					 
						
Протестиращи развяват знамена на шествие в Белград на 5 октомври 2003 г. по повод на третата годишнина от народния бунт, който предизвика падането на режима на Милошевич. [Ройтерс]
						След свалянето на авторитарния режим на Слободан Милошевич на 5 октомври 2000 г. като израз на властта на народа в Сърбия на четири пъти бяха проведени общи избори. 
						Въпреки демократизацията и перспективата за получаване на статут на кандидат-членка на ЕС обаче, обикновените граждани все още са загрижени за насъщни житейски проблеми. 
						Със средна месечна заплата от около 400 евро сърбите имат едни от най-ниските доходи и стандарт на живот в Европа. 
						„Не мога да кажа дали сега е по-лошо, отколкото при Милошевич; сега няма войни, санкции и хиперинфлация. Въпреки това не съм доволна от начина си на живот... Едва свързвам двата края и заплатата ми не е достатъчна, за да осигури всички потребности на петчленното ми семейство”, обяснява учителката по математика Миланка Предич, на 42 г. 
						Йелена Триван, говорител на Демократическата партия на президента Борис Тадич, каза за SETimes, че през последните 11 години е направено много, но борбата за по-добър стандарт на живот продължава. 
						„Стандартът е по-висок, отколкото през 2000 г., но все още не е задоволителен. Трябва да се борим за по-добро качество на живот за гражданите в областта на икономиката и социалната политика, а в съдебната система сме изправени пред необходимостта от още по-решителна борба срещу корупцията и организираната престъпност”, заяви Триван. Тя също така подчерта, че преди 2000 г. Сърбия е била държава, управлявана от диктатура и хаос, докато сега е демократична страна, която се надява да стане кандидатка за членство в ЕС до края на годината. 
						„ЕС призна нашите реформи. Въпреки това фактът, че те ни отнеха 11 години, показва колко дълбоки и всеобхватни реформи трябваше да бъдат направени”, заяви Триван. 
						Тя посочи, че убийството на първия демократично избран министър-председател Зоран Джинджич през 2003 г. е забавило процеса на реформи и е разкрило степента на съпротива срещу промените в страната. 
						Политическата сцена също претърпя промени през последните 11 години и разгромената Социалистическа партия на Сърбия на Милошевич отново се превърна в основен играч. 
						От юли 2008 г. Социалистическата партия участва в управляващата коалиция в Сърбия и има три министерски поста в кабинета. Мирко Цветкович е премиер, лидерът на партията Ивица Дачич е първи вицепремиер и министър на вътрешните работи, а заместник-председателят на партията Славица Джукич-Деянович е председател на парламента. 
						Дачич подчертава, че днешните социалисти са съвсем различни от тези при управлението на Милошевич. 
						„Социалистите сега са модерна лява партия, която се бори за социална справедливост. Благодаря на онези, които ни свалиха от власт на 5 октомври, защото междувременно научихме много и разбрахме всички наши грешки”, каза Дачич. 
						На изборите преди промените на 5 октомври 2000 г. Милошевич бе победен от лидера на Демократическата партия на Сърбия (ДПС) Воислав Кощуница, номиниран от тогавашната Обединена демократична опозиция на Сърбия. 
						Кощуница тогава стана президент на Съюзна република Югославия, а по-късно, между 2004 и 2008 г., заемаше поста на сръбски премиер. Днес неговата ДПС е в опозиция. 
						Говорителят на ДПС Предраг Петкович каза за SETimes, че основите на демокрацията са положени още през 2000 г., но сегашното правителство е тласнало страната в дълбока криза със слаба икономика и нестабилни държавни институции. 
						„Следвайки пагубната политика под надслов „Няма алтернатива на Европа“, сегашната власт успя да подкопае всички ценности, установени на 5 октомври”, заяви Петкович. „Решението се крие в политиката на запазване на държавните и националните интереси.” 
						Социологът Владимир Гоати обаче вярва, че Сърбия вече е съвсем различна страна от тази преди 11 години. „Сърбия сега е държава, която е много по-близо до цивилизацията, по-близо до ЕС”, заяви той за SETimes.

Пиронкова от България поднесе изненада на "Уимбълдън"
					28/06/2006
					18-годишната Цветана Пиронкова победи Анна-Лена Грьонефелд от Германия на турнира "Уимбълдън" и се класира за втория кръг. Още в културните и спортни новини: историческа джамия се възстановява в Баня Лука; изложба на древна и съвременна скулптура в Гърция; турската попзвезда Таркан планира шоу в Румъния.
					
 
					 
						
Цветана Пиронкова от България играе с Анна-Лена Грьонефелд от Германия на втория ден от тенистурнира "Уимбълдън" в Лондон. [Гети Имиджис]
						Цветана Пиронкова, 18-годишната тениссензация от България, поднесе изненада в първия кръг на "Уимбълдън", като победи Анна-Лена Грьонефелд от Германия. Въпреки че изгуби първия сет, Пиронкова обърна резултата и накрая спечели мача (3-6, 6-3, 6-1). Следващата й съперничка е Агнешка Радванска от Полша. 
						*** 
						Албански и италиански археолози тази седмица ще започнат разкопки на древния римски амфитеатър в Дуръс, Албания, с цел да разкрият цялата конструкция. Разкопките са част от проект за 25000 евро за създаване на археологически парк на този обект. 
						*** 
						Министърът по въпросите на бежанците и разселените лица на Република Сръбска Омер Бранкович каза, че вече са започнали възстановителните работи по джамията "Ферхадия" в Баня Лука, която бе разрушена по време на конфликта в Босна и Херцеговина (БиХ). Джамията, която датира от 16-и век, е обявена за национален паметник на БиХ. 
						*** 
						Нова постоянна изложба на гръцко и чуждестранно скулптурно изкуство бе открита в Националната скулптурна галерия на Гърция в Aтина. Посетителите могат да видят над 150 творби на гръцката скулптура от 19-и и 20-и век, както и скулптури на съвременни творци, като Сантяго Калатрава и Рьоне Магрит. 
						*** 
						
Tурската попзвезда Таркан планира концерт в Букурещ на 12 юли. Шоуто ще бъде част от регионално турне за представяне на третия му албум "Come Closer". От предишния албум на Таркан, "Ааджайъпсън", са продадени два милиона диска в Турция и чужбина. 
						*** 
						12-ият фестивал на алтернативния и нов театър ИНФАНТ започна в Нови Сад, Сърбия, на 24 юни и ще продължи до края на месеца. Участват десет театрални трупи от Белгия, Гърция, Италия, Япония, Холандия, Сърбия и Южна Корея. 
						*** 
						
Tурският дизайнер Юмит Юнал представи последната си колекция "Карл Валентин" (есен-зима '07) в София на 22 юни. По този случай български модели участваха в авангардно шоу, което се проведе в студио в столицата. 
						*** 
						На 23 юни започнаха снимките на късометражния филм "Мост" на младия босненски режисьор и актьор Харис Билайбегович. Филмът е поглед към събитията от май 1992 г., когато 13 цивилни босненци -- включително дядото на режисьора -- са били застреляни от сръбски военни. Филмът е копродукция на две австрийски компании, "Илуминати Филм" и "Филмхаус Виен", с подкрепата на община Сански Мост. 
						
(Различни източници – 21/06/06-28/06/06)

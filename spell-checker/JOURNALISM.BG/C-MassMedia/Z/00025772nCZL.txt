Солана призова Албания да ускори реформата на избирателната си система
					12/03/2008
					 
						БРЮКСЕЛ, Белгия -- Албания трябва да реформира своите избирателни закони, за да е в състояние да се придвижи напред към европейската си интеграция, каза във вторник (11 март) в Брюксел върховният представител на ЕС за външната политика Хавиер Солана. "Реформите на избирателната система са един от най-важните въпроси, които трябва да бъдат решени", каза Солана след среща с албанския външен министър Лулзим Баша. В същото време Солана посочи, че институциите на ЕС са много обнадеждени от "начина, по който Албания се справя с проблемите". От своя страна Баша каза, че "всяко предизвикателство е и възможност ... за Албания няма друг път освен пътя на реформите."
						Междувременно във вторник ръководителят на мисията на ОССЕ в Албания Роберт Бош призова всички страни да засилят диалога във връзка с реформите на избирателната система. Бош каза, че въпреки че ОССЕ е готова да предостави техническа помощ, законодателите трябва да вземат окончателните решения. (Шекули, Панорама - 12/03/08; Клан, Топ-Ченъл, BalkanInsight, Гласът на Америка, Коха Йоне, Шкип, Газета Шкиптаре - 11/03/08)

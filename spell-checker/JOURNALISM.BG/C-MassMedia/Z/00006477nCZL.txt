Сърбия-Черна гора се присъедини към Съвета на Европа
03/04/2003
 
СТРАСБУРГ, Франция -- Сърбия-Черна гора стана член на Съвета на Европа в четвъртък (3 април), влизайки в най-важната правозащитна организация на континента едва три години след падането на режима на Слободан Милошевич. Съюзът, който миналия месец замени Югославия, стана 45-ият член на съвета и продължи неговото разширяване към Балканите.
Церемонията в Страсбург се проведе ден след като американският държавен секретар Колин Пауъл се срещна с официални лица в Белград, за да изрази силната си подкрепа за усилията на страната в борбата с организираната престъпност и унищожаването на останките от режима на Слободан Милошевич. "Възхитен съм от решителността, с която правителството провежда реформите и твърдите мерки срещу престъпниците", заяви Пауъл. Той се срещна с президента на Сърбия-Черна гора Светозар Марович и сръбския премиер Зоран Живкович и отново настоя за ареста на няколко заподозрени, издирвани от Трибунала на ООН за военни престъпления, включително босненския военен командир Ратко Младич. Той нарече подобреното сътрудничество "важен елемент от ангажиментите на Сърбия-Черна към международната общност". Живкович обеща да засили сътрудничеството с Хага и да ускори военните реформи. (АП - 03/04/03; АП, АФП, Ройтерс, БиБиСи, СиЕнЕн, Танюг, Б92, ФоНет - 02/04/03)

Международни организации представят доклад за трафика на хора в Югоизточна Европа
					05/05/2005
					Спаднал е броят на потърсилите помощ жертви на нелегалния трафик на хора в Югоизточна Европа, но това може и да не означава, че проблемът намалява, предупреждава нов доклад на три международни организации.
					От Мария Лазарова за Southeast European Times от Скопие -- 05/05/05
 
					 
						
Според министерството на вътрешните работи има сведения за 132 чужденки, станали жертва на нелегалния трафик на хора в Македония през 2003 г., като 19 % от тях са били на възраст под 18 години. [Архив]
						Спаднал е броят на потърсилите помощ жертви на нелегалния трафик на хора в Югоизточна Европа, но това може и да не означава, че проблемът намалява, се казва в нов доклад на УНИЦЕФ, Службата на ВКБООН и Офиса за демократични институции и човешки права на ОССЕ (ОССЕ/ОДИЧП). Представено в Скопие миналия месец, проучването прави преглед на ситуацията с нелегалния трафик на хора в Албания, Босна и Херцеговина, България, Хърватия, Македония, Молдова, Румъния, Сърбия и Черна гора и Косово. 
						"Докладът разглежда усилията на правителствата и международните и местни неправителствени организации за възпрепятстване на нелегалния трафик на хора и по-добра информираност и предоставяне на помощ на жертвите," каза представителят на УНИЦЕФ в Македония Хонгвей Джао, като добави, че докладът е представен в Скопие с цел да се насърчи борбата срещу трафика на хора в страната. 
						Според Джао участниците в проучването са установили "два на пръв поглед противоречиви сценария. Според първия сценарий нелегалната търговия в региона намалява, тъй като драстично е спаднал броят на жертвите, които са потърсили помощ. Според втория сценарий търговията с хора изобщо не е намаляла; по-скоро тя е станала по-прикрита и жертвите не търсят помощ поради страх от репатриране, депортиране или публично осъждане." 
						Правителствата трябва да подобрят защитата на жертвите, да провеждат по-гъвкави програми за борба с трафика, които отчитат променящия се характер на проблема, и да имат превид по-широкия контекст на икономическото развитие, въпросите, свързани с равноправието между половете, както и системата за социална защита, заключава докладът, наречен "Търговията с хора в Югоизточна Европа през 2004 г.: Значението на превантивните мерки". 
						Жералдин Бьолстред от ОССЕ/ОДИЧП каза, че Македония е лидер в борбата срещу трафика в региона, като се позова на класация на Оперативната група към Споразумението за стабилност. "Оценката се основава на доклади на Държавния департамент на САЩ, които се базират на условията, свързани със законодателните разпоредби, предприетите превантивни мерки и образоването и обучението на полицията и съдебната власт за овладяване на трафика на хора," каза тя. 
						Според статистика на вътрешното министерство има сведения за 132 чужденки, станали жертва на нелегалния трафик на хора в Македония през 2003 г., като 19 % от тях са били на възраст под 18 години. Статистика на УНИЦЕФ показва, че е имало няколко случая през 2003 и 2004 г., при които деца от ромски произход са били жертва на търговията с хора в Гостивар, Битоля и Кичево. Смята се, че децата от ромски произход са изключително уязвими за този вид престъпления. 
						"През 2004 г. Транзитният център за чужденци е приел 11 чужденки - жертви на търговията с хора," каза Горан Павловски, говорител на министерството на вътрешните работи, като добави, че четири от тях са били от Молдова, две от Сърбия и Черна гора и Косово, две от Албания и по една от Румъния, Украйна и България. "Що се отнася до възрастта им, осем са били на възраст над 19 години, а три между 16 и 18 години," каза той. 
						Отрядът за борба с трафика на хора е провел четири контролни операции и министерството е участвало в две регионални операции за ограничаване на трафика на хора през 2004 г. "Операциите са проведени в координация с Центъра за борба с трансграничната престъпност на Инициативата за сътрудничество в Югоизточна Европа (ИСЮИЕ)," каза Павловски. "Посредничеството и финансовата подкрепа на Центъра на ИСЮИЕ позволиха да се организира връщането на жертвите, репатрирани в родните им страни, за да се явят като свидетели на процесите в македонските съдилища."

Хърватия ще усъвършенства учебните програми в началните училища
11/05/2004
Учебните програми в началните училища в Хърватия се подлагат на ревизия, като се дава предимство на основните понятия, а не на запаметяването на хиляди факти.
От Миранда Новак за Southeast European Times в Загреб- 11/05/04
 
 
Според плана за реформи учениците вече няма да се налага да запаметяват дати, имена и друга предполагаемо излишна информация. [АФП]
От тази есен ще бъде осъществен план, който разкрепостява учебните програми в началните училища на Хърватия. Съгласно идеите, лансирани от министъра на образованието Драган Приморац и неговите колеги, на учениците вече няма да се налага да запаметяват исторически дати, имена, височини на планини и друга предполагаемо излишна информация.
"Вече няма да се изисква запаметяването на хиляди дефиниции и списъци, а стотици термини, предназначени за университетско ниво, които днес изпълват учебниците, ще бъдат изхвърлени оттам. Необходимо е да се премахне от програмата всичко ненужно, така че учениците да овладяват онова, което е релевантно." заяви академик Владимир Паар, назначен от Приморац за главен консултант по разработване на училищни програми.
Министерството при предишното правителство твърдеше, че програмите не могат да се променят за по-малко от три години, макар че Паар счита това за напълно възможно, ако се ангажират водещи експерти за тази работа.
"Качеството на живота на половин милион души в тази страна зависи от изхвърлянето на ирелевантни енциклопедични информационни единици от училищните програми," каза Паар. "Това е твърдата позиция, отстоявана от ЕС, към който се стремим да се присъединим. Тази есен родителите ще получат представа дали първите стъпки на училищната реформа са успешни," посочи Паар. Той допълни, "Ревизирането на училищните програми е непрекъснат процес, като се има предвид, че общият обем на познанието нараства бързо."
Обаче председателят на Съюза за обновление на училищата Винко Филипович казва, че ревизията на училищните програми изисква много внимателен подход, независимо че нови програми и знания трябва да бъдат въведени. Според него при географията, предмет, който той е преподавал повече от 17 години, има малки възможности за оптимизация, като се има предвид, че вече някои съкращения са били направени.
"Съгласно настоящите програми учениците не получават елементарни познания, което създава условия за тяхното невежество," каза Филипович.

Борисов: "За България няма бързо решение"
					06/07/2009
					Кметът на София Бойко Борисов ще оглави следващото правителство на България, след като неговата дясноцентристка партия спечели парламентарните избори в неделя.
					(ФТ, БТА, София Ехо, Дневник - 06/07/09; Ройтерс, АП, АФП, ДПА, Би Би Си, Новините, София Ехо, Медиапул - 05/07/09; Централна избирателна комисия на България)
 
					 
						
Лидерът на партия "Граждани за европейско развитие на България" (ГЕРБ) Бойко Борисов дава пресконференция в неделя (5 юли). [Гети Имиджис]
						В добро настроение след победата си на парламентарните избори в България в неделя (5 юли) Бойко Борисов и неговата дясноцентристка партия "Граждани за европейско развитие на България" (ГЕРБ) обещават да ускорят реформите. Борисов обаче предупреди, че няма бързо решение за различните проблеми, пред които е изправена страната.
						"Не може от нас да се очакват чудеса през следващите шест месеца, а и ние не сме обещавали такива," заяви кметът на София на пресконференция, като подчерта, че програмата на неговата партия е четиригодишна. Той изрази надежда, че България скоро ще бъде в състояние да си възвърне достъпа до финансовите помощи от ЕС, които бяха спрени заради недостатъчните усилия в борбата с престъпността и корупцията. 
						Борисов, на 50 г., обеща също, че неговото правителство ще разследва всички случаи на корупция по време на четиригодишното управление на отиващото си правителство. 
						"Тези, които са крали, трябва много да се страхуват ... Крадците ще отидат в затвора," каза той. 
						Въпреки по-голямата победа от предвижданата според социологическите проучвания, на ГЕРБ не й достигат няколко места, за да има пълно парламентарно мнозинство в 240-местния законодателен орган. Партията вече планира преговори с други дясноцентристки партии, най-вероятно започвайки със "Синята коалиция", която спечели 6,73 % от гласовете в неделя и ще има 15 места. 
						Съпредседателите на "Синята коалиция" Мартин Димитров и Иван Костов вече заявиха, че са готови да дадат своята подкрепа на Борисов. 
						"Синята коалиция" ще гарантира мнозинството в парламента и правителство, което да донесе промяна в България", заявиха те пред репортери в понеделник. "Ние няма да се пазарим за министерски кресла," подчерта Костов. 
						Въз основа на 100 % преброени бюлетини Централната избирателна комисия в понеделник обяви, че ГЕРБ е получила 39,7 % от пропорционалния вот, което й дава право на 90 парламентарни места. Партията е спечелила и 26 от всичко 31 мандата, които се разпределят отделно чрез мажоритарно гласуване, и така ще има 116 представители в новото Народно събрание. 
						Две от партиите в отиващото си правителство на тристранната коалиция - Българската социалистическа партия (БСП) и Движението за права и свободи (ДПС) - останаха след ГЕРБ с голяма разлика, а третата, Националното движение за стабилност и възход, дори не премина 4-процентния праг за влизане в парламента. 
						БСП, със 17,7 %, ще има 40 парламентарни места. ДПС спечели 14,5 % от пропорционалните гласове и пет мажоритарни мандата и по този начин ще има 38 представители в новия парламент. 
						Ултранационалистическата партия “Атака” завърши четвърта с 9,4 % и 21 места, нареждайки се преди "Синята коалиция" и партия “Ред, законност и справедливост”. 
						Избирателната активност беше 60,2 %, надминавайки регистрираните на парламентарните избори през 2005 г. 55,8 % и 37,5 % на изборите за Европейски парламент миналия месец.

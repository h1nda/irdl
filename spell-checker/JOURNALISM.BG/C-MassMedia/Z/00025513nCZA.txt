Основните западни сили признаха Косово
					19/02/2008
					След като се обяви за независимо, Косово получи признание от Съединените щати, Великобритания, Франция и още няколко страни. 
					От Артан Мустафа за Southeast European Times от Прищина – 19/02/08 
 
					 
						
Косовски албанец развява британския флаг в понеделник (18 февруари). [Лаура Хасани]
						Ден, след като косовските лидери едностранно обявиха независимост, Съединените щати официално признаха най-новата държава в Европа. Няколко основни членки на ЕС също потвърдиха, че признават страната, или обявиха намерението си да го направят. 
						Американският президент Джордж Буш, който бе на посещение в Танзания, каза в понеделник (18 февруари), че е налице историческо постижение. "Косоварите са вече независими," каза той. 
						По-късно в понеделник американският държавен секретар Кондолиза Райс публикува изявление, с което потвърди, че Съединените щати официално произнават Косово за суверенна и независима държава. 
						"Поздравяваме народа на Косово по този исторически случай," каза Райс. 
						Френският президент Никола Саркози изпрати писмо до косовския си колега Фатмир Сейдиу, заявявайки, че Франция признава суверенитета на Косово. Великобритания, Франция, Германия и Италия също заявиха, че ще признаят независимо Косово. 
						Неделният вот на косовския парламент не бе първият път, в който провинцията се обявява за независима. През 1990 г. също бе направена такава декларация, след като режимът на Слободан Милошевич отне автономията на провинцията, но тогава Албания бе единствената страна, признала Косово. 
						Този път ситуацията бе коренно различна. 
						Ръководителят на американската дипломатическа служба в Прищина Тина Кайданоу и колегите й от Англия и Франция, Дейвид Блънт и Делфин Бирион, изпратиха в понеделник следобед акредитивните си писма до канцеларията на Сейдиу с искане на дипломатическа акредитация. Представителите на Турция и Албания направиха същото. 
						Исканията са добре дошли, каза премиерът Хашим Тачи. "Ние ще спазим изцяло Виенската конвенция за дипломатическите отношения от 1961 г.," добави той. 
						В понеделник Косово разпрати 192 писма до страните по света след парламентарния вот. Първи призна новата държава Афганистан, който заяви, че подкрепя "решителността" на косовския народ. 
						Според Тачи 23 страни, членки на ЕС, се очаква да подкрепят решението. Но четири страни от блока - Кипър, Гърция, Румъния и Испания - са против него. 
						Испанският външен министър Анхел Моратинос, чиято страна се бори от десетилетия с движението на баските сепаратисти, каза, че Мадрид не смята, че декларацията на Косово "съответства на международното право". 
						Румъния е загрижена, че унгарското й малцинство би могло да поиска по-голяма автономия, а Кипър - подкрепян от Гърция - се тревожи, че примерът на Косово може да доведе до международно признаване на отцепилата се Севернокипърска турска република. 
						Най-отявленият международен противник на Косово е Русия, която поиска заседание на Съвета за сигурност по този въпрос в понеделник и ще се стреми към анулиране на решението на Прищина. 
						Междувременно Китай изрази "сериозно безпокойство" от ситуацията и остро осъди Тайван, че е признал новата държава. 
						"Тайван, като част от Китай, няма никакво право и компетенции да прави така нареченото признаване," каза говорител на китайското външно министерство. 
						Страните, които подкрепят независимостта на Косово, твърдят, че това е уникален случай, който не създава прецедент за други места.

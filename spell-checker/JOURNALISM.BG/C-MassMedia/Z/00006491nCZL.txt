Три американски агенции за подпомагане основават Балканско обединение за демокрация
04/04/2003
USAID, фондът "Джърмън Маршал" и фондацията "Чарлз Стюарт Мот" обединиха усилията си за осигуряване на помощ за укрепването на демокрацията на Балканите. Проектът "Балканско обединение за демокрация" ще помага на подходящи организации и институции в няколко страни.
(АП, Seeurope.net - 03/04/03; USAID, Джърмън Маршал Фонд - 02/04/03)
 
 
Три американски агенции заявиха в сряда (2 април), че ще осигурят 25 млн долара за няколко страни в Югоизточна Европа, за подпомагане на усилията им за укрепване на демокрацията. Проектът "Балканско обединение за демокрация" ще разпределя средства за подходящи организации в Албания, Босна и Херцеговина, България, Хърватска, провинция Косово, Македония, Румъния и Сърбия-Черна гора. Седалището на обединението е в Белград и се очаква то да започне своята работа през лятото.
Инициативата е резултат от партньорството между държавната Американска агенция за международно развитие (USAID) и частните организации фонд "Джърмън Маршал" (ДМФ) и фондация "Чарлз Стюарт Мот". В съвместно изявление трите агенции заявиха, че страните от Югоизточна Европа "са постигнали забележителни успехи за установяване на демокрацията, но все още има какво да се направи, за да бъде завършен трудния преход от комунизма".
"Балканското обединение за демокрация" е израз на дългосрочния ангажимент . да бъдат подпомогнати тези страни за постигане на целите им за укрепване на демокрацията и членство в НАТО и ЕС", се казва в изявлението.
Средствата са предназначени за неправителствени организации, общински и регионални управления, образователни институции и медии. Те ще бъдат осигурени в рамките на две основни програми, финансирани от Балканското обединение.
Средствата по първата програма, "Изграждане на връзки между гражданите и правителствата", ще бъдат предоставени за проекти, подпомагащи изграждането на такива връзки, които ще осигуряват контрол на работата на правителството и ще съдействат за осъзнаването от страна на обществото на неговите граждански права и отговорности.
Втората програма, "Сътрудничество и взаимодействие", ще подкрепя проекти за трансгранично сътрудничество, които допринасят за политическото развитие и изграждането на гражданското общество, които са изключително важни за стабилността в региона.
Цялата сума от 25 млн долара ще се разпределя на части от 2 млн долара годишно, между групи и организации, отговарящи на условията за участие.
"Балканското обединение за демокрация" ще служи за модел на съвместни усилия на държавни и частни институции за подпомагане на доброто управление и изграждане на гражданското общество пред целия свят", заяви представителят на USAID Андрю Нациос.
USAID и ДМФ участват с по 10 млн долара в инициативата. Фондацията "Мот" осигурява останалите 5 млн долара. ДМФ ще задели допълнително 2 млн долара за административните разходи на обединението. По план, финансирането от страна на USAID ще продължи десет години; след този срок Обединението ще продължи да оперира със средствата и на други финансиращи организации, поканени да се присъединят след като започне работата на Обединението.
"Фондация "Мот" е убедена, че тази инициатива ще бъде крайъгълен камък за постигането на виждането, което имаме за региона - стабилни и продуктивни демокрации и общества на ангажирани граждани по целия Балкански полуостров", са думите на президента на фондация "Мот" Уилям Уайт, цитирани в изявлението.

Италиански генерал пое командването на КФОР
					31/08/2008
					 
						ПРИЩИНА, Косово -- Италианският генерал Джузепе Емилио Гай пое командването на КФОР в петък (29 август) и смени на този пост френския генерал-лейтенант Ксавие Бот дьо Марнак. Едногодишният мандат на Дьо Марнак бе белязан от напрежението, което последва едностранното обявяване на независимост от страна на Косово на 17 февруари. По това време Дьо Марнак призова обществеността да се въздържа от насилие и да използва диалога, за да избегне конфликти и неразбирателства. Президентът на Косово Фатмир Сейдиу отбеляза в петък значението на "продължителното присъствие" на НАТО в младата страна и изрази подкрепата си за създаването на косовски сили за сигурност. КФОР е в Косово от 1999 г. и понастоящем има контингент от повече от 16 000 военнослужещи от 32 страни. (AФП, Синхуа, AП, Б92, Бета - 29/08/08)

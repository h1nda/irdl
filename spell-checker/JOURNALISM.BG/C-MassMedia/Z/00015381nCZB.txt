Фестивалът "ЕКЗИТ" премина с успех въпреки дъжда и заплахите
		25/07/2005
		Тазгодишният музикален фестивал "ЕКЗИТ", най-големият на Балканите, стана домакин на повече от 150 000 души зрители и международни музиканти, в това число "Уайт Страйпс", "Гарбидж", Ян Браун и "Ъндъруърлд". Фестивалът, който преди няколко години възникна като част от студентско протестно движение срещу режима на Милошевич, традиционно служи като форум за привличане на вниманието към сериозни социални проблеми. Тази година, обаче, планираното послание - възпоминание за жертвите от Сребреница и от други зверства по време на балканските конфликти - бе сковано от натиска на местните власти и бомбена заплаха.
		От Желена Тусуп за Southeast European Times от Белград – 25/07/05
 
		 
			
Любители гледат състав на сцената за балкански фюжън по време на тазгодишния фестивал "ЕКЗИТ". [Снимки от Желена Тусуп].
			Най-големият музикален фестивал в Югоизточна Европа, проведен от 7 до 10 юли в австро-унгарската Петроварадинска крепост в Нови Сад привлече над 150 000 зрители, няколкостотин изпълнители и повече от 1 500 акредитирани журналисти от целия свят, включително и от такива големи медийни компании като МТВ и Би Би Си. Дъждовното време не спря любителите на фестивала, от които десетки хиляди стояха в калта и пяха песента "Аз съм само щастлив, когато вали" заедно със Шърли Менсън от "Гарбидж".
			Изпълнителите на тазгодишния фестивал включваха "Уайт Страйпс", "Ъндъруърлд", "Фетбой Слим", Ян Браун, "Гарбидж", "Слеър", "Апокалиптика" и диджеи като Карл Кокс, Феликс да Хаускет и бившия член на "Ъндъруърлд" Дерън Емерсън. Зрители от целия регион, а така също от Великобритания, Унгария, Ирландия и други страни от ЕС дойдоха в Нови Сад, за да чуят широк спектър от музика, в това число спийд метъл, рокендрол, джаз, блус, световна музика, техно, кънтри и класическа музика. 
			
Хиляди любители на музиката се събраха на четиридневния фестивал
			Официално това бе петият фестивал "ЕКЗИТ". Генералният мениджър на фестивала Боян Бошкович, обаче, обясни, че идеята идва от първите следвоенни демонстрации в Сърбия срещу Слободан Милошевич през 1999 г., когато десетки хиляди студенти протестираха в продължение на повече от 100 дни срещу режима. Първият неофициален фестивал "ЕКЗИТ" бе проведен през лятото на 2000 г. Той продължи 100 дни и беляза началото на падането на режима на Милошевич. 
			Първият организиран фестивал "ЕКЗИТ" бе проведен през 2001 г. в Петроварадин, събирайки над 200 000 души любители. Оттогава световно признати звезди като "Масив Атак", "Трики" и "Иги Поп", а така също и най-известните в света диджеи, са били посрещани в Петроварадин. 
			Знаейки произхода на фестивала, лесно може да се разбере смисъла на едно от описанията на "ЕКЗИТ, направено от зрител - "по-малък от "Гластънбъри", но с много повече енергия". Голяма част от енергията идва от темите, на които "ЕКЗИТ" винаги набляга. Независимо дали това е кампания против трафика на хора или за премахване на визовия режим за сръбските граждани, фестивалът традиционно изпраща силно послание по актуални проблеми. 
			
Посетители от целия регион, а така също от Великобритания, Ирландия, Унгария и други страни от ЕС дойдоха да присъстват на фестивала.
			Тази година, обаче, посланието бе сковано от бомбена заплаха и политически натиск от страна на местните власти. Организаторите планираха тихо възпоминание за жертвите от клането в Сребреница, последвано от излъчване на песента на Ани Ленъкс "Аз спасих света днес" и декларация. "Десет години по-късно, нека да обещаем на нашите деца и на техните деца, че Сребреница, Братунач, Вуковар, Олуя, Ахмичи, Дяковица и Старо Гачко няма да бъдат повторени. Никога повече!", се казва в заявлението. Трябваше, обаче, плановете да бъдат променени, след като местната полиция предупреди за възможна атака в случай, че се отправят антивоенни послания по време на фестивала. 
			Не е ли това достатъчно - Сръбската радикална партия, която контролира Нови Сад се намеси по въпроса, като нейният лидер Томислав Николич предупреди, че "няма да има "ЕКЗИТ" следващата година, ако участниците във фестивала решат да направят провокация, споменавайки Сребреница". 
			
"Уайт Страйпс бе една от групите, която имаше концерт по време на "ЕКЗИТ".
			Няколко инцидента в началото на фестивала засилиха напрежението. През първата нощ зрители хвърлиха бутилки по босненската група "Дубиоза колектив", след като те изпълниха "Не мога да простя" - песен за клането в Сребреница.
			"Това не е възпоминание само за Сребреница, но и за цяла серия военни престъпления, извършени срещу сърби, хървати, бошняци и албанци и всеки друг. Става въпрос за отдаване на едноминутна почит в името на мира и аз не желая да се политизира това, което ние правим", каза Бошкович. Организаторите в крайна сметка решиха, че трябва да гарантират сигурността на концертите и да предотвратят риска от сериозен инцидент. 
			Въпреки войната на думи във връзка с планираното възпоминание, кметът на Нови Сад Мая Гойкович, член на Радикалната партия, се появи в Петроварадин през първия ден на фестивала, като се усмихваше и снимаше с почитатели. Местното управление на Нови Сад подкрепи финансово фестивала, както това направи и федералното правителство. Остава надеждата, че бъдещите фестивали ще бъдат форум не само на музиката, но и на сериозните проблеми на деня.

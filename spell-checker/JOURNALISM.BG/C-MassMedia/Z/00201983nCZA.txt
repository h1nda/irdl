Tурция: Смъртта на Кадафи е "повратна точка" за Либия
					22/10/2011
					Един ден след смъртта на сваления либийски лидер Муамар Кадафи, Министерството на външните работи на Турция съобщи, че "това е историческа повратна точка, която ще отбележи началото на нова епоха в Либия".
					От Алакбар Рауфоглу за Southeast European Times - 22/10/11
 
					 
						
Бойци на опозицията срещу Кадафи празнуват края на Муамар Кадафи в Сирт в четвъртък (20 октомври). [Ройтерс]
						Муамар Кадафи бе третият лидер в региона, свален от собствения си народ за девет месеца, но първият, който имаше кървав край. 
						Министерството на външните работи приветства акцията, като съобщи, че това трябва да бъде предупреждение за другите. 
						"Tурция смята, че съдбата на авторитарния режим на Муамар Кадафи... е болезнен урок по отношение на движенията за промяна и демократични преобразования в региона", се казва в изявление на Министерството. "Ние [Tурция] очакваме членове на семейството на Кадафи и представители на неговия режим да се предадат на правосъдието "колкото се може по-скоро." 
						Айхан Сефер Юстюн, председател на Комисията за разследване на нарушения на човешките права към турския парламент, каза, че смъртта на Кадафи в четвъртък (20 октомври), "отбелязва логичния край на Либийската революция". 
						"Сега либийският народ може да се съсредоточи върху всички свободи, които получи, да укрепи единството си и да даде пример на другите", каза той за SETimes. "Tурция е готова да помогне [на либийския народ] да преодолее този период." 
						За Февзи Санверди, бивш председател на Групата за приятелство между Турция и Либия, смъртта на Кадафи е важно послание за арабския свят. "Не всички лидери биха искали да имат подобен край." 
						"Tе [диктаторите] трябва да помнят действията [на Кадафи] и да си вземат съответните поуки [от това]," каза той за SETimes. "Кадафи пренебрегна всички... призиви за реформи, точно както постъпват сега сирийските лидери." 
						Депутатът от Партията на националистическото действие (ПНД) Озкан Йеничери каза, че смъртта на Кадафи увеличава отговороностите на революциите в арабския свят и техните поддръжници. 
						"Tова е само краят на един период", каза той за SETimes и добави, че се тревожи по отношение на пътя, който Либия ще поеме напред. "Пътят напред за либийския народ и неговите поддръжници ще бъде труден. Международната общност, особено Западът, трябва да продължат да наказват диктаторите." 
						Колкото до ролята на Турция, той каза, че "Анкара трябва да работи заедно с Либия за гарантиране на успешен преход и за укрепването на една стабилна и мирна нация." 
						Ойтън Орхан, анализатор за Близкия изток в Центъра за близкоизточни стратегически проучвания в Анкара обаче смята, че бъдещето на Либия е в ръцете на нейния народ. Днес те имат дори по-голям шанс да си изградят силно демократично бъдеще и да си създадат международни приятели." 
						За Екрем Сан, 32-годишен предприемач от Измир, след смъртта на Кадафи ще възникнат различни проблеми. 
						Сан бе един от чужденците, чийто бизнес бе закрит по време на бунтовете и той напусна Бенгази през април. 
						"Имах ресторант за бързо хранене там. Надявам се, че ще можем да се върнем и да продължим бизнеса си там след известно време", каза той за SETimes. 
						Турция е направила инвестиции от 15 милиарда долара в Либия, преди да започнат бунтовете. Мнозина в Анкара смятат, че икономически фактори са изиграли роля за политиката на Турция към Либия тази пролет, тъй като нейното отношение към Кадафи е било по-резервирано. 
						Сега, твърди Орхан, Анкара може да се смята за приятел на либийския народ. "Преди смъртта на Кадафи Турция бързо премина на страната на Националния преходен съвет на Либия, като отвори вратите си за тях и им осигури помощта на правителството", каза той.

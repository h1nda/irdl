Властите в Турция засилиха мерките за ограничаване на разпространението на птичия грип
					11/01/2006
					След критиките, които получи за действията си, турското правителство засили мерките за спиране на разпространението на птичия грип в страната. Премиерът Реджеп Тайип Ердоган заяви, че ситуацията е под контрол.
					(Ройтерс, Файненшъл Таймс, ЮПИ, Блумбърг, Гласът на Америка, АйТиВи, Ню Йорк Таймс, Индипендънт, СиЕнЕн, Гардиън - 11/01/06; AП, АФП, БиБиСи, РСЕ/РС - 10/01/06) 
 
					 
						
На презентация в Националното събрание в Париж във вторник (10 януари) бяха представени санитарните мерки във връзка с птичия грип. [АФП]
						Властите в Турция засилиха мерките за ограничаване на по-нататъшното разпространение на птичия грип, от който поне две деца починаха в източната част на страната. От около 70-те души, хоспитализирани за една седмица в цялата страна с грипоподобни симптоми, във вторник (10 януари) броят на пациентите с положителен резултат за смъртоносния щам на вируса H5N1 бе 13. 
						14-годишният Мухамет Али Кочигит и 15-годишната му сестра Фатма от град Догубеязит в селските източни райони на страната близо до турско-иранската граница станаха първите жертви на H5N1 в Турция миналата седмица. 11-годишната им сестра Хулия почина малко по-късно, но първоначалните тестове показаха, че смъртта й не е била причинена от H5N1. Четвърто дете на семейството също бе лекувано от птичи грип и според съобщенията се е възстановило. Всичките четири деца са имали контакт със заразени пилета. 
						Според последните съобщения вирусът бързо се е разпространил на запад, като е достигнал Анкара, Истанбул и популярния егейски курорт Кушадаси на около 1650 км от Догубеязит. Заразата е засегнала птици в 30 от всичките 81 провинции на Турция. Правителството съобщи във вторник, че общо 306000 птици са били унищожени в цялата страна след 26 декември. 
						След критиките, че са реагирали със закъснение, тази седмица турските власти засилиха действията за информиране на обществеността за предпазните мерки срещу заболяването. Кампанията включва разпространяване на брошури и излъчване на телевизионни материали, които призовават хората да не пипат диви птици и да си измиват ръцете, след като са били в контакт с домашни птици. 
						Турският премиер Реджеп Тайип Ердоган каза, че няма причини за паника. 
						"Ситуацията е изцяло под контрол," каза той пред репортери на съвместна пресконференция във вторник с японския премиер Джуничиро Коидзуми, който е на посещение в страната. "Ще продължим действията си за овладяване на ситуацията с максимално внимание." 
						Хора трудно могат да се заразят от смъртоносния вирус на птичия грип H5N1, но учените се тревожат, че той може да мутира във форма, която да се предава лесно от човек на човек и да предизвика пандемия. 
						Статия в "Таймс" цитира британски учени, които са изследвали вируса на птичия грип, открит при пациентите в Турция, и са казали, че според първоначалните тестове няма данни вирусът да е мутирал. 
						СЗО, която изпрати екип от здравни специалисти в страната след смъртта на двете деца от семейство Кочигит миналата седмица, също заяви във вторник, че няма доказателства за предаване на заразата от човек на човек.
						Гуенел Родиер, ръководител на изследователския екип на СЗО, който в момента е в Турция, каза, че изглежда случаите на птичи грип се ограничават само до ситуации, в които заразените с вируса H5N1 лица са го прихванали от пряк контакт с болни птици. 
						"Изглежда и тук се сблъскваме със ситуация, подобна на тази в Азия, което на практика означава няколко малки огнища, семейни общности, при които болестта засяга много деца и винаги е налице документиран или докладван контакт със заразени птици, най-често дворни домашни птици," каза Родиер. "Имам чувството, че това, което става в Турция, може да се овладее сравнително лесно," е казал той пред репортери в Женева по телефона. 
						Това, което остава загадка в Турция, е бързото разпространение на заразата, от която в Китай и Югоизточна Азия от 2003 г. насам са починали 76 души или около половината от пациентите в този регион с потвърдена зараза с вируса H5N1 през последните две години.

Открит бе турско-гръцки газопровод
		19/11/2007
		 
			ОДРИН, Турция -- Премиерът Костас Караманлис и турският му колега Реджеп Тайип Ердоган откриха в неделя (18 ноември) газопровод, по който ще се транспортират за Европа първите доставки на природен газ, които не произхождат от Русия. Церемонията се състоя на мост над река Марица, разделяща Гърция и Турция. Газопроводът с дължина 285 км, известен като проекта "Южноевропейски газов пръстен", ще свързва терминала Караджабей в Турция с гр. Гюмюрджина, Гърция. Проектът, чието изграждане ще струва 300 млн. евро, получи както финансова, така и политическа подкрепа от ЕС. Очаква се новият газопровод да отслаби доминиращата позиция на Русия в снабдяването на Европа с енергия. По него ще се пренася азербайджански газ до страните от ЕС, които ще получат първите си доставки на газ от Каспийския регион, заобикалящи Русия и Близкия изток. Очаква се той да допринесе и за развитието на големи райони в отколешните съпернички Турция и Гърция. 
			След разговори на церемонията по откриването на газопровода Караманлис обяви, че ще посети Турция през следващата година - първото държавно посещение на гръцки премиер от близо 50 години. Заплануваното първоначално за 2005 г. посещение бе отменено заради напрежението между Турция и ЕС. (Заман, Сабах, Нафтемпорики, Хюриет, Катимерини, Ню Йорк Таймс, Файненшъл Таймс, АФП, Дойче Веле - 19/11/07; Вечер, АНА-МПА, ЕРТ, ИТАР-ТАСС, Ройтерс, АП, Си Ен Ен Търк, Милиет, АФП, Ал Джазира, ДПА - 18/11/07)

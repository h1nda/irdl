Рен покани лидерите на БиХ на неформална среща по дневния ред за ССА
					10/01/2008
					 
						САРАЕВО, Босна и Херцеговина (БиХ) -- Еврокомисарят по разширяването Оли Рен покани лидерите на основните политически партии в БиХ на неформален семинар в Брюксел по въпросите на реформите, свързани с интеграцията в ЕС, и за това какво трябва да бъде направено за подписването на Споразумение за стабилизация и асоцииране (ССА) с ЕС. Драган Чович, лидер на главната хърватска партия, Хърватския демократичен съюз (ХДС), отбеляза в сряда (9 януари), че срещата ще се проведе в най-скоро време. 
						В свое писмо Рен посочва, че се надява партиите да приключат работата по реформата в полицията, която е ключова за подписването на ССА. БиХ и ЕС парафираха ССА в началото на декември, след като партиите постигнаха споразумение по принцип за създаването на полицейски сили на държавно равнище. Три от другите изисквания са пълно сътрудничество с Трибунала на ООН за военни престъпления в Хага, реформа на обществените радио и телевизия и реформа на държавната администрация. (Дневни Аваз - 10/01/08; НТВ Хаят - 09/01/08)

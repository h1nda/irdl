Косово и Сърбия търсят решение
					31/08/2011
					Ще се окажат ли силните думи на Ангела Меркел катализатор за постигането на споразумение?
					От Мухамет Брайшори за Southeast European Times от Прищина – 31/08/11
 
					 
						
Войници на КФОР охраняват границата между Косово и Сърбия. Белград продължава да поддържа правителствени институции в северната част на Косово, а правителството в Прищина не успява да наложи своята власт. [Ройтерс]
						От обявяването на независимостта през февруари 2008 г. Косово не успява да наложи напълно своята власт в населените предимно със сърби райони във и около северния град Митровица или да спре „паралелните” институционални структури на Сърбия там. 
						Сега, след посещението на германския канцлер Ангела Меркел в Белград миналата седмица, официалните представители и Прищина изпитват по-голяма увереност, че ЕС ще настоява Сърбия да реши проблема. Германската лидерка ясно свърза надеждите на Сърбия за присъединяване към ЕС с напредъка в диалога с Косово и премахването на паралелните структури. 
						Журналистите и политическите анализатори обаче са на различни становища по отношение на това, което е вероятно да се случи. 
						В интервю за SETimes журналистът от Митровица Драган Кръстич заяви, че ЕС ще се опита да интегрира ръководените от Сърбия институции в косовското правителство, като същевременно ще се стреми да приеме Белград и Прищина заедно в блока. 
						„За ЕС сега е важно да интегрира сръбските институции в Косово чрез диалог, без да ги премахва”, посочи Кръстич. „В рамките на този процес ЕС ще се опита да приеме едновременно Белград и Прищина, като възнагради Белград за това, че се е отказал от своите институции, а Прищина, че е приела „паралелните структури” в системата.” 
						Агрон Деми, изпълнителен директор на Института ГАП в Прищина, твърди, че от Сърбия няма да се иска да признае Косово. Отношенията между ЕС и Сърбия, заяви той, се основават на принципа „ние сме съгласни, че не сме съгласни”, когато става въпрос за Косово. 
						Белград обаче ще бъде притиснат да приеме посочените от Меркел условия, заяви той. 
						„Ако Сърбия не вземе под внимание казаното от Меркел, това няма да се хареса на Германия и ще даде сигнал, че Сърбия не взема предвид предложенията на най-силната членка на ЕС”, каза той. 
						Себ Бютючи, изпълнителен директор на Института за балканска политика, вижда в посещението на канцлера евентуална повратна точка. 
						„Посланието на Меркел е най-силното, което до този момент е идвало от държава, членка на ЕС, във връзка с отношенията между Косово и Сърбия”, заяви той. „Може да видим нова парадигма в ангажимента на ЕС в Западните Балкани. Сега, когато въпросът за сътрудничеството на [Белград] с МНТБЮ вече е минало, трябва да се наблегне на нормализирането на отношенията между Сърбия и нейните съседки.” 
						„Сърбия ще трябва да нормализира отношенията и да намери начин Сърбия и Косово да съществуват като две съседни държави, за да се присъедини към ЕС. Това може да бъде споразумение за взаимно признаване или, ако не бъде признаване, тогава „споразумение за непризнаване”, добави Бютючи. 
						Липсата на единство между членовете на Съюза обаче може да се окаже евентуален фактор, подкопаващ способността на ЕС да настоява за решение. Кипър, Гърция, Румъния, Словакия и Испания отказват да признаят Косово, въпреки че по-голямата част от държавите в блока направиха това. 
						Разногласията ще излязат на преден план през декември, когато – ако Европейската комисия препоръча това – се очаква ЕС да вземе решение относно кандидат-членския статут на Сърбия, заяви Кръстич. 
						„Сърбия все още разчита на петте държави, които още не са признали Косово, защото това няма да позволи на ЕС да реши нищо, свързано с Косово, чрез налагането на нови условия”, каза той. „Германия обаче може да блокира Сърбия и това ще раздели Съюза по два въпроса – за Косово и Сърбия.”

ЕС вижда желание за реформи в България и Румъния, но иска резултати
					23/07/2009
					България и Румъния са осъществили напредък по отношение на съдебната реформа и борбата с корупцията през последните 12 месеца, но все още не отговарят на стандартите на ЕС и ще изискват по-нататъшен мониторинг. 
					(ФТ, Уол Стрийт Джърнъл, Юръпиън Войс, Найн О’клок - 23/07/09; AП, Ройтерс, АФП, ДПА, Euobserver, Евронюз, Дау Джоунс, Финанчиарул, ХотНюз, Румейниън Таймс, Дневник, Медиапул, София Ехо, Новините, Европейска комисия - 22/07/09)
 
					 
						
Макар че е налице импулс в усилията на България за подобряване на съдебния сектор, „дълбоката реформа на съдебната система все още не е започнала”, се казва в доклад на ЕК. [Гети Имиджис]
						България и Румъния са предприели стъпки за прилагане на миналогодишните препоръки за съдебната реформа и борбата с корупцията, призна Европейската комисия (ЕК) в сряда (22 юли). 
						И двете обаче трябва да направят повече за постигане на осезаеми резултати в тези области и изпълнение на европейските стандарти, подчертава тя, като призовава България да наблегне повече на усилията си в борбата с организираната престъпност. 
						 "Набраната вече инерция на реформите трябва да бъде подкрепена от национален политически консенсус с участието на всички политически партии и институции и по-убедително представяне на резултати,” каза председателят на ЕК Жозе Мануел Барозу. 
						През януари 2007 г., когато България и Румъния се присъединиха към ЕС, Брюксел създаде специален Механизъм за сътрудничество и проверка (МСП), за да следи напредъка и изпълнението на ангажиментите им в областите на съдебната реформа и борбата с корупцията и организираната престъпност. Представяйки в сряда своите нови доклади, ЕК заяви, че ще продължи мониторинга на най-новите членки на 27-членния блок поне още една година. 
						Препоръките в доклада за България призовават за развитие на интегрирана стратегия срещу организираната престъпност и корупцията, създаване на специализирани комисии за преследване и осъждане на корупцията на високо ниво и организираната престъпност и ефективно прилагане на закона за конфликт на интереси. 
						За да подобри ефективността на съдебната си система, България трябва спешно да пренапише наказателния си кодекс, да реформира наказателно-процесуалния си кодекс, да гарантира, че всички съдилища отговарят на изискванията за публикуване на всички съдебни решения, и да контролира използването и въздействието на бързите процедури и споразуменията за признаване на вина за по-малко престъпление, за да се избегне съдебно преследване за по-голямо. 
						Румънският парламент бе призован да демонстрира пълна ангажираност в борбата срещу корупцията на високо равнище. ЕК заяви, че парламентът трябва да направи така, че процедурата, засягаща разследването на депутати, да се прилага по еднообразен и бърз начин. Тя също така поиска от Румъния да направи оценка на въздействието на двата правни кодекса, да контролира ефективността на съдебната система в делата за корупция на високо равнище, както и да подобри още резултатността си при проверката на съмнителни имуществени декларации и конфликти на интереси. 
						 "Сега от двете страни се очаква да действат бързо и решително по констатациите [на докладите],” каза в сряда пред репортери в Брюксел говорителят на ЕК Йоханес Лайтенбергер. Той изрази също така надежда, че Комисията ще има възможност да каже догодина, „че по същество работата е свършена". 
						По искане на Европейския парламент ЕК ще публикува доклад през септември за това как двете страни са разходвали финансовите помощи от ЕС.

Косово представи предложение за ЮЛЕКС
					18/11/2008
					Лидерите в Косово призовават за бързо разполагане на мисията на ЕС, но по начин, зачитащ суверенитета на новата държава.
					От Блерта Фоничи-Кабаши за Southeast European Times от Прищина -- 18/11/08
 
					 
						
Американският помощник държавен секретар Даниел Фрийд (вляво) се срещна с президента на Косово Фатмир Сейдиу (в средата) и премиера Хашим Тачи. [Лаура Хасани]
						Косовските лидери, които силно се противопоставят на изменения план на ООН за разполагането на ЮЛЕКС, представиха свое собствено предложение. То се съгласява с бързото разполагане на мисията ЮЛЕКС и същевременно настоява за зачитане на суверенитета на Косово. 
						Новият план бе официално представен във вторник (18 ноември) от президента Фатмир Сейдиу, който се срещна с гостуващия в страната помощник държавен секретар на САЩ по европейските и евро-азиатските въпроси Даниел Фрийд и специалния представител на ЕС в Косово Петер Фейт. 
						ЮЛЕКС вече загуби няколко месеца, докато международната общност се опитваше да постигне консенсус. Миналата седмица ООН прие изменен вариант на плана от шест точки, предложен от генералния секретар Бан Ки Мун. Според съобщенията той предвижда разполагане на полицаи, митничари и съдии в управляваните от сърби части на Косово под чадъра на ООН – разпоредба, приветствана от Белград, но посрещната от Прищина с негодувание. 
						Косовските лидери разглеждат плана на ООН като спънка за усилията си да поставят северните анклави под прекия контрол на косовските институции. В най-лошия случай, казват те, това може да доведе до фактическо разделяне. 
						В изказване от понеделник по време на първия кръг на преговорите Фрийд засвидетелства уважение към съображенията на Прищина и каза, че Косово може да разчита на подкрепата на САЩ. Същевременно той подчерта необходимостта от разполагането на ЮЛЕКС възможно най-скоро. 
						"Косовското правителство е суверенно правителство ... то може да се вслушва в други правителства, но взема собствени решения, и е факт, че трябва да го уважаваме,” каза Фрийд. 
						Според него планът на ООН, който той определи като „временно” решение, има „много добри страни и ... не вреди на никого”. „След още две години никой дори няма да си спомня за тази борба,” каза Фрийд. САЩ участват с полицаи, прокурори и съдии в мисията на ЕС. 
						По време на срещата си с американския дипломат Сейдиу и премиерът Хашим Тачи отново изразиха възраженията си и определиха плана на ООН като „неприемлив". 
						"Всички в Косово са против плана от шест точки на ООН,” каза Тачи, обещавайки обаче да координира всички стъпки на Прищина с международната общност.

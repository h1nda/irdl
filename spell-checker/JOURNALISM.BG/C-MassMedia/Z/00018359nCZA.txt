Албания, Хърватия и Македония се надяват да се присъединят към НАТО през 2008 г.
					26/04/2006
					Външните министри на Албания, Хърватия и Македония казаха във вторник, че очакват ясен сигнал от срещата на върха на НАТО през ноевмри в Рига, че страните им ще бъдат поканени да се присъединят към Алианса през 2008 г.
					(ДПА, Файненшъл Таймс - 26/04/06; Ройтерс, АФП, ХИНА, МИА, Макфакс - 25/04/06)
 
					 
						
Външният министър Илинка Митрева потвърди очакванията на Македония, че предстоящата среща на върха в Рига ще даде "ясен и недвусмислен сигнал" по отношение на членството в НАТО. [Гети Имиджис]
						Албания, Хърватия и Македония заявиха във вторник (25 април), че очакват през ноември ясен сигнал от НАТО, че ще бъдат поканени да се присъединят към 26-те страни от Алианса скоро след срещата на върха. 
						В духа на Хартата от 1998 г. между САЩ и балтийските държави в началото на май 2003 г. трите балкански страни подписаха "Адриатическа харта" със Съединените щати с цел да се улесни интеграцията им в НАТО. 
						Около седем месеца преди срещата на върха на Алианса в Рига през ноевмри външните министри и министрите на отбраната на трите страни от "Адриатическата харта" и техните колеги от Естония, Латвия и Литва се събраха във вторник на двудневна среща на хърватския остров Бриюни. Делегация от САЩ, водена от заместник помощник държавния секретар по европейските и евроазиатските въпроси Роузмари Дикарло, също участва в дискусиите. 
						Страните от "Адриатическата харта" "очакват от срещата на върха в Рига ясен сигнал, че постиженията им ще бъдат оценени и поканите за членство ще бъдат изпратени възможно най-скоро," каза хърватският външен министър Колинда Грабар-Китарович във вторник. 
						В изказване на съвместна пресконференция с другите участници в срещата на о. Бриюни колегата й от Македония, Илинка Митрева, говори в същия дух и похвали продуктивното партньорство между трите страни. 
						"На Балканите има нова ера на мир, демокрация и просперитет," каза Митрева. "Ако Алиансът иска да застане твърдо зад този нов положителен облик на Балканите, аз съм убедена, че решението е просто -- Македония, Албания и Хърватия трябва да станат пълноправни членки на НАТО." 
						Като се има предвид напредъкът, постигнат от трите страни, срещата на върха в Рига трябва да изпрати ясен сигнал, "който да означава покани за членство при следващата вълна на разширяване, не по-късно от 2008 г., за доброто и на региона, и на Алианса," добави Митрева. 
						Албанският министър на отбраната Фатмир Медиу каза, че очаква и твърд график за статута на страната му в НАТО, съобщи хърватската новинарска агенция ХИНА. 
						Въпросите, обсъждани през първия ден от срещата, включваха и участието на трите страни, очакващи членство в НАТО, в ръководените от Алианса мисии. Представителите на балтийските страни, които се присъединиха към НАТО през април 2004 г. заедно с още четири бивши комунистически страни, говориха за опита си по пътя към членството. 
						От името на трите балтийски страни латвийският външен министър Артис Пабрикс препоръча на трите балкански страни да организират широки кампании за информиране на обществото, за да обяснят предимствата на членството в НАТО, което, каза той, значително намалява разходите на една страна за сигурност. 
						Албания, Хърватия и Македония са постигнали голям напредък в осъществяването на необходимите реформи и в постигането на критериите за членство в НАТО, каза Дикарло, като изрази надежда, че трите страни ще бъдат поканени да се присъединят към Алианса през 2008 г. Тя подчерта, че Съединените щати са поели ангажимент за установяване на траен мир и стабилност в Югоизточна Европа и ще продължат да подкрепят Хартата. 
						"Европа не може да бъде стабилна и мирна без стабилни и мирни Балкани, а "Адриатическата харта" ни помага за постигането на тази цел," е казала Дикарло, цитирана от македонската агенция МИА. 
						Преди неофициалната двудневна среща на външните министри от НАТО в София, която ще бъде открита в четвъртък в София, генералният секретар на НАТО Яп де Хоп Схефер каза, че очакванията на стремящите се към членство страни за положителен сигнал относно разширяването са основателни и ще бъдат обсъдени тази седмица.

Лидерите на разделения о. Кипър правят преглед на усилията на работните групи
					26/05/2008
					 
						НИКОЗИЯ, Кипър – Президентът Деметрис Христофиас и кипърският турски лидер Мехмет Али Талят се срещнаха в петък (23 май) в опит да дадат нов импулс на процеса на обединяване на разделения остров. Те разгледаха напредъка, постигнат от работните групи, натоварени с подготовката за преговорите, но не стигнаха до одобряване на график за бъдещите преговори. Все пак в общото изявление, публикувано по-късно, бе дадена висока оценка на „искрените и плодотворни дискусии” между двете страни. Хростофиас и Талят отново потвърдиха своя ангажимент към установяването на двузонална федерация между две политически равноправни общности, както предвиждат резолюциите на Съвета за сигурност на ООН.
						Предшественикът на Христофиас, Тасос Пападопулос, реагира остро на изявлението от неделя, определяйки го като крачка назад за кипърските гърци. Христофиас и Талят се срещнаха за първи път през март, малко след като Хростофиас бе избран за президент, и решиха да възобновят усилията за обединяване на о. Кипър, който е разделен от 1974 г. насам. (Хюриет, Заман - 26/05/08; АФП, Синхуа - 23/05/08)

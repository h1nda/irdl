Македония ще завърши магистралата по Коридор №10
					29/09/2011
					Нов заем от ЕБВР попълва финансовите средства, нужни за жизнено важна пътна артерия.
					От Мишко Талески за Southeast European Times от Скопие -- 29/09/11 
 
					 
						
Властите смятат пътния проект за жизнено важен за насърчаването на инвестициите. [Македонска държавна пътна агенция]
						Македония е получила държавен заем от 107 млн. евро от ЕБВР за модернизиране на част от пресичащия нейната територия от север на юг европейски транспортен Коридор №10. 
						Заемът ще бъде използван за съфинансиране на строителството на нов 28-километров участък между градовете Демир Капия и Смоквица в югоизточната част на страната. 
						С него ще се финансира и строителството и модернизацията на пунктовете за събиране на пътни такси, както и инсталирането на оборудване за електронно събиране на таксите. 
						"С изграждането на 28-километровия участък Македония си осигурява магистрала по най-важния си маршрут на движение," каза вицепремиерът Зоран Ставревски пред медиите след подписването на договора. Завършването на коридора предлага "изключителна възможност за увеличаване на конкурентоспособността на македонските компании," добави той. 
						Изграждането на магистралата е жизнено важно за македонската икономика, както и за регионалната инфраструктура като цяло, казват властите. 
						"Коридор №10 е ключова регионална транспортна връзка и ЕБВР подкрепя модернизацията му с инвестиции както в жп линии, така и в пътища в Унгария, Хърватия, Сърбия и Македония, с общо 854 млн. евро," каза директорът по транспорта на ЕБВР Сю Барет. 
						Освен построяването на магистралната отсечка, проектът за Коридор №10 в Македония включва изграждането на два тунела с дължина съответно 1 250 и 1 300 метра, шест моста, пет надлеза, седем подлеза и две пътни естакади. 
						Ремонтът и модернизирането на пунктовете за пътни такси ще започне в средата на 2012 г., а цялата магистрала ще бъде завършена до 2016 г. 
						"Като част от споразумението... част от средствата са запланувани за ремонт и модернизация на пет постоянни пункта за пътни такси и изграждането на четири нови пункта в Табановце, Неготино, Демир Капия и Гевгелия," каза директорът на държавна агенция "Пътища" Наташа Вълкановска за SETimes. 
						Тя каза, че правителството вече е започнало процеса на подбор на консултант за довършване на тръжната документация. Търгът за избор на строителна фирма се очаква да бъде обявен до края на 2011 г., каза тя. 
						Местни фирми могат да участват в търга за построяване на магистралния участък, но само като част от консорциум, съгласно публично оповестените правила. 
						Правителството се надява, че развитието на магистралата ще насърчи инвеститорите, проявяващи интерес към строеж на хотели и други свързани с туризма обекти по трасето. 
						"Тази година имахме за задача да осъществим дейностите по поставяне на пътни знаци за маркировка на туристическите обекти по протежение на Коридор №10. Миналата година завършихме маркирането на "винените пътища" в Македония, каза Зоран Николовски, ръководител на туристическия отдел в икономическото министерство. 
						Условията по заема включват 15-годишен период на изплащане, тригодишен гратисен период и лихва от 2,7 %. Представители на правителството определят договора като много благоприятен. 
						"Финансовият пакет за този проект се попълва с подписването на договора с ЕБВР, чрез който се осигуряват [необходимите] 107 млн. евро," каза Вълкановска. 
						Македония е получила допълнително 45 млн. евро от ЕС като безвъзмездни помощи по ИПА, каза тя. Европейската инвестиционна банка е отпуснала други 130 млн. евро, а правителството е осигурило шест милиона от държавния бюджет на Македония.

Лайчак заяви, че реформата в полицията не означава разформироване на полицията на РС 
					08/08/2007
					 
						ТРЕБИНЕ, Босна и Херцеговина (БиХ) -- На среща с местните власти в Требине във вторник (7 август) върховният представител Мирослав Лайчак заяви, че реформата в полицията е само технически въпрос, който излишно се усложнява чрез политика и спекулации. Той отрече също така слуховете, че преструктурирането на полицията би довело до ликвидиране на полицията на Република Сръбска (РС) или на самата автономна област. Лайчак постави краен срок за изпълнение на спрелите реформи до края на септември с цел парафиране на Споразумението за стабилизация и асоцииране с ЕС тази година. 
						Също в четвъртък Лайчак заяви, че е забелязал подобрение в работата на Министерството на сигурността на БиХ, и призова министър Тарик Садович да поддържа темпа на напредък. Преди две седмици Лайчак повика Садович в канцеларията си по повод на някои негови спорни изказвания пред медиите. 
						Междувременно във вторник началникът на граничната полиция на БиХ Радиша Самарджия каза, че граничният контрол се е подобрил през последните шест месеца главно благодарение на подобреното сътрудничество с вътрешното министерство. (Дневни Аваз, Независне Новине - 08/08/07; Уебсайт на СВП, РТРС, НТВ Хаят - 07/08/07)

Балканските страни се придвижват към общ енергиен пазар
08/11/2002
Осем балкански страни ще подпишат Меморандум за разбирателство на 15 ноември като стъпка към създаването на общ енергиен пазар, който после да бъде интегриран в енергийния пазар в ЕС.
(РСЕ/РС, БТА, Seeurope.net, Online.bg - 15/10/02; Пакт за стабилност за югоизточна Европа)
 
 
Осем балкански страни ще подпишат Меморандум за разбирателство (МР) на 15 ноември в Атина като стъпка към създаването на общ енергиен пазар, който после да бъде интегриран в енергийния пазар на ЕС.
Проектът включва Албания, Босна и Херцеговина, България, Хърватска, Гърция, Македония, Румъния и Югославия. Изпълнението на проекта се очаква да доведе до подобряване на сигурността, намаляване на производствените разходи и подобряване на обслужването, и ще намали нуждата от допълнителни инвестиции в нови мощности за производство на електрическа енергия. До 2005 г., консуматорите на електроенергия за промишлени цели ще могат да купуват електричество директно от производителите.
С подписването на МР, страните се ангажират бързо да започнат преобразуването на компаниите производители и енергоразпределители в юридически независими единици със самостоятелно счетоводство, както се изисква от Директивата за електроенергия на ЕС.
Проектът беше предложен от Европейската комисия в близко сътрудничество с Пакта за стабилност за Югоизточна Европа, който подкрепя проекти в четири области: интегрирано управление на границите, изграждане на производствени мощности, подкрепа за стабилизиране на демокрацията и подкрепа на интеграцията на регионалните структури на транспорта, енергетиката и околната среда. Пактът за стабилност засега е осигурил общо около 3.46 млрд евро за финансовата подкрепа на 46 проекта.
Координаторът на Пакта за стабилност Ерхард Бусек приветства напредъка по отношение на Атинското споразумение по време на посещението си в Тирана миналия месец, определяйки го като "голям пробив". Бусек каза, че "общият пазар от 55 млн потребители ще бъде реалност през следващата година".
Междувременно, официални лица, които взеха участие в четвъртия годишен Икономически форум на Югоизточна Европа, проведен в София през октомври, подчертаха важността на регионалното сътрудничество.
Министър-председателят на Република Сръбска Младен Иванич каза, че страните от Югоизточна Европа трябва да фокусират своето внимание върху развитието на свободната търговия, инфраструктурните проекти и либерализацията на енергийния пазар. "Изолираните малки пазари в региона се непривлекателни за чуждестранните инвестиции, затова привличането им е решаващо за формирането на общ пазар".
Сръбският заместник министър-председател Зарко Корач отбеляза, че страните от региона сега са включени в нови уникални проекти, целящи създаването на общи пазари и европейска интеграция.
Процесът вече е започнал с подписването на двустранни споразумения за свободна търговия, които, както посочиха и Иванич и Корач, са стъпка към създаването на свободна търговска зона и към привличането на повече инвестиции. Българският заместник министър-председател Николай Василев добави, че споразуменията ще допринесат за икономическото развитие на региона.
Според Джон Ридъл, заместник на специалния координатор на Пакта за стабилност, страните от Югоизточна Европа постигат напредък във финализирането на двустранните споразумения за свободна търговия. Дългосрочен икономически растеж е възможен само ако страните от Югоизточна Европа са ефективно интегрирани към световната икономика, добави той.

Перспективите на Сърбия за членство в ЕС
27/05/2004
Сърбия изостава от другите страни от Югоизточна Европа по пътя към интеграция с ЕС. По време на неотдавнашното си посещение комисарят на ЕС Крис Патън каза, че започването на предварително проучване зависи от сътрудничеството с трибунала на ООН и хармонизирането на икономическите системи на Сърбия и Черна гора.
От Душан Косанович за Southeast European Times от Белград - 27/05/04
 
 
Президентът Филип Вуянович отново подкрепи идеята за независимост на Черна гора, което според него ще доближи малката република до ЕС. [АФП]
За сръбската общественост разширението на ЕС на 1 май бе повод за мрачен размисъл. Само преди 15 години страните, които сега се присъединиха към съюза, можеха само да завиждат на Белград за жизнения му стандарт, който приличаше на стандарта на живот в големите европейски градове. Днес интеграцията на Сърбия в ЕС е под въпрос.
Миналата година премиерът Зоран Живкович проведе медийна кампания под надслов "Сърбия в ЕС през 2007". По това време мнозина считаха тази дата за невъзможна, а днес перспективите не са по-добри. За Сърбия е изключено да се присъедини през 2007 г., макар че това се счита за възможно за Румъния и България. Хърватия също има причини за оптимизъм.
Като отбелязват, че и Загреб, и Белград след 2000 г. имат демократични, ориентирани към Европа правителства, анализаторите се питат защо Сърбия продължава така явно да изостава от другите страни.
По време на неотдавнашното си посещение в Сърбия и Черна гора комисарят на ЕС по външните отношения Крис Патън каза, че започването на предварително проучване зависи от сътрудничеството с трибунала на ООН за военни престъпления и прилагането на План за действие за хармонизиране на икономическите системи на Сърбия и Черна гора. Патън посочи, че изготвянето на подобно проучване може да започне още тази година, но добави, че процесът на присъединяване ще зависи от федералните власти.
След разговори с Патън черногорският премиер Мило Джуканович каза, че е нереалистично да се очаква хармонизация на икономическите системи на двете страни от федерацията в такъв кратък срок. Черногорският президент Филип Вуянович подкрепи още веднъж идеята за независимост на Черна гора -което според него ще доближи малката република до ЕС.
Според заместник-премиера на Сърбия Миролюб Лабус правителството в Белград е предприело някои стъпки, свързани с хармонизацията, но все още не постигнало съществен напредък. Предстои създаването на институции, които да отговарят за сътрудничеството с трибунала на ООН, каза Лабус. Министърът на външните работи Вук Драшкович, като подчерта необходимостта да се спазват международните задължения, каза, че не вижда причина Сърбия да бъде едва ли не заложник в ръцете на обвинените във военни престъпления.
Партньорите от управляващата коалиция в Сърбия непрекъснато подчертават, че подкрепят пълното сътрудничеството с Хага. Но думите не са достатъчни, казва Драшкович. Нещо трябва да се направи.
Междувременно проучванията на общественото мнение сочат, че гражданите на Сърбия и Черна гора силно подкрепят присъединяването към ЕС. В сряда (26 май) Центърът за алтернативни проучвания публикува ново изследване, което потвърди, че е налице стабилна подкрепа за интеграцията. Участниците в изследването са посочили, че искат да живеят в общество с ниска престъпност, да поддържат висок жизнен стандарт, да имат демократична съдебна система и стабилни перспективи за работа. Милан Николич, ръководител на агенцията за проучване на общественото мнение, каза, че сърбите и черногорците приветстват идеята да живеят така, както се живее в западноевропейските страни.

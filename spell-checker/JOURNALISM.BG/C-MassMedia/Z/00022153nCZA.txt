Албанското правителство ще въведе плоска данъчна ставка
					06/04/2007
					С надежда да създаде привлекателен инвеститорски климат албанското правителство смята да направи данъчните ставки едни от най-ниските в Европа.
					От Йонилда Кочи за Southeast European Times от Тирана – 06/04/07
 
					 
						
Албанският премиер Сали Бериша [Гети Имиджис]
						С цел да подпомогне растежа и да подобри бизнесклимата администрацията на албанския премиер Сали Бериша смята да реформира основно данъчната система. Най-голямата промяна е преминаването към плосък данък. 
						"До 1 януари 2008 г. Албания ще е въвела система с плосък данък от 10 %, един от най-ниските в Европа," каза Бериша на среща на бизнесмени в края на март. 
						Корпоративният данък, който в момента е 20 %, ще бъде намален наполовина. Вноските за социално осигуряване на фирмите също ще паднат на 10 %. Правителството и други поддръжници на реформата смятат, че тя ще разшири облагаемата основа и ще опрости данъчната администрация, като в същото време ще улесни инвестициите в Албания. 
						Според финансовия министър Ридван Боде промените ще доведат до по-опростена данъчна система. "Плоският данък помага да се премахне потенциалното застъпване между корпоративния данък, данъците върху дивидентите и подоходния данък," каза той. 
						ДДС и другите данъци също постепенно ще бъдат намалени, за да се привлекат инвеститори, добави министърът. 
						Критиците смятат, че промените ще са в полза главно за фирмите и богатите, едва ли ще се отразят на повечето албанци и ще накажат бедните. С премахването на прогресивния данък, смятат те, ще се увеличат данъците на хората с ниски доходи, а малък брой хора с високи доходи ще разполагат с повече пари. 
						В миналото МВФ бе предпазлив относно плановете за намаляване на данъците в Албания. Но този път той изглежда е по-склонен да приеме промяната при условие че реформата бъде съчетана с по-ефективно събиране на данъците. 
						"Ще преговаряме с албанското правителство за намаляването на данъците, което ще е обвързано със събираемостта им," каза пред пресата представителят на МВФ Ан Маргарет Уестин. 
						Ръководеното от Демократическата партия правителство вече прие редица намаления на данъците през последните две години. Най-важно бе намаляването на вноските за социално осигуряване за фирмите от 29 на 20 %, както и намаляването на данъците за малките фирми.

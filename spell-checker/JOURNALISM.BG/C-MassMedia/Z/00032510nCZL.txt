Кипър предупреди, че може да блокира кандидатурата на Турция за ЕС
					26/11/2009
					 
						НИКОЗИЯ, Кипър -- Президентът Деметрис Христофиас е изпратил писмо до всички страни, членки на ЕС, с предупреждение, че Кипър може да бъде принуден да блокира кандидатурата на Турция за влизане в блока, докато Анкара не изпълни всички свои ангажименти към Никозия, съобщи правителството в сряда 25 ноември), потвърждавайки по-раншни съобщения в медиите. По-специално Никозия иска Турция да признае всички десет държави, които станаха членки през 2004 г., включително Кипър. Христофиас изпрати писмото си преди срещата на върха на Съвета на Европа следващия месец, на която се очаква да бъде направена оценка на напредъка на Турция в изпълнение на нейните задължения. Според предишни съобщения в медиите в писмото си Христофиас е призовал Турция да даде съдейства за намирането на решение на отдавнашния кипърски въпрос.
						В отговор на писмото в сряда турският президент Абдула Гюл заяви, че позицията на Анкара е пределно ясна -- "всички ограничения трябва да бъдат премахнати едновременно". "Турция ще премахне всички ограничения, които понастоящем е наложила по отношение на кипърските гърци, само след като ограниченията, наложени на кипърските турци, бъдат премахнати". (Файненшъл Мирър - 26/11/09; 1 Нюз, Си Ен Ей, Синхуа - 25/11/09)

Румънците обсъждат здравословното състояние на Нъстасе
					28/06/2012
					Бившият румънски премиер е понастоящем в затвора след опит за самоубийство миналата седмица.
					От Паул Чокою за Southeast European Times от Букурещ -- 28/06/12
 
					 
						
Адриан Нъстасе бе прехвърлен в затвора във вторник (26 юни). [Виктор Барбу/SETimes]
						По-малко от седмица след като бившият премиер Адран Нъстасе се простреля във врата, докато полицията се готвеше да го отведе в затвора, след като той бе осъден за корупция, румънската прокуратура започна наказателно разследване срещу Сербан Брадистяну, лекаря, оперирал Нъстасе, и трима неназовани полицаи. 
						"Деянията, които са предмет на наказателното разследване, се отнасят до възпрепятстване на изпълнението на наказанието, наложено... на бившия премиер Адриан Нъстасе," заявиха във вторник (26 юни) от прокуратурата за борба с корупцията. 
						Брадистяну каза, че Нъстасе трябва да бъде държан в болница най-малко 14 дни поради риск от усложнения вследствие на огнестрелната рана. Националният отдел за борба с корупцията обаче е засякъл телефонни обаждания от Брадистяну, в които той казва, че Нъстасе е в много добро състояние. Той и полицейските служители са обвинени във възпрепятстване на правосъдието. 
						Съд в Букурещ реши във вторник, че Нъстасе трябва да бъде прехвърлен в затвора "Рахова". 
						Нъстасе, който бе премиер между 2000 и 2004 г., бе обвинен в незаконно набиране на 1,6 млн. евро по време на своята президентска кампания през 2004 г., и бе осъден на две години затвор. 
						Мнозина обаче се усъмниха в сериозността на нараняването му, след като бе откаран в болница миналата седмица - Нъстасе бе в съзнание, без следи от кървене или кислородна маска, а вратът му бе увит с шал. 
						В продължение на около седмица гражданите бяха с впечатлението, че животът на Нъстасе виси на косъм. Неговият адвокат внесе молба за отлагане на изпълнението на присъдата срещу клиента му по медицински причини. В очите на румънците Нъстасе започна да изглежда като жертва. 
						"Така, както започна всичко, Нъстасе бе свършен политически. След това възникна въпрос: какво стана с имиджа на партията?", каза за SETimes Мирча Киву, доцент по социология в Университета в Букурещ.
						"Някои от изтъкнатите социалдемократи се опитаха да представят ситуацията с Нъстасе като история на жертва, възползвайки се от съчувствието на хората. Това подейства за кратко, но в дългосрочен план ще даде лошо отражение върху партията," каза Киву. "За мене опитът за самоубийство бе обяснима реакция на човека Адриан Нъстасе. Жалко, че някой се опита да се възползва от това по-късно." 
						Гражданите сякаш не са сигурни на какво да вярват. 
						"Нъстасе е просто изкупителна жертва. Той бе труден политически опонент и затова бе премахнат. Неговият опит за самоубийство бе просто последица от цялото напрежение, упражнено върху него през годините," каза за SETimes Георге Станилеску, 58-годишен електротехник от Букурещ.
						"Не казвам, че не е корумпиран. Само казвам, че не е единственият. Работи ли системата на правосъдието? Тогава хванете ги всички," каза той. 
						Други разглеждат опита за самоубийство на премиера като акт на малодушие. 
						"Това ли е човекът, който четири години управляваше страната с железен юмрук? Постъпката му е позорна и още повече потвърждава вината му. Иначе щеше да се бори докрай, за да докаже невинността си," каза за SETimes Александру Никоара, финансист на 37 години.
					
				
			
					 
					
 
 

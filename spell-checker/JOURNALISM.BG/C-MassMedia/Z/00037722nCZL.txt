Босненският генерал Дивяк беше пуснат под гаранция в Австрия 
					09/03/2011
					 
						ВИЕНА, Австрия – Генералът от босненската армия Йован Дивяк беше освободен във вторник (8 март) в Австрия, след като внесе гаранция от 500 000 евро, но не може да напуска страната, докато съдът излезе с решение по неговото дело. Дивяк беше задържан на 3 март на летището във Виена въз основа на заповед за арест, издадена от Сърбия. Той е издирван във връзка с нападението през май 1992 г. срещу конвой на Югославската народна армия, при което загинаха над 40 войници.
						Други новини от вторник – Съдия в Залцбург реши да удължи с два месеца срока на задържане на бившия хърватски министър-председател Иво Санадер в очакване на екстрадирането му. Санадер беше арестуван на 10 декември в Австрия въз основа на заповед за арест, издадена от Хърватия, където той е заподозрян в злоупотреба с власт. Заседанията на съда по екстрадирането му бяха отложени, за да бъде разгледан анализ, внесен от защитата на Санадер, в който се твърди, че неговите човешки права са били нарушени. (ХРТ, ХИНА, tportal.hr, Кроейшън Таймс, СРНА, РТРС, Танюг, Блиц - 08/03/11)

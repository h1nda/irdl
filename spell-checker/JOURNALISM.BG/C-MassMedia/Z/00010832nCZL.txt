ЕК ще подготви становище по македонската кандидатура за членство в ЕС
18/05/2004
Външните министри на ЕС са поискали от изпълнителния орган на ЕС да подготви становище по молбата на Македония за членство. Ако становището на Европейската комисия е положително, Македония би получила официален статут на държава-кандидат за членство в ЕС.
(Утрински вестник, Дневник - 18/05/04; EС, MИА - 17/05/04)
 
 
Македонският външен министър Илинка Митрева заяви, че решението показва доверието на Брюксел в ангажиментите, поети от страната й за постигане на членство в ЕС. [АФП]
Външните министри на ЕС решиха в понеделник (17 май) по време на месечната си среща в Брюксел да поискат от Европейската комисия (ЕК) да обсъди молбата на Македония за членство и подготви становище по нея. Процедурата се очаква да отнеме няколко месеца.
Македонският външен министър Илинка Митрева приветства това решение, определяйки го като "признание за постигнатия досега напредък, както и импулс за бъдеща упорита работа." Според нея то показва доверието на Брюксел в ангажиментите, поети от страната й с оглед постигане на стратегическата цел - членство в ЕС.
Македония представи своята молба за членство на 22 март и сега се нуждае от положително становище от ЕК, за да получи официален статут на държава-кандидат.
В унисон с процедурите на ЕС, от властите в Скопие ще бъде поискано да попълнят всеобхватен въпросник. Според Митрева той вероятно ще включва към 3 000 въпроса по широк кръг проблеми, засягащи предимно политическата система, икономиката, законодателството, администрацията и социалното дело.
Позовавайки се на анонимни правителствени представители, македонският всекидневник Утрински вестник посочи, че Скопие вероятно ще получи въпросника на ЕК през юли, освен ако процесът не се забави поради изборите за нов Европейски парламент и формирането на нова Европейска комисия.
"Тази задача изисква солидна подготовка. Реалистичните и точни отговори на въпросника на ЕК са македонската виза за становището на Комисията," изтъкна Митрева.
Тя подчерта, че усилията на Македония в тази ключова фаза от процеса на интеграция и резултатите, които тя е постигнала, ще бъдат решаващи за определяне на дата за началото на предприсъединителните преговори с ЕС.
В изявление след срещата си в понеделник Европейският съвет на министрите приветства по-нататъшното укрепване на стабилността в Македония, призовавайки същевременно да се продължи с прилагането на Охридското споразумение, да се укрепи върховенството на закона и да се ускори подготовката за децентрализацията.
Освен това министрите от ЕС призоваха да се отбележи напредък и в други области като антикорупционните усилия, съдебната реформа, както и реформата на публичната администрация и сектора за сигурност.
Въпреки че приветства успеха при поддържане на стабилна макроикономическа рамка, Съветът призова страната да се справи със слабостите при функциониране на икономиката, както и да подобри бизнес климата, конкурентноспособността и прилагането на договорното право и правото на собственост.
Съветът приветства прилагането на Споразумението за стабилизиране и асоцииране с Македония, което според него отваря вратите към по-широко сътрудничество. Първото заседание на Съвета за стабилизиране и асоцииране е насрочено за юли в Брюксел.

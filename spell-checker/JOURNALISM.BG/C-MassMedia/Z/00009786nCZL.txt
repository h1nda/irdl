Ашдаун замразява авоари на 10 босненски сърби
10/02/2004
Пади Ашдаун е замразил авоарите на десетима босненски сърби, за които се твърди, че помагат на Радован Караджич и други заподозрени във военни престъпления да се укриват от правосъдието. Те са сред имената, които американското Министерство на финансите е прибавило към своя черен списък на лица, препятстващи мирния процес в региона.
(Ройтърс - 10/02/04; AП, AФП, Ройтърс, Би Би Си, ДПА,, Dow Jones, Washington File, Министерство на финансите на САЩ, Посолство на САЩ в БиХ - 09/02/04)
 
 
Върховният представител на международната общност в Босна и Херцеговина (БиХ) Пади Ашдаун е блокирал банковите сметки на десет лица, за които се твърди, че помагат на Радован Караджич и други заподозрени във военни престъпления да се укриват от правосъдието.
"Днес даваме ход на следващата фаза от съвместната ни операция за разбиване на престъпни мрежи, които подкрепят и осигуряват поддръжка, пряко или непряко, на Радован Караджич и други лица, обвинени във военни престъпления в БиХ," заяви в понеделник (9 февруари) Пади Ашдаун в Сараево. Той добави, че мрежата от помагачи на Караджич е прибягнала до престъпни действия като контрабанда, пране на пари, корупция и изнудване с цел да се финансират усилията на бившия лидер на босненските сърби да избегне ареста.
"Караджич оглавява престъпна банда и ние даваме съответен отговор на това," заяви Ашдаун пред репортери по време на съвместна пресконференция с посланика на САЩ в БиХ Клифърд Бонд и командващия СФОР генерал-майор Върджил Пакет.
Решението от понеделник, засягащо десетима босненски сърби - Драган Башевич, Велико Боровчанин, Самойко Джорджа, Любан Ечим, Радомир Коич, Томислав Ковач, Предраг Куюнджич, Милован Марианович, Иван Сарач и Мирко Сарович - е част от координирана инициатива съвместно с американското Министерство на финансите, което е идентифицирало лица, които препятстват изпълнението на мирните споразумения от Дейтън. Според изявление на американското Министерство на финансите трима други - Авдил Якупи, Джезаир Шакири и Мендух Тачи - са идентифицирани като лица, препятстващи изпълнението на Охридското споразумение, което сложи край на конфликта от 2001 г. в Македония. Чрез решението се блокират авоарите в САЩ на 13-те лица, забраняват се техните финансови операции с американски граждани, както и не им се разрешава да пътуват до САЩ.
Вашингтон вече включи в черния си списък повече от 160 лица от Балканите. Ашдаун има отделен списък с 16 лица, чиито банкови сметки в БиХ са блокирани. Сред десетимата, прибавени към черния списък в понеделник, са един съдия, двама бивши служители от полицията и разузнаването, както и няколко бизнесмени. Сред тях са четирима, на които ЕС вече е забранил да влизат на негова територия.
Освен замразяването на авоарите им, трима от босненските сърби са отстранени от заеманите постове: Боровчанин, шеф на полицията за контролираната от сърбите зона на Сараево, шефът на полицията в Пале Сарач и полицаят Башевич.
Сарович - бивш член на тристранното президентство на БиХ, който подаде оставка миналата година след разкритията за връзки на босненско-сръбската автономна област Република Сръбска с незаконен експорт на оръжие за Ирак - ще загуби и поста си на заместник-председател на твърдолинейната Сръбска демократическа партия, основана от Караджич през 1990 г.
Други новини: правителството на босненските сърби обяви, че е заделило 6,7 млн. евро, които ще бъдат използвани като компенсационен пакет при освобождаване на военнослужещи в хода на реформата на въоръжените сили на областта. Всеки от освободените военни ще получава между 3000 и 4000 евро. Реформата цели да консолидира армиите на двете автономни области под единно командване.

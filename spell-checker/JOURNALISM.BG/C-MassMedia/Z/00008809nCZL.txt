Дилеми, свързани със сътрудничеството между Сърбия и МНСБЮ
24/10/2003
Сътрудничеството с Международния наказателен съд за бивша Югославия е основният международен политически въпрос пред Белград.
От Игор Йованович за Southeast European Times от Белград - 24/10/03
 
 
Обявените тази седмица обвинения срещу четирима генерали от армията и началници от полицията на Сърбия и Черна гора постави правителството в Белград в сложно положение. Обвинителните актове отново показаха, че въпросът за сътрудничеството с Международния наказателен съд за бивша Югославия (МНСБЮ) си остава най-сериозното препятствие в отношенията между демократичните власти в Сърбия и международната общност.
Един от обвиняемите, генералът от полицията Сретен Лукич, в момента е заместник-началник на полицията и според властите в Белград е играл важна роля в борбата срещу групировките на организираната престъпност след убийството на сръбския премиер Зоран Джинджич на 12 март. "Аз няма да бъда министърът, който ще арестува Лукич", каза сръбският министър на вътрешните работи Душан Михайлович, като така на практика обяви оставката си, ако се наложи заместникът му да бъде екстрадиран в Хага.
Президентските избори в Сърбия са насрочени за 16 ноември, а е вероятно и скоро да има предсрочни парламентарни избори. Според наблюдателите популярността на управляващата коалиция ДОС значително ще спадне, ако генералите бъдат екстрадирани. Премиерът Зоран Живкович най-вероятно ще остави този въпрос да бъде разрешен от правителството, което ще бъде сформирано след изборите. Правителството също е в трудно положение, тъй като изгуби поддръжката на парламента и вече не може да намери подкрепа за решенията си.
Обвиненията се появиха в самото начало на разговорите с косовските албанци - всички четирима обвиняеми са обвинени в престъпления, извършени в провинцията през 1999 г. Лукич и армейският генерал Владимир Лазаревич се ползват с висок авторитет в полицията и армията и не е ясно как двете структури ще реагират на тяхната екстрадиция. Третият обвиняем, бившият началник-щаб на югославската армия Небойша Павкович, не се радва на благоразположението на обществеността поради действията си по време на режима на Милошевич. Четвъртият обвиняем, бившият началник на сръбската полиция Властимир Джорджевич, изчезна след пенсионирането си през 2001 г. Според някои съобщения той се крие в Русия и се споменава като вероятен основен свидетел срещу Милошевич пред МНСБЮ.
Властите в Белград вероятно ще се опитат да арестуват и екстрадират бившия главнокомандващ на армията на босненските сърби Ратко Младич, като в същото време се опитат да убедят трибунала да разреши съдебните процеси срещу четиримата обвиняеми да бъдат проведени в Сърбия. Министърът на външните работи на Сърбия и Черна гора Горан Свиланович каза, че приоритет на правителството трябва да бъде арестуването на Младич. Но проблемът е, че властите многократно са отричали твърденията на главния прокурор на ООН Карла дел Понте, че Младич е в страната.
Други новини по темата обвиненият сръбски военнопрестъпник Владимир Ковачевич - Рамбо беше прехвърлен в Хага в четвъртък (23 октомври). Ковачевич, арестуван от сръбската полиция на 25 септември, беше обвинен през февруари 2001 г. заедно с още трима души във връзка с бомбардирането на Дубровник, Хърватия. Двама от обвиняемите се предадоха през 2001 г., а обвиненията срещу третия бяха свалени.

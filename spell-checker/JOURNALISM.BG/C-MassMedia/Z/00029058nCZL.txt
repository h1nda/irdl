Румънските профсъюзи от сферата на образованието и транспортни компании заплашват с протести
					21/01/2009
					 
						БУКУРЕЩ, Румъния -- Във вторник (20 януари) профсъюзите от сферата на образованието заплашиха, че ще започнат протестни действия, ако правителството не отдели 6 % от БВП за образованието, така че учителите да могат да получат обещаното увеличение на заплатите от 50 %. Съобщението дойде, след като представители на основните профсъюзи се срещнаха с министъра на образованието Екатерина Андронеску и министъра на труда Мариан Сарбу. Георге Исворау, президент на Федерацията "Спиру Харет", каза, че правителството се е ангажирало да осигури увеличението, което трябва да бъде част от държавния бюджет за 2009 г. 
						Междувременно във вторник три федерации на румънски транспортни компании заявиха, че ще организират митинг в четвъртък, за да протестират срещу големия брой издадени лицензи за таксиметрови превози и възобновяването на обществения транспорт между Букурещ и област Илфов, което изхвърля частните микробуси от бизнеса. Съюзите заплашиха, че ще блокират с кордон от протестиращи сградата на правителството, градския съвет на Букурещ и транспортното министерство. (Медиафакс, Зиаре, Реалитатя ТВ - 20/01/09)

Албанският премиер Бериша отговори на обвиненията в корупция 
					16/06/2008
					 
						ТИРАНА, Албания – Премиерът Сали Бериша отговори в събота (14 юни) на обвиненията в корупция относно строежа на магистрали по време на последната спирка от своята обиколка, посветена на Албания в НАТО. След откриването на нов пазар в Кукеш и обещания за по-нататъшни инвестиции в региона Бериша посети магистралата Дуръс-Кукеш, бъдеща автострада, водеща към Косово. „Този път е проектиран от две от най-известните компании в региона, което прави проекта прозрачен. Никакви обвинения не могат да помрачат това изумително дело," каза Бериша в отговор на обвиненията на опозицията в процедурни нарушения и намаляване на приходите за правителството. Спорната сделка доведе до ареста на няколко висши държавни чиновници миналия септември заради предполагаемо фалшифициране на търгове за строителни работи.
						Други новини -- Депутатите гласуват в понеделник дали да свалят имунитета на бившия министър на отбраната Фатмир Медиу, чието име бе замесено в инцидента със смъртоносните експлозии на 15 март в склада за боеприпаси в Гердец. Председателят на парламента Йозефина Топали заяви в неделя, че се надява това да бъде последният случай, в който парламентът прилага подобни процедури срещу свой член. (Коха Йоне, Шкип - 16/06/08; Шекули, Коха Йоне, Панорама, Алсат, Клан - 15/06/08; Топ Чанъл, BalkanWeb - 14/06/08)

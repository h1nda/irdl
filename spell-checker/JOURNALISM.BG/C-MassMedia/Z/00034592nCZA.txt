Иран ще изпраща нискообогатен уран в Турция
					18/05/2010
					Иран ще изпраща около половината си нискообогатен уран в чужбина по споразумение за размяна, подписано в понеделник. Това обаче предизвика неодобрителни реакции в някои столици.
					(ДПA, Евронюз, Уошингтън Поуст, Уол Стрийт Джърнъл - 18/05/10; AП, Ройтерс, АФП, ДПА, Гласът на Америка, РСЕ/РС, Крисчън Сайънс Монитър, Times Online - 17/05/10)
 
					 
						
От ляво на дясно: бразилският външен министър Селсо Аморим, бразилският президент Луис Инасио Лула да Силва, иранският външен министър Манушер Мотаки, иранският президент Махмуд Ахмадинеджад, турският премиер Реджеп Тайип Ердоган и турският външен министър Ахмет Давутоглу на церемонията по подписването в понеделник (17 май) в Техеран на споразумението за размяна на ядрено гориво. [Гети Имиджис]
						Иран се съгласи да прехвърли голяма част от своя нискообогатен уран в чужбина съгласно споразумение с Бразилия и Турция, подписано в понеделник (17 май) в Техеран. Ходът обаче бе посрещнат скептично от представители на ЕС, САЩ и Русия, тъй като Иран обеща също да запази програмата си за 20 % обогатен уран, което е в разрез с резолюциите на Съвета за сигурност на ООН. 
						Съгласно споразумението от понеделник, подписано от външните министри на трите страни, Иран трябва да изпрати 1 200 кг от своя нискообогатен уран в Турция до един месец. В замяна на това, не повече от година по-късно, той ще получи 120 кг по-високообогатено ядрено гориво от различен чуждестранен източник за използване в научноизследователски медицински реактор. 
						Размяната бе обявена след разговори между иранския президент Махмуд Ахмадинеджад, бразилския му колега Луис Инасио Лула да Силва и турския премиер Реджеп Тайип Ердоган по оспорваната ядрена програма на Техеран. 
						Постигната в понеделник сделка е въз основа на споразумение, предложено миналата година от Международната агенция по атомна енергия (МААЕ), съгласно което Иран трябваше да изпраща близо 80 % от своя нискообогатен уран зад граница за преработка в ядрено гориво. През октомври Техеран прие по принцип предложеното споразумение, но след това се отдръпна от него въпреки предупрежденията за възможни санкции от ООН. 
						Смята се, че общият запас на Иран от нискообогатен уран е нараснал от 1 500 кг миналата есен на приблизително 2 300 кг днес. 
						Дейвид Олбрайт от Института за наука и международна сигурност във Вашингтон каза, че настоящият запас на страната е повече от двойно по-голям от количеството, необходимо за производството на достатъчно материал за една бомба. 
						Ходът на Техеран преди четири месеца да повиши степента за обогатяване на 20 % от предишните 3,5% предизвика допълнително безпокойство сред западните сили, които и без това са загрижени за действителните цели на иранската ядрена програма. 
						"За нас сега вече не съществуват основания за нови санкции или мерки," каза пред репортери в Техеран турският външен министър Ахмет Давутоглу. "Иран ще напише писмо до МААЕ и се надяваме, че МААЕ във Виена ще реагира бързо и положително, така че да имаме резултат в много кратък период от време." 
						 Западни представители обаче показаха недвусмислено, че планират да продължат да работят по нови санкции на ООН срещу Иран, твърдейки, че новото споразумение не е отишло достатъчно далеч. 
						Мая Кочиянчич, говорител на върховния представител за външната политика на ЕС, Катрин Аштън, каза, че споразумението от понеделник изглежда като "вариант" на предложеното от МААЕ миналата година. 
						 "Ако Иран сега е приел предложението на МААЕ, това е добре дошло, но не решава основния проблем, който е, че международната общност изпитва сериозна загриженост относно мирните намерения на иранската ядрена програма," е казала тя, цитирана от ДПА. 
						"Отказът на Иран да се ангажира сериозно и да предостави уверения за програмата си, както и неуважението му към резолюциите, които бяха приети, е причината да продължаваме да обсъждаме резолюция за санкции в Съвета за сигурност." 
						Белият дом отчете усилията, положени от Турция и Бразилия - и двете непостоянни членки на Съвета за сигурност - но отбеляза, че "неясната" сделка сега трябва да бъде "ясно и авторитетно" предадена на МААЕ. 
						 "Предвид многократните случаи, в които Иран не е спазвал собствените си ангажименти, и нуждата да се засегнат основни въпроси, свързани с иранската ядрена програма, Съединените щати и международната общност продължават да са сериозно загрижени," каза прессекретарят на Белия дом Робърт Гибс.

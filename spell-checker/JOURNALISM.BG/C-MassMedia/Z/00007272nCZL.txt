Американски доклад призовава страните да си сътрудничат в борбата с трафика на хора
12/06/2003
На Босна и Херцеговина (БиХ), Гърция и Турция ще бъдат наложени санкции, ако не подобрят резултатите от борбата с трафика на хора. Доклад на Държавния департамент ги поставя в списъка на 15 страни, които не отговарят на минималните стандарти и не приемат мерки за подобрение.
(Си Ен Ен, Би Би Си , ФТ - 12/06/03; Държавен департамент на САЩ, АП, АФП, Вашингтон файл - 11/06/03)
 
 
Американското правителство е включило Босна и Херцеговина (БиХ), Гърция и Турция в списъка на 15 страни, които не отговарят напълно на минималните стандарти за елиминиране на трафика на хора и не полагат по-значителни усилия за подобрение. На тези страни ще бъдат наложени санкции, ако не подобрят резултатите до октомври, заявиха представители на САЩ в сряда (11 юни), когато Държавният департамент публикува своя трети годишен доклад относно трафика на хора.
"Страните могат да избегнат санкциите, като работят заедно с нас и вземат бързи мерки за подобряване на своята политика и практически действия", заяви държавният секретар на САЩ Колин Пауъл.
Изготвен в съответствие със закона за защита на жертвите на трафика на хора, който бе приет от Конгреса през 2000 г., докладът използва тристепенна система за класифициране на страните по това колко активни са те в предотвратяването и наказателното преследване на това престъпление, а също какви мерки предприемат в защита на жертвите.
Джон Милър, директор на отдела в Държавния департамент за наблюдение и борба с трафика на хора, обясни, че според американския закон президентът трябва до 1 октомври да реши дали да наложи или отмени санкции. Милър добави, че са констатирани някои "интересни развития" в навечерието на публикуването на доклада и посочи приемането на необходимите закони в някои страни, увеличаването на арестите в други, в това число и в Сърбия, създаването на специални звена за наказателно преследване.
Македония е единствената страна от Югоизточна Европа, поставена в първа категория, включваща 26 страни, за които се счита, че напълно отговарят на минималните стандарти за елиминиране на трафика на хора.
Албания, България, Хърватска, Румъния и Сърбия-Черна Гора са сред 74-те страни, поставени във втора категория. Според доклада, тези страни не отговарят напълно на минималните стандарти, но при тях се забелязват значителни усилия в това направление.
БиХ, Гърция и Турция са в трета категория. Миналогодишният доклад бе поставил 19 страни в тази категория, но в доклада за 2003 г. техният брой е намален на 15 страни.
"В нашия свят на 21 век, където свободата и демокрацията се разпространяват по всеки континент, отвратително и морално неприемливо е стотици хиляди мъже, жени и деца да бъдат експлоатирани, обиждани и поробвани от продавачи на човешка мизерия", заяви Пауъл.
Предишните доклади изчисляваха броя на жертвите на трафика на хора в света между 700 хиляди и 4 милиона годишно. Доклада за 2003 г. е намалил броя им на между 800 хиляди и 900 хиляди души. Специалистите признават все пак, че тези оценки могат да не са точни, пред вид нелегалния характер на тази престъпна дейност.

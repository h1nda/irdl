Македонците ще гласуват за териториална организация
					04/11/2004
					В неделя македонските граждани ще гласуват на референдум за новия закон за териториална организация на страната. Резултатите от референдума могат да окажат влияние върху кандидатурата на Македония за присъединяване към евроатлантическите структури.
					От Зоран Николовски за Southeast European Times от Скопие – 04/11/04
 
					 
						
Митинг в Скопие в сряда (3 ноември) отбеляза края на кампанията срещу новия македонски закон за териториална организация. [Томислав Георгиев]
						На референдум, който ще се проведе в неделя (7 ноември), македонските граждани трябва да избират между новия закон за териториална организация на страната и стария закон от 1996 г. Целта на новия закон, който ще реорганизира държавата и ще я раздели на 83 общини вместо сегашното делене на 123 участъка, е да се изпълни едно от задълженията на страната по Охридското рамково споразумение. 
						Според международните наблюдатели референдумът може да окаже влияние върху кандидатурата на Македония за евентуално членство в НАТО и ЕС. 
						"Децентрализацията е крайъгълен камък на Охридското споразумение и съществен елемент за гарантиране на интеграцията на Бившата Югославска Република Македония в евроатлантическите институции", каза заместник-генералният секретар на НАТО Алесандро Минуто Рицо миналата седмица. 
						В понеделник ЕС излезе с изявление, в което се казва, че уважава конституционното право на Македония да организира референдум, но предупреди, че забавяне на децентрализацията може "сериозно да застраши по-нататъшния напредък към ЕС". 
						Основната опозиционна партия, ВМРО-ДПМНЕ, заедно с други партии, които са против новия закон, твърди, че той ще доведе до разделяне на кантони, федерализация на страната и разделяне по етническите граници. 
						"Тук е застрашена държавността", каза лидерът на ВМРО-ДПМНЕ Никола Груевски. "Носим историческата отговорност да защитим държавата от разделение." 
						Заместник-премиерът Радмила Шекеринска, която отговаря за европейската интеграция на страната, каза, че ако гласоподавателите отхвърлят закона за териториална организация, това ще въвлече Македония в институционална и политическа криза, а в резултат ще се забави изпълнението на политическите критерии, определени от ЕС. 
						Македония ще изостане с реализирането на децентрализацията или прехвърлянето на отговорностите на правителството върху общините най-малко с една година, каза Шекеринска. Според конституцията резултатите от референдума не могат да се променят в продължение на най-малко една година. 
						По закон трябва да гласуват най-малко 855 000 гласоподаватели, за да бъде признат референдумът за успешно проведен. Управляващата коалиция призова хората да си останат вкъщи с надеждата, че така няма да бъде достигнат минималният необходим брой гласоподаватели.

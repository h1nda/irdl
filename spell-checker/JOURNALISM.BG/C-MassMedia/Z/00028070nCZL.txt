Съединените щати ще участват в мисията ЮЛЕКС в Косово
					15/10/2008
					 
						БРЮКСЕЛ, Белгия -- Съветът на министрите на ЕС одобри във вторник (14 октомври) предложение за участие на САЩ в мисията на ЕС в Косово ЮЛЕКС. Вашингтон е дал уверения, че неговите представители ще "участват в мисията в съответствие с плановете на ЮЛЕКС за съвместни действия и оперативния план". Според договореностите ръководителят на ЮЛЕКС Ив дьо Кермабон ще ръководи и контролира всички екипи и звена, които понастоящем включват 500 международни членове и около 200 души местен персонал. Представителите на Косово заявяват, че разполагането на мисията се смята за "непосредствена необходимост".
						Други новини от вторник -- Министърът на финансите Ахмет Шала каза, че Косово по всяка вероятност ще стане член на МВФ и Световната банка в скоро време, може би догодина. По време на официална визита във Вашингтон Шала каза за Би Би Си, че мнозинството от страните, членки на МВФ, подкрепят членството на Косово. Сърбия и Русия няма да могат да блокират този ход, добави той.
						Междувремено във вторник Обединените арабски емирства признаха независимостта на Косово, с което станаха първата арабска държава, направила това. Белгия, Холандия и Люксембург обявиха, че признават новоиздадените косовски паспорти.
						Междувременно стачката на здравните работници в Косово приключи във вторник, след като техният профсъюз и правителството се договориха за увеличение на заплатите, считано от януари. (Косова Сот, Експрес, Коха Диторе, Зери - 15/10/08; ТВ21, Кохавижън - 14/10/08)

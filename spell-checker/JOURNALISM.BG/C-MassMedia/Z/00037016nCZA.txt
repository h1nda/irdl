РС се опитва да се справи със следпразничното повишение на цените
					12/01/2011
					Новата година носи нови икономически предизвикателства за Република Сръбска.
					От Лиляна Ковачевич за Southeast European Times от Баня Лука – 12/01/11
 
					 
						
Хора се събират за традиционното изгаряне на коледни клонки. [Лиляна Ковачевич за SETimes]
						Според скорошно изследване, за да покрие своите основни нужди през декември, едно четиричленно семейство се е нуждаело от около 900 евро. Средната месечна заплата в РС обаче е около 395 евро. 
						 През първите дни на новата година цените на стоките и услугите от първа необходимост, като хляб, захар, олио, плодове, телефон и битови услуги, се повишиха, както и цените на цигарите. 
						„Стандартът на живот в РС се понижава с всеки изминал ден, тъй като през последните две години властите в РС не успяха да направят почти нищо, за да предотвратят отрицателните последици от световната икономическа криза”, каза икономическият анализатор Дамир Милевич за SETimes. 
						Като се имат предвид увеличенията на цените на хранителните продукти, прогнозира той, 2011 г. ще „бъде много по-трудна” от 2010 г. 
						Той също така предупреди, че хората могат да очакват масови съкращения, тъй като икономиката няма да издържи на допълнителното натоварване под формата на данъци и вноски. Според него ще има по-малко приходи за финансиране на пенсиите и заплатите на работниците и служителите, работещи в държавни институции. 
						В РС, която е с население от 1,3 млн. души, има около 142 000 безработни. 
						Винка Гаврич, на 48 г., е една от сравнително щастливите. Тя е административен служителите в местната управа, съпругът й е охранител в частна фирма. Дори и с доходите на двамата те трудно свързват двата края. 
						„След като платим сметките за ток, телефон, битови услуги и месечната вноска по кредита, ни остават много малко пари, с които да живеем. Издържаме сина си, който е студент”, казва тя. 
						Как са си позволили да се поотпуснат в покупките по Коледа? Затягане на колана, казва тя, за лакомства „като плодове, бонбони и такива неща”. 
						Весна Белакович, на 50 г., е лекар. Това, което тя и нейният съпруг печелят, им стига само да покриват основните разходи на четиричленното им семейство. Няма място за лукс. 
						 „На Коледа децата купуват някои малки подаръци за семейството. Отиваме при моите родители и при семейството на съпруга ми, така че този ден нямаме много разходи. Един ден децата ни също ще се събират тук”, казва Белакович. 
						Сръбската православна църква, която спазва Юлианския календар, отбелязва този най-тържествен християнски празник със запалването на бъдник и коледно печено на 7 януари. 
						Коледните празници са период на благотворителност и членовете на "Сръбските сестри", организации, извършващи дейността си в църковната общност на РС, раздават храна на социално слабите и хората в неравностойно положение. Заради новата икономическа реалност техният брой може да нарасне през следващите дни и месеци.

Дел Понте критикува "приглушената" реакция на Европа във връзка с решението на МС за геноцида
					15/03/2007
					 
						ХАГА, Холандия -- Главният прокурор на Трибунала за военни престъпления на ООН Карла дел Понте в сряда (14 март) разкритикува "приглушената" реакция на Европа във връзка с обявеното неотдавна решение на Международния съд (МС) за геноцида, което освободи Сърбия от пряка отговорност за клането в Сребреница през 1995 г. в Босна и Херцеговина (БиХ), но постанови, че Сърбия е била в състояние да го предотврати. Дел Понте посочи конкретно изявленията на немското председателство на ЕС и на върховния представител на ЕС за външната политика и сигурността Хавиер Солана, критикувайки ги за това, че са приветствали приключването на делото в МС, вместо да подчертаят, че Белград е нарушил Конвенцията за геноцида. Тя порица също ЕС, че не е принудил Сърбия да предаде издирваните Радован Караджич и Ратко Младич. 
						В Сараево босненският член на председателството на БиХ Харис Силайджич каза, че БиХ трябва да поиска от Сърбия да спази задълженията си, произтичащи от решението на МС, като арестува останалите издирвани обвиняеми в срок от 60 дни и накаже другите участници в клането в Сребреница. (AП, Фена, ПБС БиХ, НТВ Хаят, AП - 14/03/07)

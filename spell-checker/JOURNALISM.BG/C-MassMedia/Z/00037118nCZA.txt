Фамилията Костелич от Хърватия отново е на трона
					20/01/2011
					Хърватинът Ивица Костелич, продължавайки семейната слава, изглежда е в победен ход тази година.
					От Наташа Радич за Southeast European Times от Загреб -- 20/01/11
 
					 
						
Ивица Костелич може да се издигне в международните ранглисти на мъжете скиори тази година. [Ройтерс]
						Според семейната традиция хърватинът Ивица Костелич продължава да бъде в челната десетка на международната класация за ски алпийски дисциплини при мъжете. Очертава се обаче през 2011 г. той да се докаже като неин лидер. 
						 В петък (14 януари) във Венген, Швейцария, Костелич спечели Световната купа в дисциплината суперкомбинация, след което триумфира в слалома - неговите трета и четвърта победи за две седмици. 
						"Това е може би един от най-добрите уикенди в моя живот," каза той след състезанията. 
						Костелич, който свири на електрическа китара и се занимава с рокендрол освен със ски, бе обявен за "Спортист на годината" на Хърватия за 2010 г. Наградата според него му е дала допълнителен стимул да започне да печели сериозно през 2011 г. 
						Той поема щафетата от сестра си Яница Костелич, която се оттегли от състезателна дейност през 2007 г. на 25-годишна възраст. Яница, четирикратен олимпийски шампион, която е печелила също 30 пъти в състезания от Световната купа на ФИС, е една от най-обичаните спортни личности в Хърватия. 
						Ивица и Яница са тренирали заедно. Баща им, Анте Костелич, който е бил и техен треньор и наставник, е изисквал огромна дисциплина и отдаденост на спорта. Кариерата на Яница се изстрелва стремително нагоре с първите й победи още в юношеска възраст. 
						Брат й също се радва на успехи, макар и не в същата степен. Според някои обаче той внася в спорта свой собствен отличителен подход. 
						"Ивица всъщност е пълен с изненади. Тъкмо когато си помислиш, че не му върви и няма да спечели състезанието този ден, той побеждава. Изумително," казва Йосипа Якич, студентка от Загреб. 
						"Това, което ми харесва у него, е фактът, че изглежда много непринуден и обикновен човек. Той е един от най-добрите скиори в света, но не парадира като други. Само вижте футболистите," каза Марио Лазич от Загреб, пенсиониран учител, който сам обича да кара ски. 
						Феновете на Костелич го аплодираха ентусиазирано в началото на януари в надпреварата за титлата "Снежна кралица" в Слеме. Слеме е любимото му състезателно трасе, тъй като там е започнал да се обучава, в планината северно от Загреб с височина от 1033 м. 
						Въпреки това, сякаш бе прокълнат, той излезе втори, както се случваше през последните три години. 
						 "Знам, че един ден ще спечеля и тази надпревара. Дори баща ми, който със сигурност би се оплакал, ако можеше, не каза нищо. Това значи, че съм карал както трябва и че резултатът ще дойде в бъдеще," каза Костелич.

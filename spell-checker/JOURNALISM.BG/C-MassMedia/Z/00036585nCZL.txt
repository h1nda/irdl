Гърция временно спря въздушните пощенски услуги поради паниката във връзка с колетите бомби 
					03/11/2010
					 
						АТИНА, Гърция -- Полицията обяви във вторник (2 ноември) 48-часово прекъсване на международната въздушна поща, след като няколко колети бомби бяха открити в посолства и международни организации в Атина. Прекъсването на услугите е необходимо, за да бъдат извършени проверки, обясниха властите. Късно вечерта във вторник частен куриерски самолет, пренасящ подозрителен пакет от Атина, беше отклонен към летище Болоня в Италия, където по време на проверката пакетът се е самозапалил. Не се съобщава за пострадали.
						По-рано същия ден два колета бомби, адресирани до Европол в Холандия и Европейския съд в Люксембург, бяха унищожени с контролирани експлозии. Колети бомби избухнаха в швейцарското и руското посолство в Атина, а няколко други подозрителни пакета бяха унищожени в посолствата на България и Чили. Никой не е пострадал. Междувременно властите в Берлин заявиха, че колет бомба, адресиран до канцеларията на канцлера Ангела Меркел, е бил получен от Гърция. Полицията подозира, че зад тези нападения стои крайнолявата екстремистка група "Конспирация на огнените ядра". (Би Би Си, Ройтерс, АНА-МПА - 02/11/10)

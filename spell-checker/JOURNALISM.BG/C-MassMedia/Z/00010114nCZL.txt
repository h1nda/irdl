БиХ ще изпрати екип за разчистване на мини в Ирак; Ашдаун критикува правителството на РС
11/03/2004
 
САРАЕВО, Босна и Херцеговина (БиХ) -- В сряда (10 март) тристранното председателство нареди на военните да изпратят екип за разчистване на мини в Ирак. Войници от двете етнически общности за първи път заедно ще участват в мисия в чужбина. Екипът от 36 души ще бъде изпратен до 1 септември.
Други новини: Върховният представител Пади Ашдаун разкритикува правителството на босненските сърби за това, че са предложили "смешни" кандидати за поста на министър на отбраната на държавата. Двама от кандидатите вече бяха отхвърлени заради участието си във войната. Третият кандидат, Никола Радованович, бе посочен във вторник. Той трябва да бъде проучен от службата на Ашдаун, СФОР и Трибунала на ООН за военни престъпления, преди да бъде официално назначен. Ашдаун предупреди също, че БиХ застрашава шансовете си за членство в програмата на НАТО "Партньорство за мир" и в ЕС. В сряда той се срещна с новия началник на полицейската мисия на ЕС Бартоломю Кевин Карти. Двамата подчертаха, че не може да има европейско бъдеще за БиХ без професионална и независима полиция.
Междувременно СФОР освободи генерала от запаса Богдан Суботич, бивш съратник на укриващия се Радован Караджич. В свое изявление обаче СФОР каза, че ще продължи да разследва връзките на бившия министър на отбраната на босненските сърби с мрежата от поддръжници на Караджич. (РТРС, Пи Би Ес БиХ, Независне новине - 11/03/04; АФП, Пи Би Ес БиХ, БХ Радио 1, Би Би Си, Фена - 10/03/04)

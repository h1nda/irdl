Председателят на ОССЕ призова за взаимно приемливо решение за статута на Косово
					27/02/2007
					 
						БЕЛГРАД, Сърбия -- По време на среща със сръбския външен министър Вук Драшкович в понеделник (26 февруари) в Белград изпълняващият длъжността председател на ОССЕ, испанският външен министър Мигел Анхел Моратинос, призова за решение на косовския въпрос, което да бъде приемливо и за двете страни. Той каза, че ОССЕ ще направи всичко възможно да допринесе за стабилността на региона и да помогне на Сърбия да продължи напред по пътя си към ЕС. След срещи във вторник с други официални лица Моратинос ще отпътува за Прищина. 
						В понеделник Мисията на ОССЕ в Косово осъди станалия рано сутринта взрив, който нанесе щети на девет автомобила на паркинга на ОССЕ в Пея/Печ. Не се съобщава за пострадали. 
						Други новини -- В понеделник Демократическата партия и Демократическата партия на Сърбия обявиха, че преговорите за сформиране на ново правителство в Белград ще започнат тази седмица. Основна тема на преговорите ще бъдат основните политики и принципи, съгласно които трябва да бъде сформиран новият кабинет, а не кадрови въпроси. (Блиц - 27/02/07; Бета, РТС, Танюг, KosovaLive - 26/02/07)

Разминаващи се гледни точки за присъединяването на Хърватия към ЕС 
					15/04/2005
					В четвъртък президентът и министър-председателят на Хърватия изразиха увереността си, че страната скоро ще започне преговори за присъединяване с ЕС, което ще й даде възможност да влезе в съюза преди края на 2009 г. 
					(Файненшъл таймс - 15/04/05; Ройтерс, Би Би Си, АФП, ХИНА, ЮПИ - 14/04/05)
 
					 
						
"Нашата стратегическа цел е да участваме в изборите за Европейски парламент през 2009 г.," каза хърватският премиер Иво Санадер. [АФП]
						В четвъртък (14 април) хърватският президент Стипе Месич изрази увереност, че страната скоро ще започне преговори за присъединяване с ЕС. Според премиера Иво Санадер преговорите вероятно ще започнат преди края на юни, което ще даде възможност на Хърватия да влезе в съюза през 2009 г. 
						 "Уверен съм, че ще започнем преговорите преди края на люксембургското председателство на ЕС [на 30 юни]," каза Санадер в четвъртък. "Нашата стратегическа цел е да участваме в изборите за Европейски парламент през 2009 г.," добави той в реч на Форума Кранс Монтана. 
						През декември лидерите на ЕС дадоха зелена светлина за започване на преговорите за членство с Хърватия на 17 март, но поставиха като условие пълното сътрудничество на Загреб с Международния наказателен съд за бивша Югославия (МНСБЮ) и най-вече предаването на хърватския генерал в оставка Анте Готовина. Тъй като властите не предадоха беглеца на съда в Хага преди определената дата за започване на преговорите, Брюксел реши да ги отложи. 
						Главният прокурор на ООН за военни престъпления Карла дел Понте каза, че не може да потвърди пълното сътрудничество на Хърватия с МНСБЮ, докато Готовина е на свобода. Преди ЕС да реши да отложи началото на преговорите за присъединяване, тя бе казала също, че Готовина се намира в обсега на властите, които не са направили всичко възможно да го предадат на съда. 
						Хърватските власти твърдят, че Готовина не е в страната и затова за тях е невъзможно да го арестуват и предадат на съда в Хага. В сряда Месич каза, че има нови доказателства, които потвърждават, че беглецът не е в Хърватия. Той вярва, че тези доказателства ще убедят специалната работна група на ЕС, създадена с цел да оцени нивото на сътрудничество на Загреб с МНСБЮ, която трябва да посети Хърватия следващата седмица - преди срещата на ръководители на ЕС в Брюксел на 26 април. 
						"Хърватия е напълно решена да осъществи пълно сътрудничество с трибунала по последния нерешен случай с Готовина," каза Санадер в четвъртък. "Ние се надяваме, че ще можем, в сътрудничество със страните членки и с главния прокурор, да решим този въпрос или поне, ако генералът не е в Хърватия, да убедим нашите партньори, че взимаме всички мерки за решаването на въпроса," каза той. 
						Някои дипломати обаче са настроени скептично относно възможността Хърватия да започне преговорите преди края на люксембургското председателство. 
						"Ако Готовина бъде предаден до края на юни, определено случаят ще бъде приключен. Ако това не стане, независимо по каква причина, ЕС ще поиска още време за оценка на ситуацията," е казал в сряда ръководителят на делегацията на Европейската комисия (ЕК) в Хърватия, Жак Вюненбергер, цитиран от "Ройтерс". 
						Междувременно Фабрицио Барбасо, директор на Главна дирекция "Разширяване" на ЕК и ръководител на преговарящия екип на ЕС за Хърватия, каза в четвъртък, че започване на преговори за членство със страна, която не е предала на съда всичките си обвинени във военни престъпления лица, може да изпрати погрешен сигнал. 
						"Ако позволим на Хърватия да започне преговори, без да е налице пълно сътрудничество, какво послание ще изпратим на Сърбия за сериозността на ЕС?", каза Барбасо. Той каза още, че се надява до 2007 г., когато се очаква България и Румъния да се присъединят към съюза, присъединителните преговори с Хърватия да са "отдавна запонали". 
						Междувременно унгарският премиер Ференц Гюрчани, чиято страна бе сред малкото желаещи да се даде начало на преговорите с Хърватия, отправи критика към страните членки, че са подкрепили решението за отлагане на преговорите. 
						"Не смятам, че цял един народ може да бъде наказван заради един човек. Вярвам, че хърватското правителство е направило, каквото е могло [да залови Готовина]," каза Гюрчани в четвъртък.

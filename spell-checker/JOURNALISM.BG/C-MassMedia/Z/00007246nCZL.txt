Премиерът: Турция се нуждае от заемите на МВФ
10/06/2003
 
АНКАРА, Турция -- Турция активно се стреми да получи заем от МВФ, посочи премиерът Реджеп Тайип Ердоган при откриването на конференция, посветена на намаляването на бедността, в понеделник (9 юни). Той каза, че Турция трябва да продължи прилагането на съвместната си програма с Фонда и че условията следва да се изпълнят, за да продължи отпускането на заемите. Ердоган съобщи, че конкретното съдържание на ново писмо за намеренията до МВФ е почти готово и че самото писмо ще бъде представено този уикенд.
Също в понеделник Ердоган се срещна със своя колега от Люксембург Жан-Клод Юнкер и посочи, че връзките между двете държави укрепват с всеки изминат ден. По време на срещата в Анкара двамата са обсъдили отношенията Турция-ЕС, сътрудничеството в рамките на НАТО и ситуацията в Кипър. (Анадолска агенция, ТРТ 2 - 09/06/03)

Турско-израелските отношения са в криза
					01/02/2011
					Турция твърди, че израелският доклад за разследването на инцидента с флотилията "няма нито стойност, нито меродавност".
					От Алакбар Рауфоглу за Southeast European Times – 01/02/11
 
					 
						
Демонстранти скандират антиизраелски лозунги по време на церемонията по посрещането на кораба "Мави Мармара" на пристанище Истанбул. [Ройтерс] 
						В продължение на близо две десетилетия Турция бе най-близкият съюзник на Израел в региона и единствената мюсюлманска държава, която последователно поддържаше топли отношения със страната. Двустранните връзки обаче претърпяха сериозен разрив на 31 май 2010 г., когато израелски командоси атакуваха флотилия от кораби с помощи, които се опитваха да нарушат ембаргото върху търговския обмен с Газа. 
						Около 600 пропалестински активисти бяха на борда на "Мави Мармара" и девет от тях загинаха при акцията. Турция настоява за извинение от страна на Израел и компенсации за семействата на жертвите, но Израел отказва. 
						 Сформирана в Израел комисия за разследване на инцидента констатира, че действията, извършени за налагане на морската блокада, "са имали злополучни последици, като загуба на човешки живот и физически наранявания", но въпреки това са били съобразени с международното право. 
						Националната комисия за събиране на сведения и разследване, създадена от Турция за проверка на инцидента, стигна до различно заключение. 
						 "Докато Израел е трябвало да преразгледа ситуацията със самозащитата на пътниците и е разполагал с предостатъчно време за това, той е избрал, напротив, да атакува с повече сила," заяви комисията. 
						Съветът на ООН по правата на човека е назначил международна мисия за установяване на фактите. Очаква се тази мисия да публикува окончателния си доклад през март. 
						Осман Аталай, член на управителния съвет на истанбулската Фондация за човешки права и свободи и хуманитарна помощ, ислямска благотворителна организация, е бил очевидец на инцидента. Неговата компания е собственик и оператор на три кораба, участвали в пътуващата за Газа флотилия. 
						"Ние бяхме невъоръжени, те [Израел] стреляха по нас. Всички бяха очевидци на това. В Турция и правителството, и гражданското общество, и опозицията поддържат това становище," каза той за SETimes. 
						Той изрази надежда, че предстоящият доклад на ООН ще даде по-балансирано обяснение на ситуацията. 
						"[Двете] страни трябва да седнат и дискутират проблема," каза Аталай, добавяйки, че турците няма да променят мнението си. 
						Мухарем Хилми Йозев, анализатор от Анкара към Центъра за турско-азиатски стратегически проучвания, смята, че има няколко причини, поради които Турция е изпаднала в противоречие с някогашния си съюзник. 
						"Най-напред изплуват национални и религиозни причини, но основната причина е фактът, че Израел винаги е бил силен в региона," каза той за SETimes. "Хората тук са, така да се каже, обединени на принципа на самозащитата срещу една силна страна." 
						Според Йозев фактът, че спорът се е проточил във времето, не е добър както за Турция, така и за Израел. "Той не може да продължи дълго," каза той. 
						Алон Лиел, бивш посланик на Израел в Турция, е съгласен, че турско-израелските отношения са в криза. 
						"Това започна преди две години в резултат на операцията “Оловен слитък” в Газа и допълнително се усложни с трагедията на "Мави Мармара", каза той за SETimes, добавяйки, че на висше ръководно ниво има голяма доза взаимно недоверие и че напрегнатата ситуация е повлияла негативно на общественото мнение и в двете страни. 
						Лиел не смята, че двата национални доклада за събитията около флотилията ще имат голямо значение. 
						"Комисията на ООН, назначена от генералния секретар, скоро ще се произнесе и нейният доклад със сигурност ще има много по-голяма тежест," добави той. 
						Освен доклада на ООН, е необходимо разумно поведение и от двете страни, настоява Йозев. Но и двете страни сякаш се окопават все по-дълбоко в позициите си. 
						"Предвид националните парламентарни избори, които са насрочени за юни в Турция, е изключително слабо вероятно Анкара да отстъпи," каза той.

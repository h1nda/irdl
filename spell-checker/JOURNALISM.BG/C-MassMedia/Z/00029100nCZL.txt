В Митровица бяха взети допълнителни мерки за сигурност след експлозии през уикенда
					26/01/2009
					 
						ПРИЩИНА, Косово -- Полицията и КФОР засилиха мерките за сигурност в Митровица, след като две експлозии разтърсиха в събота (24 януари) населената предимно от сърби северна част на разделения град. Говорителят на полицията Бесим Хоти каза в неделя, че според първоначалното разследване са били използвани ръчни гранати, но отбеляза, че КФОР провежда по-подробно разследване. Взривовете причиниха щети, но пострадали няма.
						Други новини -- Правителството обещава да поправи всички нередности, които може да са възникнали по време на процеса на подбор на кадри за Косовските сили за сигурност (КСС) в отговор на жалбите на членове на разпуснатия Корпус за защита на Косово (КЗК). Около 1 400 души се присъединиха към КСС на 20 януари, но стотици други протестираха в петък срещу определяните от тях като нечестни входни тестове и манипулирани резултати. КСС приемат заявления от цивилни граждани, желаещи да се включат в новите сили, които ще наброяват общо 2 500 души.
						Междувременно в петък правителството реши да увеличи заплатите на служителите в държавния сектор. Над 70 000 работещи ще се облагодетелстват от 10-процентното увеличение на заплатите и повишението на пенсиите с 12 %. (РTK, TВ 21, Косовалайв - 25/01/09; Коха Диторе, Зери, Експрес, Кохавижън, Телеграфи - 24/01/09)

Ашдаун разреши на повечето свалени от длъжност държавни служители да се кандидатират отново за административни постове в БиХ 
					29/11/2005
					 
						САРАЕВО, Босна и Херцеговина (БиХ) -- Върховният представител Пади Ашдаун реши в понеделник (28 ноември) да разреши на свалените в миналото от длъжност държавни служители да се кандидатират отново за неръководни постове в държавната администрация на БиХ. Решението е в съответствие с процеса на прехвърляне на повече отговорности на властите в БиХ. То не се отнася за държавните служители, които са били наказани за възпрепятстване на сътрудничеството с трибунала на ООН за военни престъпления, на които няма да бъде разрешено да заемат държавни постове.
						Във вторник един от уволнените ръководители - бившият сръбски представител в председателството на БиХ и бивш президент на Република Сръбска Мирко Шарович - бе арестуван в Сараево по обвинения, свързани с дело за незаконно присвояване от 1998 г.
						Други новини -- Напускащият поста комадващ на ЕУФОР, британският генерал-майор Дейвид Лийки, в понеделник проведе последна среща с двама от членовете на тристранното председателство на БиХ - председателят Иво Миро Йович и сръбският представител Борислав Паравац. Лийки подчерта, че е важно в БиХ да се изгради силна система на сигурност, включително и успешно да бъде завършена реформата в полицията. Следващата седмица Лийки ще предаде командването на ЕУФОР на италианския генерал-майор Джан Марко Киарини. (РТРС, Фена, ПБС БиХ - 29/11/05; Източници на СВП, Фена, ПБС БиХ - 28/11/05)

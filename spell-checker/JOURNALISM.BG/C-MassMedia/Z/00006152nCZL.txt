Решението на кипърския въпрос се изплъзва
07/03/2003
Генералният секретар на ООН Кофи Анан предложи да се проведат два референдума за уреждането на кипърския въпрос, но решението се изплъзва поради колебанието на двамата лидери.
Вахит Бора за Southeast European Times в Истанбул - 07/03/03
 
 
Турските и гръцките кипърци очакват крайния срок в понеделник (10 март), след като генералният секретар на ООН Кофи Анан покани техните лидери в Хага, за да заявят съгласието си за провеждане на референдуми на 30 март за окончателно уреждане на кипърския въпрос.
Последната седмица на февруари беше решаваща за Кипър, но приключи без постигане на решение. По време на разговорите на Анан в Анкара, Атина и Кипър, той заяви, че това е последния шанс за разрешаване на проблема. Лидерите на двете страни обаче не съумяха да постигнат компромис до предишния краен срок - 28 февруари. Те се съгласиха да отидат в Хага, но изглежда и двамата не са склонни да приемат предложените референдуми.
Лидерът на турските киръпци Рауф Денкташ смята, че това няма да бъде "правилно и демократично". Приемането на поканата на Анан не означава приемане на предложението, заяви Денкташ след отпътуването на Анан от Кипър на 1 март. Според него основната идея на плана, според която турската общност се счита за малцинство, нуждаещо се от специална закрила, остава непроменена. Той заяви също, че ако територията между Гюзелюрт и Йешилърмак бъде отстъпена на гръцката страна, както предвижда преработения план на Анан, тогава почти 50 000 турски кипърци ще станат бежанци.
Много политолози смятат, че главната причина, поради която Денкташ отхвърля референдума, е че вече не се ползва с подкрепата на повечето турци на острова. Около 70 000 турски кипърци - една трета от живеещите на острова турци - излязоха на 27 февруари по улиците на разделената столица Никозия в подкрепа на плана на ООН.
Новоизбраният лидер на гръцките кипърци Тасос Пападопулос също не приема предложението за референдум. Някои представители на гръцките кипърци смятат, че референдумът би довел до заобикаляне на Пападопулос, който в предизборната си кампания обеща да преговаря "по-остро", отколкото предшественика си Глафкос Клеридис.
Междувременно след срещата си с турски официални лица и турски кипърци, съветникът на турския президент Ахмед Сезер, Таджан Илдем, заяви за репортери в четвъртък (6 март), че планът на ООН не отговаря на очакванията на Турция. Участниците в срещата одобриха преработен вариант на предложението на ООН, който ще бъде представен в най-скоро време.

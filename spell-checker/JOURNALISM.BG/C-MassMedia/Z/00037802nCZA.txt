Протести в Турция във връзка с арестите на журналисти
					16/03/2011
					Все по ожесточеният дебат за свободата на словото доведе до размяна на обвинения.
					От Алина Лехтинен за Southeast European Times от Истанбул – 16/03/11
 
					 
						
Хиляди хора участваха в протеста в неделя. [Джъстин Вела/SETimes]
						Премиерът Реджеп Тайип Ердоган реагира остро в понеделник (14 март) по повод на критиките, че свободата на медиите в Турция се влошава. Той обвини международната преса, че организира „клеветническа кампания”, и призова журналистите да анализират правилно събитията. 
						„Този доклад не е балансиран”, заяви Ердоган по отношение на документ, оповестен миналата седмица от ЕС и критикуващ натиска, който според доклада се упражнява върху медиите. „Текстът на доклада не отразява свободата на печата в Турция.” 
						Дебатът се нажежи след неотдавнашните арести на седем журналисти по обвинения за участие в т.нар. заговор „Ергенекон” за сваляне на правителството. 
						В неделя хиляди турци проведоха шествие по многолюдния булевард „Истиклял” в Истанбул в знак на протест срещу арестите. Това бе най-голямата от няколкото демонстрации, организирани напоследък в подкрепа на свободата на пресата в Турция. 
						 „Много журналисти бяха задържани. Някои от тях са в затвора от две години”, заяви участничката в протеста Гюзиде Дьондар Ефе, 40-годишна преподавателка в Университета „Билги”. 
						 „Вкарват ги в затвора за нищо”, каза демонстрантът Икем Кайкан, на 29 г. „Тук сме за тяхната свобода. Те защитаваха демокрацията и свободата на словото.” 
						До момента според местните медии са арестувани 68 журналисти по обвинения за връзки с „Ергенекон”. 
						Правителството твърди, че в затвора се намират само 27 журналисти. 
						Повечето от задържаните са открити критици на управляващата Партия на справедливостта и развитието (ПСР). Въпреки това скорошните арести на двама журналисти – Ахмет Шък и Недим Шенер, известни с осъдителната си оценка за военния преврат от 1980 г. – беше шок за много хора. 
						Този ход беше „твърде много за всички тук”, каза Дьондар Ефе, която описва себе си като приятел на Шък. „Ако обвиниш Ахмет [че е част от „Ергенекон”], всеки ще ти се смее.” 
						 Прокуратурата заяви в неделя, че арестите на Шък и Шенер не са свързани по никакъв начин с написаното от тях в медиите, без обаче да обясни причината за задържането им. 
						Последните арести предизвикаха съмнения дали свободата на печата в Турция не намалява. Някои журналисти твърдят, че тъй като изборите са само след три месеца, ПСР взема по-твърди мерки, за да накара критиците си да замълчат. 
						Президентът на Турция и един от основателите на ПСР, Абдула Гюл, изрази своето безпокойство във връзка с последните арести миналата седмица. 
						 „Моите впечатления са, че са налице някои събития, които общественото съзнание не може да приеме. Това хвърля сянка върху постигнатото от Турция ниво и имиджа, който се аплодира от всички”, заяви Гюл.

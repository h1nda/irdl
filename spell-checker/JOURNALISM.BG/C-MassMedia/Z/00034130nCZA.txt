Високопоставени заподозрени бяха пуснати от ареста в хода на разследване за корупция в Румъния 
					13/04/2010
					Влиятелен съдия и двама бизнесмени, задържани във връзка с разследване на упражняване на влияние, бяха освободени след няколко дни в ареста. 
					От Паул Чокою за Southeast European Times от Букурещ – 13/04/10
 
					 
						
Румънският съдия Флорин Костиниу бе арестуван в петък (9 април). [Виктор Барбу/SETimes]
						Докато един сенатор остава в следствения арест във връзка с разследване на корупция, главен съдия и двама бизнесмени, за които се твърди, че са имали връзки с него, бяха освободени в понеделник (12 април) след арестуването им във връзка със случай, обхващащ политически, делови и съдебни кръгове. 
						Върховният касационен съд (ВКС) се произнесе в полза на обжалването от съдия Флорин Костиниу и двамата бизнесмени, които бяха задържани под превантивен арест за 30 дни. Тримата не могат да напускат страната през следващия месец. 
						Обявени бяха имената на бизнесмените, Костел Кашуняну и Мариус Лочич. Те са обвинени в опит за подкупване на Костиниу с цел упражняване на влияние върху две съдебни дела. 
						Костиниу, председател на гражданския отдел на ВКС, бе отстранен от този председателски пост от Висшия съдебен съвет (ВСС) до края на разследването. 
						ВСС постанови, че сенатор Каталин Войку от Социалдемократическата партия -- арестуван на 30 март -- трябва да остане в следствения арест. Прокурорите твърдят, че Войку е приел подкупи в размер на 260 000 евро от бизнесмен миналото лято. Според прокуратурата парите са били предназначени за подкупване на съдии. 
						Като доказателство по случая прокурорите от Националната дирекция за борба с корупцията (НДБК) са използвали записи от телефонни обаждания, които според тях Войку е правил до двамата бизнесмени. 
						Именно в тези записи, твърдят прокурорите, се е появило името на Костиниу. Следователите представиха също така записи от телефонни разговори, които съдията е водил с бизнесмена Кашуняну. 
						В съобщение за медиите след ареста НДБК посочва, че Костиниу е знаел, "че действа по искане на бизнесмена Костел Кашуняну с цел постигане на благоприятен изход за неговата фирма и че ще бъде възнаграден с големи суми пари." 
						Кашуняну е известен в Румъния като "Краля на асфалта" заради многобройните доходни договори за пътно строителство, които е спечелил от държавата. Преди арестуването му той е бил замесен в дело срещу държавната агенция за пътищата и магистралите, след като е загубил публичен търг. 
						"Досието Войку", както стана известен случаят в медиите, има потенциал да се превърне в най-важното дело за корупция, разследвано от румънските власти след падането на комунизма, каза за SETimes Кристи Чуперка, редактор, специалист по въпросите на правосъдието във всекидневника "Ромъния Либера". "Сенаторът, по мое мнение, е просто връзката с бившия комунистически елит, който дойде на власт малко след 1989 г. и някои от членовете на който успяха да останат на ключови постове дори и след 2000 г." 
						
						"Без подкрепата на тези [влиятелни] хора Войку не би имал достъп до съдиите във върховния съд... никой не би се обърнал към него, ако не знаеха кой стои зад гърба му," каза Чуперка.

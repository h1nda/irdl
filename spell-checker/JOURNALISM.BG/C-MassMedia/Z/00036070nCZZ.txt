Бизнес: Хърватската компания „3-ти май” сключи договор с шведско дружество
					17/09/2010
					Корабостроителницата „3-ти май” сключи сделка, с която си осигури запълване на производствения капацитет през следващата година. Още в деловите новини: ФБиХ прие изменение на бюджета; Сърбия се готви за водни атракции.
					 
						
Шест хърватски корабостроителници са в процес на приватизация. [Бруно Кръстулович/архив на SETimes]
						Корабостроителница „3-ти май” в Риека, Хърватия, е получила търговска поръчка на стойност 120 млн. щ.д. за изграждането на четири танкера за асфалт за „Уизби Танкерс” (Швеция), съобщи на 10 септември изпълнителният директор Еди Кучан. Той посочи, че договорът ще запълни производствения капацитет на корабостроителния завод за 2011 и част от 2012 г. Корабостроителницата спечели поръчката, като предложи по-кратки срокове за изпълнение. Това е една от шестте държавни корабостроителници, които са обявени за приватизация. 
						*** 
						Аквапарк ще бъде изграден до сръбския град Бачки Петровац. „Аква Терминг Инвест” от Словакия планира да инвестира 22 млн. евро в проекта, като това ще бъде най-голямата словашка инвестиция в Сърбия досега, съобщиха местните власти във вторник (14 септември). Съоръжението ще бъде най-големият воден парк на Балканите. 
						*** 
						Горната камара на парламента на Федерация Босна и Херцеговина прие във вторник (14 септември) изменение на бюджета, след като то беше одобрено от долната камара един ден по-рано. Законопроектът предвижда повишаване на бюджетните разходи с 60 млн. евро до 970 млн. евро. Около 50 млн. евро са отделени за гарантиране на изплащането на пенсиите до края на годината, а останалата част от средствата ще бъдат използвани за покриване на просрочени плащания към ветерани от войната и инвалиди. 
						*** 
						
						Сръбската държавна компания за железопътни превози „Железнице Сърбие” ще получи заем от 100 млн. евро от Европейската банка за възстановяване и развитие (ЕБВР) за модернизиране на 111-километрова отсечка от своята железопътна мрежа по Коридор 10, съобщи банката в сряда (15 септември). Заемът ще бъде върнат за 15 години и е с четиригодишен гратисен период. 
						*** 
						ОИСР даде положителна оценка на икономическото възстановяване на Турция в своя последен мониторингов доклад за страната, който беше публикуван в сряда (15 септември). В доклада се посочва, че добрите резултати се дължат на направените структурни реформи и стабилната макроикономическа рамка. 
						
						(Различни източници - 10/09/10-17/09/10)

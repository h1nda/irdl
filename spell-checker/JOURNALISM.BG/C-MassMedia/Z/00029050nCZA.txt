Албанските религиозни общности засилват сътрудничеството си
					21/01/2009
					Новият документ, изготвен от правителството и подписан от най-големите религиозни общности в Албания, обещава по-добри междуверски отношения и сътрудничество от страна на правителството.
					От Маньола Хала за Southeast European Times от Тирана – 21/01/09
 
					 
						
Основните религиозни общности в Албания подписаха изготвено от правителството споразумение за сътрудничество. [Гети Имиджис] 
						Трите основни религиозни общности в Албания предприеха стъпка към сътрудничество с подписването на споразумение, което ще регулира отношенията между тях и правителството, разчиствайки пътя за едно по-добро сътрудничество.
						Висшите представители на сунитската мюсюлманска общност, Албанска православна църква и бекташката общност (на мюсюлманите шиити) подписаха в края на миналата година споразумение с министъра на туризма, културата, младежта и спорта Юли Панго. Той представляваше правителството при подписването, така както и трите религиозни общности представляват културното разнообразие на страната, заяви министерството.
						Четвъртата по големина верска общност, Албанската католическа църква, подписа същото споразумение през 2001 г. по искане на Ватикана. Новите преговори протекоха гладко, което доведе до бърз процес на подписване.
						"Въпреки че албанците винаги са се радвали на религиозни права и свободи, новото споразумение е част от конституционния дълг [на правителството],” каза Расим Хасанай, председател на Държавната комисия по вероизповеданията. 
						Според споразумението държавата ще върне на тези общности земите, които е конфискувала преди 1967 г., когато комунистическият режим забрани всякаква религиозна дейност и окончателно закри всички религиозни организации. 
						Премиерът Сали Бериша нарече подписването на пакта „историческо събитие”, потвърждавайки, че то ще даде начало на нови отношения между правителството и верските общности в Албания.
						Споразумението включва клаузи за освобождаване от данъци и държавно финансиране на религиозните организации. При изготвянето на проектодокумента Държавната комисия по вероизповеданията е взела под внимание опита на други европейски страни, приели същия вид документ, зачитайки същевременно международните документи за човешките права и свободи.
						Според конституцията Албания няма официално вероизповедание. Държавата обаче признава равенството между своите религиозни общности и тяхната независимост. 
						Четири вероизповедания в Албания – мюсюлманите сунити, православните християни, католиците и бекташите (мюсюлманите шиити) – заедно съставляват 98 % от населението. Останалите, около 135 по-малки общности, включват протестанти (евангелисти), Свидетели на Йехова, мормони, бахаи и други. Традиционно мюсюлманите са мнозинство в Албания.
						След десетилетия на жестоко налаган атеизъм, чийто край настъпи през 1990 г., сравнително малък брой албанци практикуват редовно вероизповеданието си. Албанските религиозни общности отдавна демонстрират взаимна търпимост и хармонично съвместно съществуване, което става особено очевидно по време на религиозни празници.

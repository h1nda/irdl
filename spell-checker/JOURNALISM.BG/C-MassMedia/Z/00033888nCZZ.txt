Наука и технологии: Румънци спечелиха награди за астрономия
					22/03/2010
					Румънци спечелиха награди в рамките на проявите от Международната година на астрономията. Още новини от областта на науката: турци разработват роботи за борба с врага; македонският министър на здравеопазването говори на форум по въпросите на електронното здравеопазване в Испания.
					 
						
Юпитер е петата планета от Слънцето. [Гети Имиджис]
						Непрофесионални астрономи от Румъния спечелиха две награди за организиране на прояви в рамките на Международната година на астрономията праз 2009 г. Първата награда за най-впечатляващо събитие -– присъдена от ЮНЕСКО и Международния астрономически съюз -- бе присъдена на румънското Сдружение за изучване на метеорите и астрономия за неговите "Галилееви нощи в Търговище". Втората награда за най-добър "Резервен план при лошо време" получиха Букурещкият клуб по астрономия и астрономическата обсерватория "Адмирал Василе Урсяну” в Букурещ за "Галилееви нощи с чай и пътуване до Юпитер". 
						*** 
						
						Турската армия планира да използва дистанционно управляеми платформи за наблюдение и стрелба, за да следи и осигурява евентуална огнева мощ за военни постове в опасни зони. Платформите ще бъдат под формата на робот, наречен „Страж”, който е разработен от компанията „Юксел Дифенс Системс” след две години на задълбочени изследвания. 
						*** 
						
						Сръбският министър на образованието Жарко Обрадович откри среща по въпросите на висшето образование в четвъртък (18 март) в Университета в Нови Сад. Събитието беше организирано, за да се отбележи началото на тригодишен проект, финансиран от Европейската комисия по "Темпус", наречен "Реформа в управлението и администрацията във висшето образование в Сърбия". Университетът в Нови Сад е координатор на проекта. 
						*** 
						80 % от мъжете и 50 % от жените в Хърватия страдат от затлъстяване, предупредиха местни здравни експерти по време на кръгла маса на 16 март. Властите са разтревожени и от 11-процентното увеличение на броя на децата с наднормено тегло в началните училища. 
						*** 
						
						Македонският министър на здравеопазването Буяр Османи направи изказване на конференция по въпросите на електронното здравеопазване в Барселона, организирана от испанското председателство на ЕС на 16 март. Той заяви пред европейските си колеги, че неговото министерство е започнало два важни проекта -- въвеждане на електронни здравни карти и създаване на интегрирана здравна информационна система. Форумът прие декларация за европейско сътрудничество в областта на електронното здравеопазване. 
						*** 
						До месец юни на пазара на мобилни комуникационни услуги в Албания ще има четвърти оператор, съобщи на 16 март органът по електронни съобщения. Лицензът е бил спечелен миналата година от косовската "Пощенска и телекомуникационна компания". Статистиката показва, че през 2009 г. албанците са говорили по телефон средно 60 минути месечно, в сравнение с 30 минути през предходната година. Разходите на албанците за мобилни комуникации през 2009 г. са били 380 млн. евро. 
						*** 
						Хакери от Сърбия атакуваха на 12 март сайта на косовското министерство на правосъдието, дни след регистрирането на подобно проникване в уебсайта на президента. Хакерите са поставили на сайта сръбски православни икони и надписа "Косово е Сърбия". Контролът над уебсайта е бил възстановен малко след атаката. 
						
						(Различни източници - 15/03/10 - 22/03/10)

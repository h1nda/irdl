Празниците в Албания: пълни стомаси, празни портфейли
					30/12/2010
					Цената на традиционните празненства расте с всяка изминала година. Дали дистрибуторите несправедливо повишават цените?
					От Линда Карадаку за Southeast European Times -- 10\30\2010
 
					 
						
Макар че празниците са време за добро настроение, пазаруващите няма на какво толкова да се радват, когато става въпрос за цените на храните. [Линда Карадаку]
						Мимоза, фризьорка, се готви за традиционната празнична вечеря. Освен храна тя е купила и играчки за двете си деца, Марко (7) и Лисена (3).
						"Трудно е," казва тя. "При тези цени не можеш да купиш много неща."
						Лидра, собственик на малък магазин за хранителни стоки в центъра на Тирана, признава, че почти всичко, което се продава в магазина, поскъпва по време на празниците. Тя казва, че собствениците на магазини нямат избор - дистрибуторите определят по-високи цени и за да остане в бизнеса тя трябва да вземе по-висока цена и от клиентите си.
						"Всеки път в края на годината през декември е едно и също", казва тя. 
						Тя има тетрадка, в която записва имената на хората и какво са купили с обещание да платят по-късно.
						"Казват, че ще платят. После, когато получат пари, заплати, пенсии или когато децата им изпратят от чужбина, те идват и плащат."
						Сега списъкът й включва от 300 до 500 имена. Всяка година той става все по-дълъг.
						Не само че всичко поскъпва с наближаването на празниците, но и в годишно изражение цените също растат. "В края на миналата година продавахме олио за 180 леки литъра, а сега го продаваме за 230 леки. Захарта бе 100 леки за пакет миналата година, а тази година струва 140 леки... млякото беше 100 леки за литър, а сега е 120 леки... цените на всички продукти, включително цигарите и алкохолните напитки се увеличиха, всичко поскъпна - от храната до тоалетната хартия...", казва Лидра.
						Много са факторите, които обясняват тази тенденция, твърдят продавачите - икономическата криза в Европа, нарасналата стойност на еврото в сравнение с албанския лек. А има и някакъв неизвестен елемент, добавят те: "кой знае какъв", както казва Лидра.
						Мимоза е решила внимателно да прецени какво да купи. "Само една вечер е, новогодишната. Ще купя пуйка... и само две играчки за децата. Ще се справя", казва тя. 
						Традиционната пуйка за албанската новогодишна трапеза струва 5 000 леки. Това доста затруднява бюджета на повечето семейства, но въпреки това почти всички купуват. В крайна сметка, Нова година е.
						"Не може Нова година без пуйка", обяснява Мимоза. "Децата обичат да гледат, докато я пека и после правя першеш," ястие от хляб с остатъците от тавата.
						Мнозина подозират, че дистрибуторите на хранителни продукти преднамерено увеличават цените, за да експлоатират пазара, който няма избор. Според албанския всекидневник "Мапо" Агенцията за конкуренцията провежде предварителни разследвания.
						"Не разбирам защо така става в Албания. Навсякъде другаде както казват братята и сестра ми, цените намаляват по време на празниците. А тук те се покачват," оплаква се Мимоза.

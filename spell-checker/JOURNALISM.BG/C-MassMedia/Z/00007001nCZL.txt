Решава ли Турция кюрдския проблем?
20/05/2003
Кюрдите в Турция бяха призовани да въстанат по-рано този месец, но нищо не се случи. Реформите, предприети от Анкара в областта на човешките права, могат да отнемат козовете от ръцете на сепаратистите.
От Фатих Баран за Southeast European Times в Истанбул - 20/05/03
 
 
През април ръководителят на Кюрдския демократичен конгрес (КАДЕК) Осман Йоджалан призова кюрдите да се вдигнат на въстание в големите градове. Той определи 8 май като ден за обявяване на тази "Отбранителна война". Денят обаче дойде и отмина без видими признаци за някакво въстание.
Кюрдският проблем в Турция бе потопен в кръв ,когато членовете на Кюрдската работническа партия (ПКК) извършиха нападения през 1984 година в югоизточната част на страната. Тяхната цел бе създаване на автономна кюрдска държава. От този момент нататък регионът се превърна в театър на бойни действия с ниска интензивност и бе въведено военно положение. През 1987 година военното положение бе преобразувано в т.нар. "управление при извънредно положение" (ОХАЛ), което бе наложено в 11 града и провинции в източна и югоизточна Турция.
Около 36,000 души загинаха в хода на този конфликт, който започна да утихва през 1999 година след залавянето на лидера на ПКК Абдула Йоджалан, който тогава призова бойците от ПКК да сложат оръжие и да напуснат Турция. Те направиха това, но радикално настроени представители на организацията остават в планините на северен Ирак.
Впоследствие ПКК започна да отдава приоритет на политическите усилия за аргументиране на своята борба и за легитимиране на позицията си на освободително движение. Партията промени името си на КАДЕК и братът на Абдула Йоджалан Осман пое ръководството на организацията. Намаляването на терористичната дейност доведе до отмяна на АХАЛ през ноември 2002 година.
Оттогава започна дебат около възможното създаване на агенция, която да се занимава по-скоро с икономически мерки, отколкото с мерки за сигурност. По време на войната животновъдството и растениевъдството в региона бяха унищожени. Миналата година стартира проект "Завръщане на село", насочен към устройване на хора, които са били прогонени от своите села.
Желанието на Турция да стане пълноправен член на ЕС доведе и до въвеждане на реформи в сферата на човешките права, които разрешиха предавания по електронните медии и образование на кюрдски. Понастоящем тази реформа е спряна поради действията на коалицията в Ирак. Нещата допълнително се усложниха от съдебното решение през март да бъде забранена единствената легална прокюрдска партия в Турция, Народно-демократичната партия, по обвинения в подпомагане и подкрепа на КАДЕК и ПКК. Нейният наследник Демократичната народна партия е също така обект на съдебно производство, насочено към нейната забрана.
Турското правителство обаче се очаква скоро да приеме Закон за покаянието ,който би позволил на членове на КАДЕК да излязат на светло, да изразят своите съжаления и да се реинтегрират в турското общество.
Междувременно възможността да се образува кюрдска държава в Северен Ирак в резултат от ръководената от САЩ операция срещу режима на Садам Хюсеин предизвиква тревога в Турция. Турция смята, че ако независима кюрдска държава или дори кюрдска държава като част от федерален Ирак поеме контрола върху богатите на петрол градове Мосул и Киркук, кюрдите в Турция ще поискат повече права. Остатъците от терористични ядки в иракските планини могат да навлязат в Турция и да организират терористични акции.
Реформите,обаче, съчетани с голямото изтощение на народа в източна и югоизточна Турция след толкова години на конфликт, прави малко вероятно избухването на въстание както сега, така и в бъдеще. Ако турското правителство изпълни докрай своите ангажименти, това ще отнеме козовете, които ПКК/КАДЕК отдавна държи.

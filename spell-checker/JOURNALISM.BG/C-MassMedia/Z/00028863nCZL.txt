Нападението над млад сърбин увеличи напрежението в разделената Митровица
					02/01/2009
					 
						ПРИЩИНА, Косово -- Сблъсъци избухнаха в град Митровица в северната част на страната във вторник (30 декември), след като при уличен бой бе ранен сръбски тийнейджър. Полицията арестува двама заподозрени етнически албанци за прободните рани на момчето, което бе хоспитализирано. Стотици косовски сърби запалиха няколко албански магазини и изпочупиха автомобили с косовски регистрационни номера като отмъщение за инцидента. По време на сблъсъците бе ранен етнически албанец, но полицията не можа да каже дали стрелбата е била насочена към него. Мироопазващите сили на НАТО увеличиха присъствието си в района след инцидентите. Бронирани коли на КФОР блокираха трафика по двата моста над река Ибар, която разделя сръбските и албански части на Митровица. 
						По друг повод в четвъртък командващият германския контингент в КФОР генерал Харалд Фугер заяви, че КФОР може да намали присъствието си в Косово, тъй като положението като цяло е спокойно. Окончателното решение трябва да бъде взето от политическите лидери на НАТО, подчерта той. (Радио Свободна Европа, ДПА, Телеграфи, КТВ - 01/01/09; Б92, ФоНет, Бета, Танюг - 31/12/08; Експрес, Телеграфи, Би Би Си, AП, Ройтерс - 30/12/08)

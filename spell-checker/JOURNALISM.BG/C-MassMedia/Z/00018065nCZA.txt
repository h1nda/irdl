Косовски представители се срещнаха в Албания, за да обсъдят правата на малцинствата
					29/03/2006
					Косовски албански държавници и политици, представители на сърбите и други малцинствени общности и международни дипломати се събраха в Дуръс, Албания, за да обсъдят подобряването на положението на малцинствата в провинцията.
					От Ерлис Селимай за Southeast European Times от Дуръс – 29/03/06
 
					 
						
Срещата в Дуръс е сигнал, че "политическите сили работят за демократично Косово, в което ще има равноправно отношение към малцинствата," каза вицепремиерът на Косово Лютфи Хазири. [Архив]
						Важна среща, посветена на положението на малцинствата в Косово, завърши във вторник (28 март) в Дуръс, Албания. Косовски албански държавници и политици, представители на сърбите и други малцинствени общности и международни дипломати се събраха на тридневна среща, организирана от ОРА, реформистка политическа партия в Косово. 
						Според вицепремиера на Косово Лютфи Хазири, който оглавява и министерството за местното самоуправление, срещата в Дуръс е сигнал, че "политическите сили работят за демократично Косово, в което ще има равноправно отношение към малцинствата." Правата на малцинствата ще бъдат гарантирани чрез механизми, които ще бъдат изготвени заедно с представители на техните общности, каза той. 
						Лидерът на ОРА Ветон Сурои също подчерта необходимостта от силни и демократични институции в Косово. "Тези стандарти са ни нужни, за да се съсредоточим върху основните проблеми," каза той. 
						Лидерът на косовските сърби Оливер Иванович изненада журналистите, като се обърна към тях на албански език. Той каза, че ще следва директивите на Белград по отношение на бъдещия статут на Косово. 
						"Тук сме, за да научим повече за позицията на делегацията от Прищина за преговорите във Виена и искаме да се вземат предвид исканията на сърбите. Желаем да се създадат нови общини в рамките на плана за децентрализация. Тези структури трябва да са силни и функциониращи. Очакваме и създаването на подходящи механизми за защита на малцинствата," каза Иванович. 
						Косовските албанци и сърби вече проведоха два кръга от преговори, които завършиха без ясно споразумение, но страните обещаха да се срещнат отново във Виена на 3 април, за да обсъдят реформите, които да предоставят на сърбите по-голямо участие в управлението на областите, в които живеят. 
						ООН управлява Косово от средата на 1999 г., когато с въздушна война НАТО спря сръбския натиск срещу етническите албански сепаратисти и принуди Белград да се откаже от контрола над провинцията. Косово официално остава част от Сърбия, като окончателният му статут предстои да бъде решен. 
						Албания ясно посочи, че няма да бъде основен участник в процеса на определяне на този статут, но предложи да помогне в провеждането на преговорите. 
						Филип Голдбърг, главният дипломат на САЩ в Косово, и представител на Европейския център по проблемите на малцинствата, германски мозъчен тръст, бяха сред международните представители, участвали в срещата в Дуръс, съобщи ОРА.

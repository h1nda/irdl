Баня Лука не е доволна от доклада на Държавния департамент на САЩ
					17/08/2010
					Последните констатации за сигурността в Босна и Херцеговина предизвикаха политически дебат.
					От Лиляна Ковачевич за Southeast European Times в Баня Лука -- 17/08/10 
 
					 
						
Констатациите са резултат от "стереотипен и безкритичен подход към проблемите на Босна", заяви премиерът на РС Милорад Додик. [Гети Имиджис]
						Годишният доклад на Държавния департамент на САЩ за сигурността в Босна и Херцеговина (БиХ), публикуван на 8 август, предизвика раздвижване. Според официални представители на БиХ заключенията посочват необходимостта от реформа, докато лидерите на областта Република Сръбска твърдят, че те представляват политическа игра. 
						"Босна и Херцеговина има фрагментирана система за сигурност, която не може да посрещне предизвикателствата, особено глобална заплаха като тероризма и трафика на наркотици", заяви министърът на сигурността на БиХ Садик Ахметович за SETimes. "Следователно е необходимо в БиХ да бъде създадена единна полицейска структура." 
						Премиерът на Република Сръбска Милорад Додик обаче твърди, че докладът е лошо прикрито усилие да се наложат промени, на които босненската сръбска област се противопоставя. Докладът демонстрира "стереотипен и безкритичен подход към проблемите на Босна", каза той и добави, че в него несправедливо се обвинява РС за наличието на опасни терористични елементи в страната. 
						"В РС няма терористи", каза той. "Всички радикални движения в Босна и Херцеговина - "Уахаби", "Бяла Ал Кайда" и други, които представляват основата за потенциални терористи - изразяват антисръбски настроения", каза Додик. 
						В доклада на Държавния департамент се казва, че борбата срещу тероризма и финансирането на терористи в БиХ се спъва от "усилията на официални представители на РС да подкопаят държавните институции". 
						"БиХ продължава да бъде слаба, децентрализирана държава с лоши комуникации между агенциите и институциите по сигурността, които се конкурират за власт. Всички тези фактори са довели до това, че БиХ потенциално може да бъде използвана за терористични операции в Европа", се казва в доклада. 
						На държавно ниво в момента функционират Агенцията за разузнаване и сигурност и Агенцията за разследване и защита, докато областите и кантоните във Федерацията се намират под полицейска юрисдикция. 
						"За да се осигури максимална ефективност в борбата срещу тероризма, опитите да се спъва работата на институциите на държавно ниво трябва да спрат", се казва в изявление на Посолството на САЩ в Сараево. 
						 "Съединените щати остават ангажирани с тясното сътрудничество на всички нива с агенциите по сигурността и институциите, които cа отговорни за прилагането на законите, насочени към борбата срещу тероризма в БиХ", се казва в изявлението. 
						Според политическия анализатор Милош Солая ефективността на институциите е по-важна от организационната им структура, когато става въпрос за борбата срещу тероризма. 
						"За да бъдем справедливи, трябва да признаем, че БиХ е източник на терористични заплахи. Вашингтон иска само борбата срещу тероризма да бъде ефективна и РС по свой начин също да участва", каза Солая за SETimes. 
						РС, каза той, не е доволна от доклада заради общата опозиция на областта срещу прехвърлянето на юрисдикцията към държавата БиХ. 
						"Вашингтон търси начини за контролиране на радикалния ислям и потенциалните терористи. Вместо да се политизира доклада на Държавния департамент, по-важно е да се намерят начини и да се определят процедурите в съществуващите институции за успешна борба срещу тероризма", каза той.

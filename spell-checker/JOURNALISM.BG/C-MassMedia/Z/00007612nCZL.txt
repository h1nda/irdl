ООН продължи мандата на СФОР с 12 месеца
13/07/2003
 
НЮ ЙОРК, САЩ -- Съветът за сигурност на ООН гласува единодушно в петък (11 юли) за продължаване на мандата на ръководените от НАТО умиротворителни сили в Босна и Херцеговина (БиХ) с 12 месеца. В приетата резолюция 15-те члена на Съвета за сигурност напомнят на страните за техните задължения да предават заподозрените във военни престъпления на международния трибунал в Хага и да оказват съдействие на международните прокурори в техните разследвания. СФОР бяха създадени през 1996 г. в рамките на Дейтънското мирно споразумение, което постави края на конфликта в БиХ. Съветът за сигурност също така подчерта пълната си подкрепа за продължаващата роля на Върховния представител на международната общност в контрола по изпълнението на мирното споразумение. (ПБС БиХ - 12/07/03; AП, Информационен бюлетин на ООН - 11/07/03)

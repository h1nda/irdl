Цървенковски каза, че Македония е за честен компромис с Гърция
					26/09/2008
					 
						НЮ ЙОРК, Съединени щати – Македония ще приеме само честен компромис в своя спор с Гърция за името, каза Бранко Цървенковски в обръщението си пред 63-ата сесия на Общото събрание на ООН в четвъртък (25 септември). "Ще приемем само решение, което не поставя под въпрос нашата национална и културна идентичност,” подчерта той, добавяйки, че ако на Македония бъде оказан какъвто и да било натиск да приеме нечестен компромис, това би довело до вътрешна дестабилизация. „Не можем да си позволим да бъдем унижени и дестабилизирани, като направим лош компромис,” отбеляза Цървенковски. Той наблегна на „абсурдността” на проблема за името и обвини Гърция, че блокира присъединяването на страната му в ЕС и НАТО.
						Също в четвъртък американският държавен секретар Кондолиза Райс изрази надежда, че Атина и Скопие ще намерят взаимно приемливо решение, което да позволи на Македония да стане член на НАТО. „Искаме въпросът да се реши възможно най-скоро. Опитваме се да помогнем за намиране на решение,” каза Райс след среща с гръцкия външен министър Дора Бакоянис. (Макфакс, А1, МИА, АП, Гласът на Америка, АНА – МПА, Катимерини, ЕРТ - 25/09/08)

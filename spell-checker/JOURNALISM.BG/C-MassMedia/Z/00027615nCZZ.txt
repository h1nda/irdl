Дипломатически дневник: регионални лидери присъстват на срещата на върха на ЕС за кавказката криза
					02/09/2008
					Официални представители на Гърция и Румъния бяха в Брюксел в понеделник. Още в дипломатическите новини от седмицата: министърът на отбраната на Македония Мирослав Стояновски и неговият сръбски колега Здравко Понос се срещнаха в Белград.
					 
						
Гръцкият премиер Костас Караманлис (отпред) и външният министър Дора Бакояни бяха в Брюксел в понеделник (1 септември). [Гети Имиджис]
						
						Гръцкият премиер Костас Караманлис и външният министър Дора Бакояни бяха в Брюксел в понеделник (1 септември), за да участват в срещата на върха на ЕС за кавказката криза и за възможните последствия. Гърция желае "териториална цялост и независимост за страните" заяви говорителят на Външно министерство Георгиос Кумуцакос. Той отбеляза, че Атина, която подкрепя тази рамка, не призна Косово или районите на Южна Осетия и Абхазия. Националният съвет за външна политика към Външното министерство ще обсъди кавказката криза в четвъртък. 
						*** 
						Румънският президент Траян Бъсеску заяви в понеделник (1 септември), че неговата страна няма да призовава за санкции срещу Москва. Бъсеску, който бе на път към срещата на върха на ЕС за кавказката криза, заяви, че "санкциите само ще замразят сегашната ситуация и ще дадат нови поводи за напрежение". Той също каза, че ще призове ЕС да поиска от Русия да се съобрази с Истанбулското споразумение за изтегляне на войски от откъсналите се райони на Трансднестровието и Южна Осетия. 
						*** 
						 Министърът на отбраната на Maкедония Мирослав Стояновски и неговият сръбски колега Здравко Понос се срещнаха в Белград в петък (29 август) и заявиха, че ще продължат да полагат усилия за по-нататъшното развитие на двустранното сътрудничество в областта на отбраната. Двамата официални представители обсъдиха специфичните насоки на бъдещото сътрудничество и съвместното участие на техните страни във военни мисии и сътрудничеството в областта на човешките ресурси. Стояновски изрази готовността на Македония да сподели своя 13-годишен опит в подготовка за членство в НАТО и в Програмата "Партньорство за мир". Оценявайки високо сътрудничеството между двете армии, сръбският министър на отбраната Понос изрази надежда, че в бъдеще няма да има политически пречки пред двустранното военно сътрудничество. 
						*** 
						
						Aлбанският премиер Сали Бериша се срещна с премиера на Исландия Гейр Хаарде в Тирана миналата седмица и подписа споразумение за либерализация на визовия режим. "Ние приветстваме готовността на Исландия да подпише протокола на НАТО за членството на Албания, както и приноса й за стабилността в региона", заяви Бериша след срещата. Хаарде също се срещна с президента Бамир Топи и потвърди желанието на Исландия да укрепи двустранните връзки и да помогне на Албания в процеса й на интеграция в евроатлантическите структури. 
						*** 
						
						Aлбания скоро ще открие посолство в Бразилия и ще има представителство там на най-високо дипломатическо ниво, заяви на среща на кабинета в сряда (27 август) премиерът Сали Берирша. Той нарече Бразилия "велика и важна страна" и отбеляза, че откриването на посолство е следващата логична стъпка след премахването на визовия режим с Бразилия. Двете страни постигнаха това споразумение след неотдавнашната среща между Бериша и бразилския президент Луиз Инасио Лула да Силва по време на Олимпиадата в Пекин. 
						(Различни източници 26/08/08-02/09/08)

Маскирани въоръжени лица бяха забелязани на косовско-македонската граница
					21/04/2008
					 
						ПРИЩИНА, Косово -- Маскирани въоръжени лица бяха забелязани на границата между Косово и Македония в края на миналата седмица. Македонското вътрешно министерство обяви в неделя (20 април), че ситуацията по границата е спокойна. "Няма признаци за дестабилизация," каза говорителят на министерството Иво Котевски. Косовската полицейска служба потвърди, че разследва съобщения за въоръжени лица в селата Дебелде и Мяк, след като медиите в Прищина разпространиха статии и снимки на мъжете. Косовският вътрешен министър Зенун Паязити заяви, че не разполага с информация за тяхната самоличност или местонахождение. 
						В медийни репортажи се посочва, че въоръжените лица отхвърлят споразумението между Скопие и Белград от 2001 г. за прехвърляне на граничните селища под македонска власт. В петък Прищина и Скопие подписаха протокол, който очертава едногодишния процес на демаркация на косовско-македонската граница в съответствие с плановете на бившия специален представител на ООН за Косово Марти Ахтисаари. (Коха Диторе, Експрес - 21/04/08; КТВ - 20/04/08)

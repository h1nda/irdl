Идентифицирани са останките от масов гроб в Македония
26/05/2004
Останките на трима от 12 македонци, отвлечени по време на кризата от 2001 г., бяха намерени в масов гроб близо до Требос.
От Мария Лазарова за Southeast European Times в Скопие - 26/05/04
 
 
Изкопните работи продължават на масовия гроб Требос на 40 км югозападно от Скопие. [АФП]
ДНК анализ идентифицира останките на трима от 12 етнически македонци, отвлечени по време на кризата през 2001 г. Те са Димитрие Димовски, Симеон Якимовски, и двата от Тетово, както и Кръсто Гоговски от Непростено. Техните останки бяха изровени през ноември 2001 г. по време на изкопни работи в масов гроб близо до Требос, село в района на Тетово, където бяха намерени човешки кости и останки.
Изследователският център по генно инженерство и биотехнологии извърши анализа заедно с македонската Академия на науките и изкуствата, както и с Института в Тузла, свързан с базираната в Сараево Международна комисия за безследно изчезналите. При тестовете бяха използвани кръвни проби на роднини на отвлечените.
"Девет семейства са дали кръв за анализ," заяви говорителката на МВР Миряна Контевска. "Направено бе усилие за установяване на контакт със семейството на двамата братя, изчезнали по време на конфликта, така че да могат да се вземат проби от кръвта на роднини и да се извърши ДНК анализ."
Районът в близост до Требос, където са намерени телата и останките, все още се претърсва, като допълнителните тестове продължават.
"Данните, които постъпват от нашия център, са с точност от 99 % и ние стоим зад резултатите, които помогнаха за идентификацията на тримата," заяви Джефри Бингър, ръководител на македонския офис на Международната комисия за безследно изчезналите.
Михаил Левински, назначеният от правителството координатор, отговарящ по въпроса за безследно изчезналите, заяви, че няма място за съмнения. "Прилаганата процедура за решаване на въпроса не позволява импровизации," каза той.
Резултатите от ДНК тестовете бяха представени на Трибунала на ООН за военни престъпления в Хага, който пое случая.

Македония и Албания целят да обърнат страницата в спора за енциклопедията
					30/04/2012
					Академиите на науките и изкуствата в Македония и Албания се движат към мир и толерантност, но според критици последната инциатива представлява намеса във вътрешните работи на Македония.
					От Мишко Талески за Southeast European Times в Скопие - 30/04/12
 
					 
						
Македонската енциклопедия остава в центъра на спора. [МИА]
						До юни Академиите на науките и изкуствата в Македония и Албания ще сформират съвместен съвет за сътрудничество, който ще предложе различно тълкуване на историята на отношенията между македонския и албанския народи. 
						"Според конституцията такъв орган ... ще реши проблемите и ще постави въпроси", каза Гудар Бекирай, председател на Албанската академия на науките (ААН). 
						Науката трябва да бъде начело на диалога, а не на конфликта, каза председателят на Македонската академия (МАНУ) Владо Камбовски. "Необходима е Балканска академия, която да реши всички въпроси, свързани с историята и науката." 
						Членовете на двете академии ще се срещнат през юни в Охрид, за да решат откритите въпроси между македонци и албанци. 
						"Македонците и албанците имат обща история. Едни и същи владетели са ги управлявали и са прилагали едни и същи мерки срещу тях. Каквато и да е истината за отношенията между Македония и Албания, тя трябва да се разгледа от повече страни", каза за SETimes Ризван Сюлеймани, професор в Държавния университет в Тетово. 
						Един от ключовите въпроси, който ще бъде разгледан, е македонската енциклопедия. Албанците оспорват книгата, тъй като в нея се твърди, че те са пришълци на Балканите, а не местни жители на Македония. 
						Вълна от критики през 2009 г. спря публикуването на книгата. 
						Енциклопедията е проект на Лексикографския център на МАНУ. Повече от 250 членове на академията, университетски преподаватели и изследователи създадоха двутомната енциклопедия за период от седем години. Тя съдържа информация за 9 000 души, концепции и събития от всякакви времеви периоди в географските граници на Македония от праисторическо време до днес. 
						Енциклопедията определя албанците като "планински хора" и твърди, че те са се установили в Македония заедно с Османската империя през XVI век. 
						ААН твърди, че подобно мнение е националистическо и призова македонските си колеги да преосмислят публикуването заради "истината в историята и добросъседските отношения." 
						"Всички становища в енциклопедията се основават на доказателства и документи, чиято достоверност е потвърдена. Ако на някои не им харесват фактите, това не означава, че фактите трябва да бъдат променени. Нека те докажат, че са местни жители на тези земи", каза за SETimes Георги Малковски, историк и един от авторите на енциклопедията. 
						"Опитът да се промени македонската енциклопедия в интерес на албанците ще омаловажи македонската историческа наука, която постигна огромен напредък", добави той. 
						"Македонската академия [МАНУ] сформира нов екип, който да създаде нова енциклопедия, която да съдържа становища, приемливи за албанците. Но от това усилие няма да излезе нищо. В крайна сметка МАНУ намесва ли се в публикуването и съдържанието на албанската енциклопедия? В нея македонците дори не са признати като народ, а се определят като измислени "славомакедонци", каза за SETimes редакторът на книгата и ветеран историк от академията Блаже Ристовски. 
						Въпреки усилията за изглаждане на отношенията, историците са единодушни, че историята не е предмет на доброжелателни споразумения. 
						"Били сме свидетели на подобни усилия в целия регион - главно в Гърция и България - за законно "решаване" на пропуските в техните национални исторически писмени документи, включително чрез опити за политически диктат или политически споразумения, особено по отношение на Македония", каза за SETimes историчката Виолета Ачковска. 
					
				
			
					 
					
 
 

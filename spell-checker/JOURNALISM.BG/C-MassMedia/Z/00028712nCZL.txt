Турция и Ирак ще осъществят план от три фази срещу ПКК
					16/12/2008
					 
						АНКАРА, Турция -- Местните медии съобщиха в понеделник (15 декември), че турските и иракските власти са изготвили план от три фази за прекратяване на дейността на терористичната Кюрдска работническа партия (ПКК) в Северен Ирак. Специалният пратеник на Турция в Ирак Мурат Йозчелик го е изготвил след разговори с представители на централното иракско правителство и на администрацията в Северен Ирак. В първата фаза кюрдската администрация в Северен Ирак ще обяви ПКК за "организация извън закона", за да я постави в изолация в региона. Във втората фаза представителите на Северен Ирак ще призоват членовете на ПКК да сложат оръжие. В крайната фаза централното правителство на Ирак, регионалната кюрдска администрация и силите на САЩ ще се присъединят към военните усилия на Турция срещу ПКК в региона.
						Междувременно турското правителтво обяви в понеделник, че през следващата година ще вземе решение дали да прекрати строгия режим на изолация за излежаване на присъдата на лидера на ПКК Абдула Йоджалан. Строи се нов затвор на остров Имрали, където е затворен Йоджалан. Министърът на правосъдието Мехмет Али Шахин каза, че след приключването на строежа през май правителството ще реши дали да изпрати затворници там. (Си Ен Ен Търк, Хюриет, НТВ - 15/12/08)

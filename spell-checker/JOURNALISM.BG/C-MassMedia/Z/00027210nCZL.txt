Конституционният съд на Турция започна да обсъжда съдбата на ПСР
					28/07/2008
					 
						АНКАРА, Турция -- Конституционният съд проведе в понеделник (28 юли) при повишени мерки за сигурност заседание, на което бе обсъдено делото за закриване на управляващата Партия на справедливостта и развитието (ПСР), която е обвинена, че се опитва да подкопае светския характер на държавата. Съдът съобщи, че ще заседава всеки ден до постигането на решение, което се очаква да стане до началото на август. Съдиите може да решат, че ПСР няма вина и да прекратят делото, или да я осъдят, като й наложат глоба или забранят партията и политическата дейност на някои от нейните лидери, включително на премиера Реджеп Тайип Ердоган и президента Абдула Гюл. Забраната на ПСР би означавало предсрочни парламентарни избори, вероятно през ноември, според съобщения в местните медии.
						Във втората част на интервю за всекидневника “Хюриет” в неделя Ердоган отрече, че би се превърнал в "тиранин", ако неговата партия избегне закриване. “Не знам какъв ще бъде резултатът от делото ... Мога да кажа, че за мен е невъзможно да реагирам с омраза и враждебност към своя народ," каза той. Ердоган отрече и твърденията, че операцията срещу сенчестата секуларистка група "Ергенекон" са имали за цел отмъщение заради делото за закриване. Общо 86 души ще бъдат изправени пред съда през октомври по обвинения в създаване на въоръжена терористична организация, стремяща се към смяна на правителството. (Сабах, Заман, Търкиш Дейли Нюз, Би Би Си, Гардиън - 28/07/08, Хюриет, Търкиш Прес - 27/07/08)

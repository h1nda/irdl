Хърватският премиер Санадер се ангажира с пълноценно сътрудничество с МНТБЮ
13/01/2004
Хърватският премиер Иво Санадер пое ангажимент за пълноценно сътрудничество с Трибунала на ООН за военни престъпления в Хага, заявявайки пред представители на ЕС, че Загреб ще удовлетвори всички изисквания за влизане в ЕС през 2007 г.
(ФТ,EurActiv - 13/01/04; AФП, EUpolitix, EUobserver, Радио Б92, Хърватски информационен център - 12/01/04; уеб-сайт на хърватското правителство )
 
 
Обещавайки пълноценно сътрудничество с Международния наказателен Трибунал за бивша Югославия (МНТБЮ) хърватският премиер Иво Санадер увери представители на ЕС в ангажимента на Загреб към изпълнение на критериите за членство в Съюза. Хърватия, която тепърва трябва да получи статут на кандидат, се надява да се присъедини към Съюза през 2007 г.
"Обещаваме пълноценното си и цялостно сътрудничество с Трибунала, " каза Санадер в понеделник (12 януари) по време на първото си официално посещение в Брюксел. Запитан дали е склонен да екстрадира обвинения генерал Анте Готовина, един от тримата най-издирвани от МНТБЮ заподозрени във военни престъпления, Санадер отговори, "когато казвам пълноценно сътрудничество, имам предвид пълноценно сътрудничество."
ЕС постави пълноценното сътрудничество с Трибунала като ключово предусловие за разглеждане на хърватската молба за членство. Сред другите изисквания, които Хърватия трябва да покрие, са съдебната реформа и гаранциите за защита на сръбското малцинство в страната.
"Подписахме споразумение с представители на сръбското малцинство, които подкрепят правителството ни," посочи Санадер, обявявайки плановете за назначаване на няколко представители на сръбската общност като държавни секретари в правителството. "Това е доказателство пред ЕС за добрата ни воля."
Съюзът също така упражнява натиск върху Загреб да разшири отдавнашния си спор със съседна Словения относно общата им граница в северната част на Адриатическо море.
"Пред премиера използвах същите думи, които употребих пред словенския премиер: 'Дръжте се както трябва'," заяви пред репортери председателят на Европейската комисия Романо Проди след срещата си със Санадер. "Не желаем да се намесваме във вътрешните ви проблеми, но сме силно заинтересовани да намерите решение като приятели," каза той, стоейки редом със Санадер.
Уверявайки Проди, че "ще намерим начин да решим откритите въпроси" със Словения, Санадер посочи, че външните министри на двете държави се очаква да се срещнат в петък и че той ще се срещне със словенския си колега Антон Роп след няколко седмици.
Санадер пое поста си преди по-малко от месец, след победата на Хърватската демократическа общност (ХДО) по време на парламентарните избори през ноември.
Хърватия депозира молбата си за членство в ЕС през февруари 2003 г. и се надява Европейският съвет да обяви позитивното си становище по молбата до края на март. Това би открило пътя към получаване на статут на кандидат за членство и към определяне на начална дата за преговори за присъединяване.
"Надяваме се да започнем официалните преговори до края на 2004 или до началото на 2005 г.," каза Санадер в Брюксел.
В стремежа си да засили подкрепата за кандидатурата на своята страна Санадер присъства на двудневен форум, организиран от Фондацията "Бертелсман" в Берлин. Той се срещна с ирландския си колега Бърти Ейхърн, чиято страна понастоящем председателства за шест месеца ЕС. Ейхърн обеща подкрепа за стремежа на Хърватия към членство в ЕС. Санадер проведе среща и с комисаря на ЕС по разширяването Гюнтер Ферхойген.
Други новини: Хърватската асоциация на завърналите се изселници (ХАЗ) представи програма за възстановяване и защита на техните права. Организацията ще се опита да приключи процеса на завръщане на разселените лица до края на годината. ХАЗ се обявява за приемането на нов Закон по въпросите, които предизвикват особена загриженост, свързани с правата на собственост на завърналите се изселници. "Миналият парламент забави процеса на завръщане и предотврати ефективното възстановяване на засегнатите от войната райони," каза президентът на ХАЗ Йосип Компанович.

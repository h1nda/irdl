РС удължава срока на действие на предлаганата финансова помощ за обвиняемите, които се предадат на трибунала в Хага
					21/09/2005
					 
						БАНЯ ЛУКА, Босна и Херцеговина (БиХ) -- Правителството на Република Сръбска удължи срока на действие на политиката си за предоставяне на 25000 евро като помощ на семействата на обвиняемите, които се предадат на трибунала на ООН за военни престъпления в Хага, бе потвърдено във вторник (20 септември). Тази политика, чието действие трябваше да приключи на 30 юни, ще бъде удължена до края на годината. Практиката за подпомагане на семействата на обвиняемите, чиито дела се гледат в Хага, се прилага и в Сърбия и Черна гора.
						Други новини от вторник - Босненският сърбин Средое Лукич не се призна за виновен при първото си явяване пред трибунала в Хага. Той се предаде на властите в РС миналата седмица, след като се бе укривал близо седем години. Обвинен е в извършване на военни престъпления във Вишеград през 1992 г. (Дневни аваз, Независне новине - 21/09/05; ФЕНА, ПБС БиХ - 20/09/05)

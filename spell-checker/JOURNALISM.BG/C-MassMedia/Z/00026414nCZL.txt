Сезонни работници организираха нови протести в Гърция
					12/05/2008
					 
						АТИНА, Гърция – Стотици сезонни работници, основно имигранти, демонстрираха в неделя (11 май) в Неа Манолада и Вардас в южната част на п-в Пелопонес с искания за „човешки условия на труд”. Подобни митинги се състояха и в началото на април, когато работниците в региона организираха безпрецедентна тридневна стачка. Имигрантите, подкрепяни от Гръцката комунистическа партия, протестираха срещу мизерните и опасни условия на труд. Трима пострадаха при сблъсъците, които избухнаха между имигрантите и собствениците на ферми. Работниците, повечето от които незаконни имигранти от Албания, Бангладеш, България и Румъния, настояваха също и за повишаване на дневните надници от 23 на 30 евро. (AФП, Фокус, Макфакс, ДПА - 11/05/08)

Вторият спасителен план може да не е достатъчен за възстановяването на Гърция
					22/02/2012
					Гърците вече могат да си отдъхнат, но според икономистите сметката все пак трябва да бъде платена.
					От Анди Дабилис за Southeast European Times от Атина – 22/02/12
 
					 
						
Хора преминават през залата на Атинската фондова борса във вторник (21 февруари), след като финансовите министри от еврозоната подписаха спасителния план за Гърция в размер на 130 млрд. евро. [Ройтерс]
						Въпреки предоставения от международните кредитори втори пакет от финансова помощ, остават съмненията дали средствата ще бъдат достатъчни, за да се предотврати икономически срив в Гърция. 
						Пакетът в размер на 130 млрд. евро беше одобрен от международните кредитори във вторник (21 февруари), но страната все още преговаря за отписването на 70 % от дълга – около 107 млрд. евро. 
						„Не съм във възторг от споразумението“, каза за SETimes Димитрис Хадзиниколау, преподавател по икономика в Университета в Янина. „Това означава, че първо ще бъде платено на кредиторите, а след това, ако остане нещо, то ще бъде използвано за пенсионерите и за заплати.“ 
						Танос Докос, генерален директор на Гръцката фондация за европейска и външна политика, изрази предпазлив оптимизъм, но заяви, че Гърция трябва да проведе реформи и да стимулира растежа, като не може да разчита на други спасителни програми или на допълнителни мерки за строги икономии, за да оцелее. 
						„Това ще ни спечели време, но въпросът е какво планираме да направим с помощта?“, заяви той за втория спасителен план за срок от три години. 
						„Ако продължим да работим при същите условия както в миналото, неизбежно ще се стигне до срив“, каза той за SETimes. 
						Лидерите на еврозоната одобриха втория спасителен план, тъй като първият – 109 млрд. евро от "Тройката" ЕС-МВФ-ЕЦБ – не успя да забави плъзгането на Гърция към фалита. 
						Мерките за строги икономии доведоха до дълбока рецесия с 20,9 % безработица и закриването на повече от 111 000 фирми. 
						Премиерът Лукас Пападимос обаче приветства споразумението. „Без преувеличение можем да кажем, че днес е исторически ден за гръцката икономика. Сега имаме възможност да постигнем напредък в условия на стабилност, да намалим несигурността и да повишим доверието в гръцката икономика, да създадем по-добър климат.“ 
						Той предупреди, че Гърция можеше да бъде принудена да излезе от еврозоната, ако не беше приела поставените от "Тройката" условия – които включваха намаляване на минималната работна заплата с 22–32 %, премахване на правата на колективно договаряне за работниците и съкращаване на 150 000 души през следващите три години. 
						От Гърция ще се изисква да депозира новите заеми по специална сметка и първо да се разплаща с кредиторите – едва тогава страната ще може да плаща на работниците и пенсионерите и да използва останалите средства за правителствени цели. 
						В продължение на две години "Тройката" се опитва да държи Гърция на повърхността на фона на протести, бунтове и стачки, които свалиха предишното правителство на лидера на социалистите Георгиос Папандреу. Според някои анализатори обаче именно мерките за строги икономии, за които "Тройката" настояваше, са допринесли за задълбочаването на рецесията и са намалили шансовете за възстановяване. 
						Според Хараламбос Царданидис, директор на атинския Институт за икономически отношения, Гърция не трябва да бъде изоставяна като безнадеждна. 
						„Трябва да сме много доволни от споразумението и от факта, че то беше постигнато, защото това беше труден процес“, заяви той за SETimes. 
						Царданидис обаче предупреди, че ако броят на кредиторите, които се съгласят да участват доброволно в отписването на дълга, не е достатъчен, "Гърция може да постави това като задължително условие и така автоматично да предизвика банкрут“. Ако рецесията продължи да бъде толкова тежка, споразумението ще бъде застрашено“. 
						Генералният директор на МВФ Кристин Лагард заяви, че все още съществува голям риск, че растежът на икономиката на Гърция няма да отговори на очакванията на международните кредитори. „Това не е лесна [програма]; тя е амбициозна“, каза тя. 
						Според Костас Ифантис от Гръцкия център за европейски изследвания в Атина, сега Гърция трябва да изгради доверие и да приеме, че кредиторите искат да контролират гръцките разходи и плащанията към тях да се извършват преди всички останали. 
						„Това, което липсва най-много, е доверието“, каза той за SETimes. „Европейците направиха възможно най-доброто за финансирането на гръцкия дълг.“ 
						Тежките условия, заяви той, са част от играта. „Някои твърдят, че пакетът спасява банките, но каква е алтернативата? Този път нямаме избор.“

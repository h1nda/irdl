Хърватия ще изчака оценката на ЕК, преди да вземе решение за корабостроителниците 
		02/09/2010
		 
			ЗАГРЕБ, Хърватия -- Министърът на икономиката Джуро Попияч каза в сряда (1 септември), че кабинетът ще изчака оценката на Европейската комисия (ЕК) за предложените програми за преструктуриране, преди да вземе решение по офертите за приватизация на държавните корабостроителници. Само три от шестте корабостроителници, предложени за продажба, привлякоха интерес по време на втория търг за приватизацията им, който завърши на 19 май. Приватизирането на тези корабостроителници е ключово изискване за приключването на присъединителните преговори на Хърватия с ЕС. Попитан дали правителството би се обърнало към МВФ за финансиране във връзка с облекчаването от страна на институцията на условията по кредитните й инструменти, Попияч каза, че кабинетът не е обсъждал това. (ХИНА, Пословни Дневник - 01/09/10)

Командващият на СФОР твърди, че властите в БиХ носят отговорност за арестуването на обвиняемите
					15/10/2004
					 
						САРАЕВО, Босна и Херцеговина (БиХ) -- Командващият на СФОР, бригаден генерал Стивън П. Скук, отново подчерта на пресконференция в четвъртък (14 октомври), че основната отговорност за арестуването на заподозрени във военни престъпления лежи върху властите в БиХ, като ролята на НАТО е единствено да подпомага този процес. Той също така обеща, че ангажиментът на НАТО към БиХ няма да отслабне след изтичането на мандата на СФОР в края на м. декември и предаването на военното командване на ЕС. 
						Други новини: В четвъртък сили на СФОР претърсиха домовете на двама сърби в Соколац. Бяха иззети мобилни телефони и документи. 
						Също в четвъртък германският депутат Фолкер Рюе бе на посещение в Сараево, където обеща помощ от Германия в изпълнението на изискванията за евроатлантическа интеграция. Той се срещна с премиера на БиХ Аднан Терзич и с други официални лица. (Дневни аваз, Независне новине - 15/10/04; Фена, ПБС БиХ - 14/10/04)

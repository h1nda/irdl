Позицията на Турция по отношение на Иран предизвиква безпокойство
					11/06/2010
					Отрицателният вот на Анкара на заседанието на Съвета за сигурност на ООН е признак за разногласие относно действията срещу ядрената заплаха от страна на Техеран.
					От Ерол Измирли за Southeast European Times -- 11/06/10 
 
					 
						
В сряда (9 юни) на заседание на Съвета за сигурност на ООН в централата на ООН в Ню Йорк турският посланик в ООН Ертугрул Аракан гласува срещу предложените по-широки военни и финансови санкции срещу Иран заради неговата спорна ядрена програма. [Гети Имиджис]
						В сряда (9 юни) Турция се присъедини към Бразилия и гласува против Резолюция 1929 на Съвета за сигурност, която налага нови санкции на Иран заради ядрената му програма. Двете страни неотдавна се споразумяха за размяна на ядрено гориво с режима в Техеран и сега изглежда се опитват да продължат дипломатическата си инициатива. 
						 "Ние подкрепяме идеята да се реши проблемът с Иран по дипломатически път още от началото [на спора за ядрената програма] и затова гласувахме срещу предложението Съвета за сигурност в сряда," каза в четвъртък премиерът Реджеп Тайип Ердоган. 
						Дванадесет от останалите членове на Съвета за сигурност гласуваха за санкциите, а една страна -- Ливан -- се въздържа. 
						Ердоган е разговарял по телефона с президента на САЩ Барак Обама часове преди гласуването и го е запознал с решението на Анкара да се противопостави на резолюцията. Той е решил също да изпрати делегация на високо равнище във Вашингтон на 14 юни. 
						"Отрицателният вот на Турция не е насочен срещу Съединените щати," е казал Мехмет Йегин от базираната в Анкара Организация за международни изследвания, цитиран от ежедневника "Хюриет". "Турция трябваше да застане зад договора, за чието сключване съдейства, ако иска да прилага последователна политика." 
						 Това решение обаче "определено ще има последици", добави той. 
						 "Няма да скрия, че сме разочаровани от днешния вот," каза заместник-секретарят на САЩ по политическите въпроси Бил Бърнс на пресконференция в сряда, като с това обобщи настроението във Вашингтон. 
						По време на посещението си в Анкара през април 2009 г. Обама определи отношенията между САЩ и Турция като модел за партньорство. Има обаче разногласия между двете страни по отношение на иранската ядрена заплаха. Вашингтон -- заедно с останалите членове на Виенската група, Франция и Русия -- смята, че договорът за размяна на ядрено гориво, сключен от Турция и Бразилия, не е достатъчен, за да успокои опасенията. 
						Турция, която има обща граница с Иран, има сериозни икономически интереси в тази страна. Около 15 % от турския природен газ се доставя от Иран, а търговският обем между двете страни достигна 10 млрд. долара. 
						Анкара твърди, че санкциите затрудняват търговската дейност и така засягат турската икономика. "Търговският обем между Турция и Иран… може да достигне 30 млрд. долара, ако бъдат премахнати санкциите," каза външният министър Ахмет Давутоглу късно в сряда в интервю за "Канал 24". 
						Независимо от това, според дипломатически източници в Турция страната ще изпълни резолюциите на Съвета за сигурност на ООН, особено като се има предвид настоящият й статут на непостоянен член на Съвета. 
						Последните санкции добавят още 40 фирми и едно физическо лице в списъка на лицата, чиито активи трябва да бъдат замразени, включително 15 фирми, контролирани от или действащи от името на иранската Революционна гвардия. 
						Те призовават страните да си сътрудничат при проверките на плавателни съдове, за които има съмнения, че превозват забранени товари, както и да блокират финансови трансакции, ако са налице достатъчни основания да се предполага, че те могат да подпомагат ядрените дейности на Иран.

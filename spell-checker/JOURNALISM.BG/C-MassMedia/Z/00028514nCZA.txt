Уникална избирателна кампания в Румъния
					27/11/2008
					В неделя румънците ще гласуват на първите избори в страната, които се провеждат по мажоритарна избирателна система.
					От Паул Чокою за Southeast European Times от Букурещ - 27/11/08
 
					 
						
Социалдемократическата партия нае билбордове в Клуж-Напока. [Гети Имиджис]
						В неделя (30 ноември) в Румъния ще се проведат общи избори. Това ще бъдат първите избори по новата мажоритарна избирателна система, според която гласоподавателите могат да гласуват за отделни кандидати, а не за цяла партийна бюлетина, както бе по-рано. В резултат от това кандидатите трябваше да инвестират повече енергия в кампанията, за да имат шанс за победа. 
						Изборите се провеждат в повратен за страната момент. Икономиката отчете безпрецедентен растеж от 9 %, корупцията все още представлява сериозно препятствие, а важни инфраструктурни проекти изостават. Липсата на видими усилия от страна на държавните институции да бъдат усвоени помощите от ЕС може да доведе до остри укори от блока. 
						Опитвайки се да получат повече гласове, партиите номинираха широк кръг от почти 3 000 кандидати, включително публични личности, като художници, спортисти и известни журналисти. 
						Според последното проучване на ИНСОМАР – възложено от телевизия “Реалитатя” и публикувано в понеделник – 35 % от избирателите подкрепят основната опозиционна Социалдемократическа партия (СДП), 32 % застават зад Либералдемократическата партия (ЛДП), а 21 % са за Националлибералната партия (НЛП). 
						Според същото проучване обаче 38 % от анкетираните искат премиер да бъде Теодор Столожан от ЛДП, докато само 30 % подкрепят Мирча Джоана от СДП, а 23 % избират настоящия премиер Калин Попеску Търичану. 
						СДП, която обедини силите си с Консервативната партия (КП), се надява, че продължаващата световна икономическа криза ще засили позициите на партията, тъй като гласоподавателите се страхуват, че може да загубят работата си. "Лявоцентристките партии изглеждат по-добре подготвени да се справят със социалния натиск," заяви председателят на СДП Джоана. "По време на криза ... обществеността е склонна подсъзнателно да подкрепи партия, която осигурява едновременно спокойствие и компетентност." 
						Междувременно ЛДП се надява, че силната подкрепа на обикновените хора ще я изведе на челно място. Основен елемент от кампанията на партията е привличането на поддръжници чрез лични контакти с избирателите, като едновременно с това тя се опитва да събере гласове с привличащи вниманието лозунги и негативни атаки срещу своите опоненти. 
						Един от основните въпроси в кампанията, особено в началото, беше спорът за планираното повишение на учителските заплати. Опозиционните партии подкрепяха повишението, за разлика от правителството, което беше против. След заплахата от протести Търичану накрая обяви 28 % поетапно увеличение на учителските заплати, което ще влезе в сила през март и ще завърши през септември 2009 г. 
						Кампанията беше помрачена от няколко случая на насилие. Преди две седмици имаше стрелба срещу автобус от кампанията на СДП, в който се е намирал Джоана. При друг случай имаше сбиване между активистите на две партии заради поставянето на плакати. Наложи се няколко души да бъдат откарани в болница. 
						Според министерство на вътрешните работи неговите служители са се намесили в повече от 700 инцидента, свързани с кампанията, като са били заведени 158 дела.

ОССЕ е загрижена за медиите на Балканите
					30/07/2010
					 
						ВИЕНА, Австрия -- Представителят на ОССЕ за свободата на медиите, Дуня Миятович, представи в четвъртък (29 юли) първия си доклад, в който се очертават области на загриженост в 56 страни по света, включително някои на Балканите. 
						Миятович напомни на властите в Тирана, че медиите не са тяхна собственост и че журналистите би трябвало да огласяват закононарушенията на представителите на властта. По-конкретно тя изрази безпокойство от наложената на телевизия "Топ Чанъл" глоба от 400 000 евро за показването на видеозапис, на който бившият министър на културата Юли Панго иска сексуални услуги от млада жена срещу назначаване на работа. 
						Миятович цитира също инструкция, издадена от премиера на Република Сръбска Милорад Додик в началото на март, призоваваща публичните институции да спрат сътрудничеството си с общественото радио и телевизия РТВФБиХ, след като медията критикува действията на правителството. 
						Друг посочен пример бе предложението на ръководителя на Съвета на улемите (Реис ул Улема) Мустафа ефенди Черич, духовен лидер на ислямската общност в Босна и Херцеговина, да се създаде отделен обществен телевизионен канал на босненски език, тъй като в информационния бюлетин била използвана хърватска дума. Миятович осъди също така убийството на гръцкия журналист Сократис Гиолиас на 19 юли и разкритикува нанасянето на побой над сръбския журналист Теофил Панчич на 24 юли. Миятович отбеляза също големия брой наказателни производства срещу журналисти в Турция. (Уебсайт на ОССЕ, Шекули, Топ Чанъл, Ора Нюз, Гласът на Америка, Balkan Web - 29/07/10)

В дълбините на пещерата “Врело”
					17/08/2009
					Пещерата, която се намира в Македония, е 14-ата по дълбочина изследвана пещера до момента.
					От Зоран Николовски за Southeast European Times от Скопие -- 17/08/09
 
					 
						
Пещерата “Врело” вдъхва страхопочитание. [Дарко Андоновски/SETimes]
						Гмуркайки се на около 192 м в огромната подводна пещера “Врело”, международен екип от водолази и спелеолози наскоро изследва подводната й част. 
						Тринадесетчленният екип, съставен от италиански, белгийски и македонски водолази, беше на мнение, че пещерата е по-дълбока от официалните данни, но трябваше да отмени десетдневната си мисия поради помътняването на водите от силните дъждове. 
						"Всички пещери са различни, те имат собствена морфология, но “Врело” е прекрасна, една от най-красивите, ако не и най-красивата пещера на Балканите," казва италианският пещерен водолаз Луиджи Касати. 
						"Ще се върна догодина, за да можем да продължим изследването." 
						Входът на “Врело” е на около 1,5 км от язовира “Матка” на река Треска и образува каньон с езеро с площ от около 5 000 хектара. Надземната част на пещерата над входа се нарича “Сува” и там има сталактити и сталагмити. 
						Пещерата беше номинирана в тазгодишния конкурс за Седемте чудеса на света и достигна до полуфиналите. 
						През 2007 г. пещерата е класирана на 77-о място в списъка на най-дълбоките подводни пещери, след като е проучена от водолаза Марк Вандермьолен. Вандермьолен участва и в тазгодишния водолазен екип. 
						“Врело” се нарежда на 14-о място в списъка на най-дълбоките пещери, проучени от хора, а според някои тя може би е подценявана. 
						Най-дълбоката изследвана подводна пещера до момента е “Бушман Хол” в Южна Африка. 
						Министерството на икономиката на Македония отпусна около 1 300 евро за финансирането на експедицията, а министърът на икономиката Фатмир Бесими посети изследователите, като обеща допълнителни средства за популяризиране, проучване и опазване на пещерата. 
						Документалният филм за красотата на “Врело”, каньона “Матка” и видеоматериала от тазгодишните проучвания се подготвят и ще бъдат редактирани в Италия. 
						Пещерата се намира в каньона “Матка” близо до Скопие, който е известен с 1000-та си растителни вида, 20 % от които са ендемични, както и с различните видове пеперуди, които не се срещат другаде в Европа. В каньона има също лешояди, а понякога и белоглави орли, които са защитени от закона, за да се предотврати изчезването им.

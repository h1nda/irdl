Турският министър на правосъдието критикува освобождаването във Франция на заподозрени в тероризъм лица, свързани с ПКК 
					26/02/2007
					 
						АНКАРА, Турция -- В неделя (25 февруари) министърът на правосъдието Джемил Чичек разкритикува освобождаването на осем заподозрени в тероризъм лица, свързани с Кюрдската работническа партия, които бяха задържани във Франция. Съдът реши в петък да освободи осем от 15-те задържани - 14 турски и един австралийски гражданин - арестувани по време на голяма акция на силите за сигурност недалеч от парижкия регион по-рано този месец. На всички задържани, които са от кюрдски произход, е забранено да напускат Париж, докато тече съдебното производство. Чичек каза, че освобождаването на осемте задържани показва липса на достатъчно сътрудничество от страна на Европа в борбата срещу тероризма. 
						Други новини -- Медиите в Анкара съобщиха, че турските власти са задържали през уикенда още двама души във връзка с убийството на турския журналист от арменски произход Хрант Динк миналия месец. Те са били арестувани в черноморския град Трабзон, където живеят и останалите шестима заподозрени по случая. (Заман, Фокус - 26/02/07; AФП, НТВ - 23/02/07)

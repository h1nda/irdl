Косовският премиер Тачи обвини съдебната система за корупцията
					03/07/2009
					 
						ПРИЩИНА, Косово -- Министър-председателят Хашим Тачи каза в четвъртък (2 юли), че крехката и несигурна съдебна система на Косово е пречка в борбата с корупцията. Той даде пресконференция, за да отговори на последния доклад на правозащитната неправителствена организация "Фрийдъм Хаус", публикуван във вторник. Там съдебната система се определя като едно от най-слабите звена в системата за осигуряване на върховенството на закона в Косово. "Въпреки подобренията в законодателството съществува общ недостиг на политическа воля за борба с корупцията", се предупреждава в доклада. Тачи приветства анализа и каза, че това е най-положителният доклад за Косово до момента, защото той продължава с похвали за новата държава за демонстрирането на напредък в местното и централно управление на страната.
						Също в четвъртък, по време на дебат в Прищина под надслов "Традиционното правосъдие в Косово", участниците посочиха, че реформите са от съществено значение за утвърждаването на държавата като стабилно демократично общество, където върховенството на закона и справедливостта се уважават. Върховният комисар на ОССЕ за малцинствата Кнут Волебек каза, че неговата организация е готова да окаже помощ в процеса на осъществяване на реформите. Той добави, че връзките и общуването между общностите са ключови за успеха в Косово.
						Ръководителят на съдебния компонент на ЮЛЕКС Алберто Пердука каза, че за страните в преход е от основно значение хората, извършили сериозни нарушения на човешките права, да бъдат съдебно преследвани. Той добави, че през последните месеци косовската специална прокуратура работи по 63 дела за военни престъпления. (Косова Сот, Зери, Експрес, Лайм - 03/07/09; РТК, ТВ 21 - 02/07/09)

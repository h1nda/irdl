Албания е домакин на важна конференция на членовете на коалицията за Ирак
					01/12/2005
					Преходът към демокрация в Ирак и ежедневните нужди на сигурността в страната бяха централна тема на двудневна конференция, проведена тази седмица в Тирана. 
					От Ерлис Селимай за Southeast European Times от Тирана – 01/12/05
 
					 
						
Албанският президент Алфред Мойсиу (вляво) и началникът на Централното командване на САЩ генерал Джон Абизейд дадоха съвместна пресконференция в Тирана във вторник (29 ноевмри)
						Висши държавници, представляващи 34-те участнички в операцията "Иракска свобода", се събраха в понеделник (28 ноември) в Тирана на двудневна конференция. Събитието бе организирано от Централното командване на САЩ (ЦЕНТКОМ) в рамките на редовните разговори между партньорите в коалицията за Ирак относно напредъка на операцията и ежедневните предизвикателства към сигурността. Домакинът на конференцията Албания в момента разполага със 120-членен контингент в Ирак. 
						Сред участниците бяха началникът на ЦЕНТКОМ, генерал Джон Абизейд, и най-високопоставеният американски командир в Ирак, генерал Джордж Кейси, които се срещнаха с албанския премиер Сали Бериша и с президента Алфред Мойсиу. Албания и други членове на коалицията спомогнаха за осъществяването на демократичния преход в Ирак след десетилетия тирания, каза Кейси. 
						"След няколко седмици в Ирак ще се проведат избори за конституционно правителство, а иракчаните ще продължат по своя път на изграждане на по-добър живот в условия на демокрация," каза той. 
						Междувременно Абизейд каза, че коалицията е отбелязала напредък в борбата срещу тероризма в по-широк план.
						"Ние сме оптимисти относно изхода на операциите в Ирак и Афганистан, но също така знаем, че за важна война като тази е необходима международна коалиция," каза Абизейд. 
						От своя страна Мойсиу за пореден път подчерта ангажимента на страната си към глобалната война срещу терора. "Тероризмът е риск, който, ако бъде пренебрегнат, в бъдеще ще може да бъде преодолян много трудно," каза той. Той отбеляза обаче, че Тирана няма да увеличава военното си присъствие в Ирак. 
						Страната бе една от първите присъединили се към усилията на САЩ за сваляне на режима на Садам Хюсеин в Ирак. Албанското подразделение от командоси действа в района около летището в Мосул. Албания е изпратила свои сили и в мироопазващата мисия в Афганистан. 
						Заедно с Хърватия и Македония Албания е част от "Адриатическата харта" -- инициатива за координиране на усилията на трите страни за постигане на евроатлантическа интеграция. През последните години Албания бе домакин на военни учения в рамките на програмата на НАТО "Партньорство за мир" и предприема реформи в отбраната в стремежа си да изпълни стандартите на алианса. 
						По-рано тази година Вашингтон отпусна безвъзмездна помощ от 8 млн. долара на Албания като признание за ролята й в международните мироопазващи мисии и глобалната война срещу терора. Средствата се предоставят чрез Американския фонд за коалиционна солидарност и Глобалната инициатива за мироопазващи операции на президента Джордж У. Буш.

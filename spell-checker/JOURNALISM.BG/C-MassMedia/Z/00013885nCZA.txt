Бивш босненско-сръбски четник се предава на МНТБЮ
					14/03/2005
					Бившият босненско-сръбски четник Гойко Янкович се предаде доброволно на Трибунала на ООН за военни престъпления в понеделник, девет години след като срещу него бяха повдигнати обвинения. 
					(ФТ, АП - 14/03/05; АП, Ройтерс, Би Би Си, Гласът на Америка, Фена, Радио Б92 - 13/03/05)
 
					 
						
Гойко Янкович, издирван за военни престъпления, свързани с ролята му в конфликта от периода 1992-1995 г. в Босна и Херцеговина, се предаде на Хагския Трибунал. [AФП] 
						Почти девет години след като бе обвинен от Международния наказателен трибунал за бивша Югославия (МНТБЮ) бившият босненско-сръбски четник отлетя за Хага в понеделник (14 март), за да се изправи пред съда. 
						По време на конфликта от периода 1992-1995 г. в Босна и Херцеговина 50-годишният Гойко Анкович бе заместник-командващ на военната полиция и един от четническите лидери във Фока, град, разположен югоизточно от Сараево. МНТБЮ го е обвинил, заедно с още няколко други, във военни престъпления още през 1996 г. 
						В изменен обвинителен акт от април 2001 г Янкович се обвинява в това, че носи индивидуална и командна отговорност по седем пункта за престъпления срещу човечеството и седем пункта за нарушение на законите и обичаите на водене на война, както за изтезания, така и за изнасилване. 
						Прокурорите на ООН твърдят, че след като са превзели Фока през април 1992 г. сръбските военни части и военна полиция са арестували босненски цивилни от мюсюлмански и хърватски произход, много от които са били убити, малтретирани или подложени на сексуален тормоз по време на задържането им. 
						"Мюсюлмани жени, деца и възрастни хора са били задържани по къщи, апартаменти и мотели в град Фока и околните села или в центрове за кратко или дългосрочно задържане," се посочва в обобщение на МНТБЮ на обвиненията срещу Янкович и друг бивш четнически офицер Драган Зеленович. Много от жените и момичетата са били изнасилвани или подлагани на унизителни, нехигиенни и деградиращи условия, както и им е бил нанасян брутален побой. Няколко жени са били задържани в къщи и апартаменти, използвани за публични домове, управлявани от групи войници, най-вече четници," изтъква Хагският съд.
						Янкович, шестият заподозрян сърбин или босненски сърбин, който се е предал доброволно на МНТБЮ от януари насам, замина за Хага от Баня Лука при строги полицейски мерки за сигурност. Вътрешният минстър на Република Сръбска Дарко Матиашевич го придружаваше. 
						Сръбското правителство приветства това решение в специално изявление от неделя, посочвайки, че Янкович "има намерение да помогне на своя народ и да допринесе за изпълнението на международните задължения."
						Според председателя на МНТБЮ Теодор Мерон неотдавнашната серия от актове на доброволно предаване е резултат от растящия натиск върху правителствата в региона да изпълнят своите задължения към Трибунала на ООН. 
						"Международната общност оказа натиск върху правителствата в региона да изпълнят съдебните решения," каза Мерон пред АП в петък. Въпреки това 16 обвинени във военни престъпления остават на свобода, включително тримата най-издирвани от Трибунала лица: военновременните лидери на босненските сърби Радован Караджич и Ратко Младич, както и запасният хърватски генерал Анте Готовина. Смята се, че повече от десетина обвиняеми се намират в Сърбия.

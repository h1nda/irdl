Закупуването от Турция на самолети АУАКС предизвика обществена реакция
15/05/2003
Турският контракт за покупка на самолети за въздушно предупреждение и контрол (АУАКС) от Боинг предизвика учудване предвид настоящите икономически проблеми на страната.
От Фатих Баран за Southeast European Times от Истанбул -- 15/05/03
 
 
Решението на турското правителство да закупи четири самолета за въздушно предупреждение и контрол (АУАКС) от Боинг е подложено на критики. Самолетите, с които Турция разчита да подобри потенциала си за радарни наблюдения, струват 1.1 млрд. дол. Критиците смятат, че такива военни разходи са прекалени, когато Турция е в тежко икономическо положение.
Освен това всекидневникът Ватан твърди, че правителството купува самолетите, за да избегне по-нататъшно влошаване на турско-американските отношения. В отговор на тези критики министър-председателят Реджеп Тайип Ердоган заяви, че правителството е подписало контракта по молба на генералния щаб. Министърът на отбраната Вежди Гьонюл също отхвърли критиките, като каза че покупките не са в услуга на някого. Той добави, че правителството не би купило самолетите, ако генералите не смятаха това за необходимо.
Според зам.-министъра на отбраната Али Ерджан, 700 млн. дол. от общата сума от 1.1 млрд. дол., платена за самолетите, ще се възвърне на икономиката чрез насрещни споразумения. "Турция ще плати 1.1 млрд. дол. за 4 самолета и шест системи и ще ги получи през 2008 г", каза Ерджан. "В замяна на това ние получихме насрещен контракт за 500 млн. дол. Той ще бъде използван от турската самолетна индустрия, която ще произвежда части за самолети на Боинг. Освен това с участието на АСЕЛСАН и Хавелсан в осигуряването на електрониката и софтуеъра, 200 млн. дол. ще останат в страната. По този начин ние ще платим общо 1.1 млрд. дол. и от тях поне 700 млн. дол. ще се върнат обратно в икономиката на страната."
"Ние изпълняваме този проект въз основа на исканията на турската армия", добави той. "Нямаме някакви безпокойства, за да се обърнем към САЩ или Израел за покупка на АУАКС. Приоритет имат нуждите и интересите на Турция."

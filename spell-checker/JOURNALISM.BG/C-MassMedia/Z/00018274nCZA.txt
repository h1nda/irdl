Девет души са арестувани в Сърбия по обвинения в корупция
					18/04/2006
					Сръбският финансов министър Младжан Динкич твърди, че деветимата чиновници, юристи и бизнесмени, задържани от полицията миналата седмица, са участници в "най-голямата разкрита досега в Сърбия престъпна група".
					От Игор Йованович за Southeast European Times от Белград – 18/04/06
 
					 
						
"Полицията нанесе най-сериозния удар върху икономическата престъпност и корупцията в Сърбия от [свалянето на режима на Милошевич на] 5 октомври 2000 г. досега," заяви сръбският финансов министър Младжан Динкич. [Гети Имиджис]
						Девет души, заподозрени в престъпно съдружие, приемане на подкуп и разкриване на служебни тайни, бяха арестувани от сръбската полиция на 12 април след осеммесечно разследване. Сред задържаните са трима държавни чиновници -- председателят на Белградския търговски съд Горан Кляевич, съдията от Търговския съд Делинка Джурджевич и служителят от генералния инспекторат на сръбската полиция Деян Ивезич. 
						Бизнесмените Мика и Милинко Брашневич, директорът на "Кредитно-експортна Банка" Секула Пиевчевич, адвокатите Жасмина Коич и Неманя Йолович и председателката на "Пощенска Банка" Йелица Живкович също бяха между задържаните. Десети човек -- Слободан Радулович, бивш управител на търговската верига "С Маркет" -- се укрива от правосъдието. Полицията смята, че по всяка вероятност той е в Испания. За него ще бъде издадена международна заповед за арест. 
						Десетте лица са заподозрени в съучастничество при поредица от нередовни производства по несъстоятелност и приватизации на фирми, разорили немалко дружества, и в измами, стрували на държавата десетки милиони евро. Според съобщенията веригата "С Маркет" е претърпяла загуби на стойност 20 млн. евро. Други пострадали компании включват успешните в миналото "Беко", "Славия" и "Белградски универсални магазини", като всички те са били принудени да фалират. 
						На всички арестувани е наложена мярка за неотклонение задържане под стража за един месец. Случаят е поет от специалния прокурор по дела за организирана престъпност Слободан Радованович и е обявен за държавна тайна. 
						Според сръбския финансов министър Младжан Динкич "това е най-голямата организирана престъпна група, разкривана досега в Сърбия." 
						Сръбската полиция "нанесе най-сериозния удар върху икономическата престъпност и корупцията в Сърбия от [свалянето на режима на Милошевич на] 5 октомври 2000 г. досега," каза Динкич, добавяйки, че Кляевич досега е успявал да избегне правосъдието, понеже е имал подкрепата на политици и ключови фигури от правителството. Най-после е налице политическа воля властта да се заеме с него, добави Динкич. 
						Кляевич е обвиняван в злоупотреба със служебно положение и по-рано и бе отстранен от длъжност през юни 2004 г. След това обаче той бе възстановен на поста си поради очевидна липса на доказателства. 
						Правителството на премиера Воислав Кощуница засили борбата с корупцията през последните месеци. Съдията от Върховния съд Любомир Вучкович бе арестуван за приемане на подкуп през септември 2005 г. В средата на януари 2006 г. заместник-управителят на Националната банка на Сърбия Деян Симич също бе арестуван за приемане на подкуп. Същевременно властите подведоха под отговорност един от най-могъщите сръбски магнати, Боголюб Карич, който скоро след това напусна страната.

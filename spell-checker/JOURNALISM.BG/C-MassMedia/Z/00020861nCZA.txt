Сръбската полиция арестува 17 души в операция за борба с корупцията
					05/12/2006
					Според полицията служители на митническата администрация са заговорничили с бизнесмени за незаконен внос на стоки чрез издаване на фалшифи сертификати, удостоверяващи транзитен режим на стоките през страната.
					От Игор Йованович за Southeast European Times от Белград – 05/12/06
 
					 
						
Полицията разследва дали най-висшите етажи на митническата администрация не са замесени в престъпна дейност. [Гети Имиджис]
						В операция, насочена срещу корупцията в митническата администрация, сръбската полиция арестува на 28 ноември 17 души, заподозрени в получаване и даване на подкупи, злоупотреба със служебно положение и контрабанда. Сред арестуваните са осем служители на митническата администрация и девет бизнесмени. 
						"Ужилването" се проведе в шест града. Представители на полицията казват, че ще разследват също дали са замесени и високите етажи на Митническата администрация. Възможни са още арести. 
						Според високопоставения полицейски началник Милорад Вельович двама високопоставени служители, отговарящи за борбата с контрабандата - Велибор Лукович и Игор Мишкин - са оглавявали престъпна група в самата администрация. Те са организирали още шестима служители, които срещу възнаграждение са осигурявали големи печалби за деветимата бизнесмени. 
						Полицията подозира, че митническите служители са представяли невярно вносни стоки като транзитни през Сърбия, докато в действителност те са били разтоварвани в тайни складове в цялата страна. После стоките са били продавани, без да се заплащат данъци на държавата. Предполага се, че след това митническите служители са издавали фалшифи сертификати, удостоверяващи, че камионите, превозващи стоките, са напуснали Сърбия. Според следователите така са били вкарвани незаконно стоки от Турция, България, Босна и Херцеговина и Македония. 
						За тези услуги, според Вельович, митническите служители са получили от бизнесмените между 3 000 и 12 000 евро. Стоките са били превозвани в камиони с чуждестранни регистрационни номера, управлявани от лица, които не са сръбски граждани. Подозира се, че групата е нанесла щети на държавата в размер на минимум 5 милиона евро. 
						Вельович каза още, че акцията "едва започва", че наблюдаването на групата е започнало от март и че всички, за които се установи, че са участвали в корупция, ще бъдат арестувани. Обществено достояние бяха направени видеокадри, показващи маскирани служители на специалните части на полицията, които арестуват членове на т. нар. "митническа мафия". Някои от заподозрените бяха арестувани в складове, пълни със стока. 
						Арестуването на тези 17 заподозрени е част от поредицата от действия, предприети от правителството на премиера Воислав Кощуница в борбата с корупцията. На 12 октомври бяха огласени обвиненията срещу членовете на т. нар. "фалитна мафия", обвинена, че е нанесла щети на държавни компании в незаконни процедури по несъстоятелност от порядъка на повече от 10 милиона евро. Сред обвинените 35 души са бившият председател на Белградския търговски съд Горан Кляевич и съдийката от същия съд Делинка Джурджевич, заедно с няколко известни сръбски бизненсмени. 
						На 30 ноември, два дни след удара срещу митниците, бяха дадени под съд 53-ма членове на т. нар. "магистрална мафия". Те са обвинени в причиняване на щети на държавния бюджет за над 6,5 милиона евро чрез издаване на двойни сертификати за МПС, ползващи магистралите.

Специалният пратеник на ООН: "Няма планове за нова инициатива за Кипър"
					08/02/2008
					 
						НИКОЗИЯ, Кипър -- Специалният пратеник на ООН за Кипър Майкъл Мьолер отхвърли в четвъртък (7 февруари) възможността ООН да започне нова инициатива за обединение на разделения остров. В реч по време на парад на мироопазващите сили на ООН в Кипър Мьолер каза, че ООН смята, че "ключът към уреждането" не е в ръцете на ООН, а по-скоро е в ръцете на самите кипърци."Тази година може наистина да се окаже решаваща за намирането на решение, но ние и преди сме виждали много пъти да се зараждат надежди", отбеляза той. "Дошло е времето за сериозни преговори. Прозорецът на възможностите, който имаме тази година, няма да остане отворен завинаги".
						Междувремено в интервю за петъчното издание на вестник "Заман" президентът на Косово Фатмир Сейдиу отхвърли възможността Косово да се превърне в прецедент за Кипър. Сейдиу, който се срещна с турския министър-председател Реджеп Тайип Ердоган в Анкара в сряда, подчерта, че Косово е уникален случай и не може да доведе до подобно отделяне от страна на самопровъзгласилата се Севернокипърска турска република. (Заман - 08/02/08; Информационен център на ООН, АП, Turkishpress.com - 08/02/08)

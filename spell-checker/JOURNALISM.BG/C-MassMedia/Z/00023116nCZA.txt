Македония е постигнала напредък в борбата срещу трафика на хора
					04/07/2007
					Македония показа през 2006 г. все по-голям напредък в борбата с трафика, най-вече чрез сътрудничество със съседните страни в областта на правоохранителната дейност, се казва в доклад на Държавния департамент на САЩ.
					От Зоран Николовски за Southeast European Times от Скопие – 04/07/07
 
					 
						
Посланикът на САЩ Марк Лагън, старши съветник по проблемите на трафика на хора на държавния секретар на САЩ Кондолиза Райс, представи на 12 юни във Вашингтон 7-ия годишен доклад на Държавния департамент за трафика на хора. [Гети Имиджис]
						Последният годишен доклад за трафика на хора, публикуван миналия месец от Държавния департамент на САЩ, критикува Македония, че не спазва изцяло минималните стандарти за пресичане на трафика на хора. Властите обаче твърдят, че страната е засилила сътрудничеството в областта на правоохранителната дейност със съседните страни и е постигнала напредък. 
						Докладът на Държавния департамент оценява дали дадена страна се явява източник, транзитна държава или дестинация за трафика на хора. Той преценява също доколко се спазват законите за защита на жертвите на трафика и какви мерки прилагат правителствата за борбата с проблема. Той посочва страните, за които се смята, че ситуацията с трафика на хора е най-сериозна. 
						"Всеки ден по цял свят хора биват заставяни да се занимават с принудителен труд, купуват ги и ги продават като проститутки, експлоатаират ги като домашна прислуга, заробват ги в селското стопанство и във фабрики и ги задържат насила, за да ги използват незаконно като деца войници," каза директорът на Американската служба за наблюдение и борба с трафика на хора, посланик Марк Лагън, при представянето на доклада на 12 май. 
						"Оценките за броя им варират в широки граници," добави той. "Според оценки на правителството на САЩ приблизително 800 000 души биват прехвърляни нелегално през международните граници всяка година, като около 80 % от тях са жени. Близо половината са непълнолетни." 
						Македония се явява източник, транзитна държава и дестинация за жени и деца, които са обект на трафик с цел сексуална експлоатация, се казва в доклада. Македонски жени и деца са обект на трафик в рамките на страната - от източните селски райони към Западна Македония - за сексуална експлоатация. Други жертви идват от Молдова, Албания и други източноевропейски страни и през Македония биват прехвърляни в Сърбия, Черна гора, Албания и Западна Европа. T
						Вътрешното министерство предприема мерки за разбиването на групировките, които се занимават с трафик и проституция. Полицаите проверяват кафенета и ресторанти, като са открили десетки жени и деца, включително и от други държави, които са обект на сексуална експлоатация. След това жертвите се изпращат в Центъра за временно настаняване близо до Скопие. Центърът предоставя безопасно жилище за жертвите преди, по време на и след съдебния процес до тяхното репатриране. 
						Според македонската полиция основният проблем е, че жертвите рядко са готови да свидетелстват срещу сводниците. Така не може да се стигне до присъди. 
						През ноември 2006 г. съд в Скопие осъди 26 члена на международна групировка, занимаваща се с трафик на хора. Обвиняемите бяха осъдени на общо 108 години затвор с различна продължителност на индивидуалните присъди. 
						Докладът на Държавния департамент признава, че през последната година правоохранителните мерки на Македония срещу трафика са дали положителни резултати. Правителството е разследвало през 2006 г. 48 дела, свързани с трафик, което е значителен ръст в сравнение с 35-те дела, разследвани по време на предишния отчетен период. 
						Макар законите да предвиждат достатъчно строги наказания, понякога на осъдените се налагат леки присъди, посочва докладът. 
						Съдебната власт остава най-слабото звено в борбата срещу трафика, смята Държавният департамент на САЩ. Поради съществени процедурни грешки и бавене на решенията, с което се удължава времето на съдебното производство, процентът на присъдите по дела за трафик остава нисък.

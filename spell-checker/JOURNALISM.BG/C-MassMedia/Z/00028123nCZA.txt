Разногласията, свързани с преброяването на населението в БиХ, отново изваждат наяве мултиетническото минало
					21/10/2008
					Както могат да свидетелстват малкото останали евреи и германци, конфликтът през 1992-1995 г. не за пръв път е променил етническия състав на БиХ.
					От Юсуф Рамаданович за Southeast European Times в Сараево -- 21/10/08
 
					 
						
Етническото прочистване променя неведнъж демографската карта на БиХ. [Гети Имиджис]
						Босна и Херцеговина (БиХ) не е провеждала преброяване на населението от 1991 г. насам, преди конфликта, който опустоши страната. Липсата на актуална статистика за населението се оказва още един проблем, който причинява разногласия. 
						Босненските политици твърдят, че са против ново преброяване на населението, което ще легализира етническото прочистване и бягството на мюсюлманите от Република Сръбска (РС). Според Сефик Дзаферович, депутат от парламента, представляващ Партията на демократическото действие, важно е да не се осигурява законово признаване на "сръбската, хърватската и черногорската агресия срещу БиХ". 
						Междувременно техните босненски сръбски колеги са против преброяване на населението, което ще остави нерешени въпроси, свързани с етническа или религиозна идентичност. Подобно усилие, твърдят те, ще наложи "босненска" национална идентичност в ущърб на сърбите. 
						"Ние ще бъдем единствената страна в Европа, която ще брои хората и конете по един и същ начин", заяви в интервю неотдавна председателят на Съвета на министрите на БиХ Никола Спирич, който е сърбин. 
						Дебатът навява спомени не само за конфликта през 1992-1995 г., но също и за други случаи на насилие, които периодично са помрачавали историята на БиХ. 
						Докато жестокостите през 1990-те години въведоха термина "етническо прочистване" в световния речник, те не бяха първият случай, когато гонения и изтребване са променяли демографията на страната. Само попитайте за това две общности, които почти напълно са изчезнали от БиХ: германците и евреите. 
						През миналите векове в Босна е имало 12 000 босненски евреи и 23 000 германци. Толкова много са били евреите в Сараево - 10 500 - че са наричали столицата Малкия Ерусалим. Обикновено жители на градовете, евреите са се занимавали с търговия, докато германците, които са населявали предимно селските райони, са се занимавали с рудодобив и леярство. 
						Евреите са се заселили в БиХ след изгонването им от испанската инквизиция от Иберийския полуостров, докато германците са се заселили там през средновековието, за да служат на владетелите на БиХ и на богатите фамилии. Друга голяма общност, мюсюлманите, са дошли от Турция, когато австроунгарската империя измества отоманската империя от Босна през 1878 г. 
						Нацистката окупация по време на Втората световна война унищожава завинаги тази вековна смесица от народи. Само 1237 евреи от Сараево оцеляват от Холокоста. Германците, обременени от тежкото наследство на своите сънародници, служили в СС и Гестапо,са подложени на сурови репресии след войната. Малцина от тях остават в страната. Други напускат пред перспективата да попаднат в затвора или да бъдат екзекутирани. 
						Поради асимилацията, следвана по време на комунистическата епоха, и без това малките германски и еврейски общности намаляват още повече поради смесени бракове или емиграция. 
						И въпреки това тези малцинства, които сега са само исторически спомен, продължават да живеят в босненската музика. Гражданите на Сараево са приели като своя една стара сефарадска песен, "Когато тръгнах към Бембаса" ("Kad ja podjoh na Bembasu"). Друга песен, "Тя изглажда малко странно" ("Izgledala je malo cudno"), е обикновен босненски рокендрол. Давор Ебнер обаче, който е певец на групата, която понастоящем изпълнява песента, твърди, че едва сега той се чувства свободен да признае австрийските си корени в БиХ.

Бизнес: Кипър ще изгради нова пречиствателна станция за отпадни води
					30/01/2009
					В Кипър ще бъде изградена пречиствателна станция за отпадни води на стойност 30 млн. евро. Още в новините: Европейската комисия ще предостави на България 20 млн. евро финансова помощ; гръцките и турските власти започват съвместен инфраструктурен проект.
					 
						
Новата станция ще замести съществуващата пречиствателна станция за отпадни води в Мия Милия. [АФП]
						Властите от двете части на Кипър се договориха за съвместен проект за изграждането на нова пречиствателна станция за отпадни води в Мия Милия, в управляваната от кипърските турци северна част. Споразумението бе подписано в Никозия в петък (23 януари). То обхваща изграждането, поделянето на разходите и управлението на станцията. Очаква се разходите за проекта да бъдат около 30 млн. евро. 
						*** 
						Европейската комисия съобщи в сряда (28 януари), че ще предостави 20 млн. евро помощ на България, за да се свърже към тръбопроводната мрежа за природен газ на Гърция. Проектът има за цел да осигури алтернативен източник на природен газ в случай на криза. 
						*** 
						Международното търговско изложение за мебели “Фурнидек Бизнес” се проведе в Солун, Гърция, от петък (23 януари) до понеделник. В него участваха около 160 фирми от Гърция, Италия, Чехия, Индия, Малайзия и Турция, както и търговски представители от няколко други държави. 
						*** 
						
						Българската търговско-промишлена палата (БТПП) проведе в четвъртък (29 януари) в София семинар за инвестиционните възможности в Македония. Председателят на БТПП Цветан Симеонов заяви, че България проявява интерес към инвестиции в Македония заради близостта и сходствата между хората в двете държави. В семинара участваха и представители на Агенцията за чуждестранни инвестиции на Македония. 
						*** 
						
						Албанското правителство подписа в сряда (28 януари) 35-годишен концесионен договор с британско-швейцарската група “Зумакс АГ" за изграждането на морски контейнерен терминал на стойност 1,18 млрд. евро във Вльора. Очаква се строителството да продължи четири години. 
						
						(Различни източници - 23/01/09 - 30/01/09)

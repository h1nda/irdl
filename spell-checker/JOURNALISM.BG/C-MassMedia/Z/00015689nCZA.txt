Румънският външен министър е уверен, че страната му напредва към членство в ЕС през 2007 г.
					24/08/2005
					Румънският външен министър Михай-Разван Унгуряну изрази увереност за перспективите на страната си за присъединяване към ЕС през 2007 г., според предвидения график.
					(Ромпрес, EurActiv, EUobserver, ФТ - 23/08/05; AП, АФП, Ройтерс, Би Би Си, Ромпрес - 22/08/05)
 
					 
						
"Уверен съм, че мониторинговият доклад през октомври 2005 г. ще отрази напредъка, който Румъния осъществи през последните осем месеца," каза външният министър Михай-Разван Унгуряну. [AФП]
						Само две седмици, преди Европейската комисия да публикува своя основен доклад, оценяващ готовността на Румъния за членство в ЕС, външният министър Михай-Разван Унгуряну изрази във вторник (23 август) увереност, че страната му се движи в правилната посока.
						"Убеден съм, че мониторинговият доклад през октомври 2005 г. ще отрази напредъка, осъществен от Румъния през последните осем месеца," заяви Унгуряну, член на Националлибералната партия (НЛП), пред млади либерали, събрали се на лятно обучение в черноморски курорт.
						България и Румъния подписаха своите договори за присъединяване с ЕС на 25 април. По график и двете страни трябва да станат членки на съюза на 1 януари 2007 г. Предпазните клаузи, включени в договорите, обаче дават възможност на ЕС да отложи влизането им с една година, ако те не спазят ангажиментите си, поети по време на преговорите за членство. Унгуряну предупреди във вторник, че едно задействане на предпазната клауза от ЕС ще струва на страната 2 млрд. евро. Това е приблизително сумата, предоставена от ЕС за осъществяването на предвидените реформи. 
						Специфичните ангажименти на Румъния включват реформи в съдебната система и публичния сектор, както и засилени мерки за борба с корупцията и намаляване на субсидиите за стоманодобива. 
						В своето изказване от вторник Унгуряну призна, че Румъния малко изостава с прилагането на съдебните и екологични мерки и с привеждането на правилата за конкуренция в съответствие със стандартите и нормите на ЕС.
						Както Унгуряну, така и Теодор Мелескану, заместник-председател на ПНЛ, обаче се опитаха да омаловажат последствията от евентуалните негативни препоръки в октомврийския доклад с твърдението, че оценката на ЕК през април 2006 г. ще има по-голяма тежест. 
						"Едва през април 2006 г. Европейската комисия ще изготви своя окончателен доклад за възможностите на двете страни да се присъединят към ЕС на 1 януари 2007г.," цитира думите му румънската държавна осведомителна агенция "Ромпрес". 
						Изявленията на Мелескану и Унгуряну прозвучаха ден, след като премиерът Калин Попеску Търичану замени четирима министри -- по двама от ПНЛ и Демократическата партия (ДП) -- в стремеж да повиши обществената подкрепа за управляващата коалиция и да ускори процеса на реформи.
						Сред уволнените в понеделник бе министърът на евроинтеграцията Ене Динга, заместен от Анка-Даниела Боаджу. Финансовият министър Йонут Попеску, който разгневи някои с обявяването на непопулярно увеличение на ставката на ДДС, без предварително да го съгласува с партньорите в четирипартийното коалиционно правителство, бе заменен от Себастиян Владеску. Георге Поджа бе назначен за заместник-министър, отговарящ за координацията на деловата активност, на мястото на Георге Секуличи. Еужен Николаеску замести Мирча Чинтеза като здравен министър.
						"Нуждаем се от министри, които работят отлично, а не просто добре," каза в понеделник Търичану. 
						Търичану обяви оставката си миналия месец, след като конституционният съд със свое решение смекчи изискваните от ЕС закони за реформа в съдебната система. Няколко дни по-късно той промени решението си, след като получи предупреждение от официални представители на ЕС, че Румъния не може да си позволи да губи време в провеждане на предсрочни избори, до каквито би довела неговата оставка.

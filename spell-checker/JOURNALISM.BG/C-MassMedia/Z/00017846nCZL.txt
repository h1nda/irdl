Сърбия оспорва заведеното от Босна съдебно дело за геноцид 
					09/03/2006
					 
						ХАГА, Холандия -- В сряда (8 март) адвокатите, които представляват Сърбия и Черна гора в Международния съд, оспориха заведеното от Босна и Херцеговина (БиХ) дело, в което Белград се обвинява в геноцид по време на конфликта в БиХ. Адвокатите посочиха, че Югославия не е била член на ООН по времето, когато са извършени престъпленията, и следователно Международният съд не е компетентен да разглежда това дело. Защитата на Белград заяви също, че конфликтът в Западните Балкани е бил между етнически групи, а не между държави. 
						Също в сряда министърът на отбраната на Сърбия и Черна гора Зоран Станкович каза, че силите за сигурност издирват обвиняемия Ратко Младич на места, където условията са "под човешкото достойнство". Той добави, че според информация на разузнаването Младич има екип от телохранители, състоящ се от тесен кръг хора, които често се сменят. (РТС, Бета, Б92 - 09/03/06; AП, РСЕ/РС - 08/03/06)

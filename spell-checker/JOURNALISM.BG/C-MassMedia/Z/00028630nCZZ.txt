Наука и технологии: Балканите отбелязаха Световния ден за борба със СПИН за 2008 г.
					08/12/2008
					Балканските страни отбелязаха Световния ден за борба със СПИН. Още в деловите новини: Сръбската академия на изкуствата и науките подписа договор за сътрудничество с Френската академия; Университетът “Билкент” в Турция изпълнява изследователски проект в областта на триизмерните технологии.
					 
						
Много балкански страни отбелязаха Световния ден за борба със СПИН. [Гети Имиджис]
						На 1 декември балканските страни отбелязаха Световния ден за борба със СПИН за 2008 г., като се опитаха да привлекат общественото внимание върху вируса HIV. Хърватското правителство обяви плановете си за национална кампания за образоване на младите хора по въпросите на СПИН. Според хърватските статистици в Хърватия живеят 550 носители на HIV, 80 % от които са мъже. В Сърбия активисти предлагаха безплатни тестове за HIV и медицински консултации и протестираха срещу дискриминацията срещу HIV позитивните. В момента в Сърбия има около 2 000 такива граждани, а в Гърция те са 10 000. В Турция техният брой е около 3 000. В Македония на осем граждани е поставена диагноза СПИН през миналата година. В Албания се регистрират 35 нови случая на HIV годишно, като така общият им брой в страната достига 391. Според експерти в България около 4 000 граждани не знаят, че са HIV позитивни; през 2008 г. правителството е регистрирало 111 нови случая на СПИН, с което общият им брой за страната е достигнал 926. 
						*** 
						
						Гръцкото правителство откри в сряда (3 декември) програма за онлайн образование в областта на информационните технологии и комуникациите. По програмата, която е част от Европейската стратегия за цифровите технологии за 2013 г., ще се обучават студенти от първи курс и ученици със специални нужди. 
						*** 
						
						Сръбската академия на изкуствата и науките (САИН) подписа на 28 ноември договор за сътрудничество с Френската академия на науките, който насърчава развиването на интерес към науката при децата на възраст от 4 до 11 години. Академията на Сърбия е първата на Балканите, която подписва подобен договор с френската институция. 
						*** 
						“Ай Ен Джи Банк” и “МастърКард” са започнали да предлагат в Румъния услугата плащане чрез мобилен телефон, съобщи “Медиафакс” на 28 ноември. Румъния е първата държава, където банката ще изпробва схемата за плащане, която е базирана на системата “MaestroPayPass”. Пилотната програма ще продължи шест месеца, след което резултатите ще бъдат оценени от експерти, съобщиха от банката. 
						*** 
						
						Кипърските турски власти арестуваха двама души, за които се твърди, че са публикували обиди към лидера на кипърските турци Мехмет Али Талят на своите лични интернет страници, съобщи “Фамагуста Газет” на 30 ноември. Смята се, че двамата са направили различни оскърбителни коментари за Талят на своите страници във “Фейсбук”. Съдът определи, че заподозрените трябва да останат под арест до приключване на разследването от полицията. 
						*** 
						
						Турският Университет “Билкент” е координатор на изследователски проект за 6 млн. евро в областта на триизмерните технологии, финансиран от Европейската комисия (EК), съобщи в сряда (3 декември) “Прес енд Джърнъл”. Проучването, с участието на европейски експерти, изследва възможностите за пускане на пазара на холографска телевизия, която показва плаващи триизмерни образи. 
						
						(Различни източници - 01/12/08 - 08/12/08)

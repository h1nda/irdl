СВП отхвърли забележките на Букейлович относно 8000-те жертви от Сребреница
		03/08/2005
		 
			САРАЕВО, Босна и Херцеговина (БиХ) -- Във вторник (2 август) Службата на върховния представител (СВП) опроверга твърдението на премиера на Република Сръбска (РС) Перо Букейлович, че правителството на РС никога не е използвало числото 8000 жертви по отношение клането в Сребреница. Коментарът на Букейлович се появи в интервю, публикувано във вторник в белградския ежедневник "Вечерне новости". На пресконференция говорителят на СВП Кевин Съливан подчерта, че властите на РС са приели числото, използвано от правителствената комисия за Сребреница, която бе създадена с цел да разследва истината за събитията в Сребреница през юли 1995 г. В своя доклад комисията посочи, че между 7000 и 8000 босненци са били убити, след като босненски сръбски военни части са нахлули в бившия протекторат, управляван от ООН. Съливан нарече "обезпокоителен" факта, че Букейлович не е запознат със заключенията на собственото си правителство. (Източници на СВП, РТРС, ПБС БиХ, Фена - 02/08/05)

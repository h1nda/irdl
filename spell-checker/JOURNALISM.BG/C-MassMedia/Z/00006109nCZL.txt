Ашдаун уволни директорите на електрическа компания в Република Сръбска
28/02/2003
Върховният представител Пади Ашдаун уволни двама високопоставени служители на "Електропривреда" РС, тъй като одиторският доклад показва, че държавната електрическа компания е загубила милиони вследствие на корупция и лошо управление.
(Служба на върховния представител в БиХ, АП, Радио Свободна Европа/Радио Свобода, Хувърс - 26/02/03)
 
 
Върховният представител на международната общност в Босна и Херцеговина (БиХ) Пади Ашдаун уволни двама високопоставени служители на електрическата компания в Република Сръбска (РС) в сряда (26 февруари). Изпълнителният директор на "Електропривреда" РС Светозар Ачимович и членът на управителния съвет и бивш енергиен министър на РС Бошко Лемез бяха уволнени един ден след като Службата на върховния представител (СВП) представи доклада на одиторите, според който компанията е загубила милиони долари вследствие на корупция.
Ашдаун заяви, че очаква властите на РС да разследват аферата и да предприемат необходимите мерки за наказване на виновните. Той настоя също правителството на босненските сърби да замрази всички проекти на компанията до назначаването на нови управители.
"Електропривреда" е държавна компания, която се финансира от бюджета на РС. Очаква се следващата седмица СВП да представи подобни одиторски доклади за компаниите на "Електропривреда" в Сараево и Мостар във федерация БиХ (ФБиХ).
"Лошото управление, сблъсъкът на интереси, кражбите и безотговорността струват на "Електропривреда" РС най-малко 166 млн. конвертируеми марки [91 млн. долара] годишно", заяви заместникът на Ашдаун, Доналд Хейс.
Ашдаун се позова на конкретните нарушения, извършени от Ачимович и Лемез, включително преднамерена незаинтересованост от ефективно управление, липсата на финансов контрол и счетоводство, и договаряне на цени, много по ниски от пазарните или сключване на договори в разрез с изискванията и процедурите за провеждане на търгове.
В един от случаите за манипулиране на търг, компанията е подписала договор с лондонската фирма "Енерджи Файнансинг Тийм" (ЕФТ) за продажбата на излишъците електричество на цени, по-ниски от пазарните. ЕФТ е закупила електричество от "Електропривреда" и после го е препродала на Черна гора с 40-процентна печалба; нормалната печалба е между 1 и 5 процента. "Електропривреда" е възложила също на ЕФТ да изгради нови производствени мощности в РС и да изнася излишната енергия за следващите 30 до 50 години.
Ашдаун заяви, че двамата служители са се облагодетелствали от служебното си положение. Той е разпоредил Ачимович да не заема държавни или политически постове до второ нареждане, както и да получава възнаграждение или да ползва привилегиите на поста си в "Електропривреда". Той настоя също правителството на РС да уволни настоящия борд на директорите на "Електропривреда" РС и да назначи нов, чрез прозрачна процедура.
"Босна не може да продължава така. С една от големите й държавни компании се злоупотребява, а нейните граждани систематично се ограбват от тези, които би трябвало да им служат", заяви Ашдаун в сряда в Сараево.

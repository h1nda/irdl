Косово настоява, че в северната част на страната ще се прилага само планът на Ахтисаари
					13/08/2010
					 
						ПРИЩИНА, Косово -- В четвъртък (12 август) правителството отново потвърди решимостта си да прилага плана на Ахтисаари и изключи всякакви нови варианти в доминираната от сърби северна част на страната. Тази декларация бе направена ден след като медиите съобщиха, че за Северно Косово се обсъжда италианският модел за Южен Тирол. "Правителството на Косово е поело ангажимент да спазва плана на Ахтисаари и го е включило в законите и конституцията на Косово. Това бе огромен компромис..., който защити етническото равновесие и географското разпределение на властта в Косово," каза вицепремиерът Хайредин Кучи. "Ако се наруши това етническо равновесие и разпределението на властта, ще възникне проблем за нормалното функциониране на държавата," добави той. 
						Институцията, която наблюдава контролираната независимост на Косово, Международната гражданска служба (МГС), изглежда е съгласна с това. Говорителят на МГС Кай Мюлер-Бернер отбеляза, че "планът на Ахтисаари вече е предвидил широки разпоредби за местно самоуправление в Северна Митровица." (Коха Диторе, Експрес, Лайм, Косова Сот - 13/08/10)

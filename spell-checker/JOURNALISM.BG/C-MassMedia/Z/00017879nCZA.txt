ЕС отново потвърди европейските перспективи на западнобалканските държави 
					13/03/2006
					Като увериха западнобалканските страни в европейските им перспективи, външните министри от ЕС ги призоваха в събота да продължат да осъществяват реформите, насочени към изпълнение на критериите за членство в Съюза. 
					(Айриш Игзаминър - 13/03/06; Файненшъл Таймс, АФП, ФЕНА - 12/03/06; Австрийско председателство на ЕС, АФП, БиБиСи, ДПА, EUobserver, ХИНА, Агенция София Нюз, Б92, Дойче Веле - 11/03/06)
 
					 
						
Босненският външен министър Младен Иванич пристига за втория ден от неофициалната среща на външните министри на ЕС в Залцбург. 
						В събота (11 март) външните министри от ЕС увериха западнобалканските страни в перспективите им да се присъединят към Съюза, като подчертаха необходимостта от по-нататъшни усилия. 
						"ЕС потвърждава, че бъдещето на Западните Балкани е свързано с ЕС," се казва в декларация, приета в края на двудневната неофициална среща в Залцбург, председателствана от австрийския външен министър Урсула Пласник. В момента Австрия е ротационен председател на ЕС. 
						"Обединението на Европа е непълно без Балканите," каза Пласник на пресконференция. "Страните от региона са потенциални кандидати за членство. Те имат ясна европейска перспектива." 
						На срещата в Залцбург присъстваха и външните министри на България и Румъния, които по план трябва да се присъединят към Съюза на 1 януари 2007 г., на страните кандидатки за ЕС Хърватия, Македония и Турция, както и външните министри на Албания, Босна и Херцеговина (БиХ) и Сърбия и Черна гора. Участници в дискусиите бяха още върховният представител на ЕС по външната политика Хавиер Солана и еврокомисарят по разширяването Оли Рен. 
						Като отбелязаха, че дебатът за стратегията за разширяване на 25-членния блок трябва да се проведе през 2006 г., външните министри подчертаха също, че при всяко бъдещо разширяване "трябва да се има предвид възможността за поемане на нови членове" на ЕС. 
						"Участниците бяха единодушни, че напредъкът на всяка страна към ЕС ще продължава да зависи от индивидуалните й постижения при изпълнението на условията и изискванията, посочени в Копенхагенските критерии и в Процеса за стабилизация и асоцииране, включително пълното сътрудничество с Международния наказателен съд за бивша Югославия," се казва в декларацията. 
						Като приветства западнобалканските страни за напредъка им в областта на стабилността, демокрацията и икономическото възстановяване, декларацията отбелязва значителните стъпки, предприети от всички тях през изминалата година по пътя им към интеграция в ЕС. 
						През последните няколко месеца започнаха преговорите на Хърватия за членство в ЕС, а Македония бе официално призната за страна кандидатка за ЕС. Сърбия и Черна гора и БиХ започнаха преговори по Споразумение за стабилизация и асоцииране със Съюза, а Албания приключи преговорите си по-рано тази година. 
						Западнобалканските страни "сега трябва все повече да работят за приемане и прилагане на европейските стандарти и създаване на условия за трайна стабилност и просперитет в целия регион," се казва в декларацията. 
						Изразявайки пълната подкрепа на участниците за действията на специалния пратеник на ООН Марти Ахтисаари, тя призовава участниците в преговорите за бъдещето на Косово да постигнат договорено и взаимно приемливо решение. Тя подчертава също важността на непрекъснатото прилагане на стандартите, които международната общност определи за Косово. 
						Като приветстваха неотдавна оповестената стратегия на Европейската комисия за Западните Балкани, министрите изразиха намерението на блока да се премине към нейната реализация. 
						"ЕС ще продължи да помага на западнобалканските страни чрез практически мерки, за да станат още по-осезаеми европейските им перспективи," се казва в декларацията.

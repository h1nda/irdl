Скандалът около ромите помрачи срещата на високо равнище на ЕС
					17/09/2010
					Експулсирането на нелегални ромски имигранти от Франция предизвика разгорещен дебат по време на срещата на върха на ЕС в четвъртък.
					(Евронюз, EurActiv, Индипендънт - 17/09/10; АФП, АП, Ройтерс, ДПА, ФТ, Би Би Си, РФЕ, Гардиън, Euobserver, РСЕ/РС - 16/09/10)
 
					 
						
Председателят на Европейската комисия Жозе Мануел Барозу (вляво) и френският президент Никола Саркози участваха в срещата на върха в четвъртък (16 септември). [Гети Имиджис]
						На срещата на върха в четвъртък (16 септември) лидерите на 27-те държави, членки на ЕС, се договориха да подпишат пакт за свободна търговия с Южна Корея и да предоставят търговски концесии, за да помогнат за възстановяването на опустошената от наводненията пакистанска икономика. Еднодневната среща в Брюксел обаче беше помрачена от скандал около предизвикалото спорове експулсиране на стотици ромски мигранти от Франция за Румъния и България през последните седмици. 
						Първоначално лидерите на ЕС се концентрираха върху външната политика и икономически и търговски въпроси. Според съобщения спорният въпрос за репатрирането на ромите е бил добавен към дневния ред в последния момент от председателя на блока Херман Ван Ромпой, който председателстваше срещата на върха. 
						Разискването на въпроса по време на обяда предизвика дълъг словесен двубой между френския президент Никола Саркози и председателя на Европейската комисия (ЕК) Жозе Мануел Барозу. 
						"Саркози убедително защити позицията на Франция. Жозе Мануел Барозу се изправи и заяви, че не е доволен от сегашната ситуация във Франция. Саркози отговори остро", съобщи „Ройтерс“, позовавайки се на неназован дипломат от ЕС. 
						В момента във Франция пребивават около 15 хиляди роми от Румъния, страната с най-голямо ромско население в 27-членния блок, и България. 
						В края на юли Саркози разпореди на държавните органи да премахнат 300 незаконни ромски и чергарски лагера до края на октомври. Оттогава в двете балкански държави бяха репатрирани на групи общо около 1000 незаконни ромски мигранти, предимно румънски граждани. 
						Решението на Париж предизвика вълна от критики от правозащитници, ООН, Ватикана, САЩ, както и от много френски и чуждестранни медии. По-рано този месец Европейският парламент (ЕП) настоя за прекратяване на експулсирането. След непрекъснат натиск от страна на членове на парламента и изявленията на Париж, че ще продължи операцията, еврокомисарят по правосъдието Вивиан Рединг заплаши, че ще предприеме правни действия срещу Франция, като се позова на дискриминация.
						 Тя отправи заплахата по време на изказване във вторник след изтичането в пресата на записка на френското министерство на вътрешните работи от 5 август. Документът указва на полицията да насочи усилията си „приоритетно” към ромските катуни. 
						"Не съм смятала, че ще се наложи Европа отново да бъде свидетел на такава ситуация” след Втората световна война, посочи Рединг. 
						Въпреки че комисарят ветеран от Люксембург вече се извини за своя коментар, Саркози заяви пред репортери в Брюксел, че няма да позволи на никого да "обижда" него или неговата страна. Той определи като "отвратителни" всички опити за аналогия между скорошните експулсирания и масовите депортирания по време на Втората световна война. 
						 "Аз съм начело на френската държава. Не мога да допусна народът ми да бъде обиждан", заяви Саркози. В друго изказване за пресата след срещата на върха в четвъртък Барозу намекна, че френските лидери трябва да последват примера на Рединг и да се извинят за неуместните си изявления. 
						"Наличието на каквато и да е дискриминация на етнически малцинства е недопустимо", е заявил председателят на ЕК, цитиран от ДПА. "Вярно е, че през последните няколко дни и седмици чухме неща, които не бяха редни..., но има съществени въпроси, които трябва да бъдат разгледани." 
						Ван Ромпой посочи, че положението на ромите в ЕС ще бъде обсъдено по време на следващата среща на върха на блока през октомври. 
						Според съобщенията в четвъртък е било отправено искане към ЕК, която не е оттеглила заплахата си да заведе дело срещу Франция за възможно нарушение на законодателството на ЕС относно свободното движение на хора, да изготви стратегия за ромите.

Вишеградската група подкрепя евроинтеграцията на Западните Балкани
					07/10/2009
					"Вишеградската група има готовност да работи за интеграцията на страните от Западните Балкани," се казва в изявление на външните министри.
					(MTИ - 07/10/09; AФП, Бюдапест Таймс, МТИ, ТАСР, Словак Спектейтър, МРТ, Унгарско външно министерство - 06/10/09)
 
					 
						
[V4]
						Чехия, Унгария, Полша и Словакия, известни като Вишеградската група, изразиха подкрепата си за евро-атлантическата интеграция на западнобалканските страни по време на среща на външните им министри в четвъртък (6 октомври) в Будапеща. 
						"Евро-атлантическата интеграция изигра решаваща роля в трансформацията на Централна Европа," заявиха министрите в общо изявление след разговорите, добавяйки, че "желаят да видят как политиката на разширяване способства за стабилността и просперитета по същия начин и в Западните Балкани". 
						Чехия, Унгария, Полша и Словакия, известни още като Вишеградската четворка (В4), се присъединиха към ЕС през 2004 г. заедно с още шест източно- и централноевропейски страни и всички са членки на НАТО. На Унгария, която понастоящем заема председателството на В4, предстои да поеме на 1 януари 2011 г. ротационното шестмесечно председателство на ЕС от Белгия и да го предаде на Полша на 1 юли същата година. Швеция, чийто шестмесечен мандат начело на блока приключва на 1 януари 2010 г., ще бъде заменена от Испания. 
						"Вишеградската група има готовност да работи за интеграцията на страните от Западните Балкани по време на следващите председателства на ЕС, включително да придвижи техните заявления за членство," се казва в изявлението на външните министри. 
						Те обаче подчертаха също, че присъединителният процес на кандидатстващите страни е в собствените им ръце и зависи от положените от тях усилия за прилагане на изискваните от ЕС реформи. 
						"Само една положителна нагласа, заедно със задоволително представяне при прилагането на споразуменията за стабилизация и асоцииране, би ускорила процеса на интеграция," казаха министрите. Западнобалканските страни, добавиха те, трябва да имат това предвид, когато обмислят кога да подадат своите официални заявления за членство в ЕС. 
						Висшите дипломати на четирите бивши комунистически държави обещаха също да помагат на желаещите да членуват в ЕС страни в подготовката им за евентуалното влизане в блока. 
						"Вишеградските страни предлагат помощта си и скорошния си експертен опит в изготвянето и прилагането на интеграционни стратегии, включително ефективното усвояване на предприсъединителните фондове, предоставени от ЕС," се казва в изявлението. 
						Западнобалканските страни - Албания, Босна и Херцеговина (БиХ), Хърватия, Косово, Македония, Черна гора и Сърбия - са в различен стадий на присъединителния процес. Хърватия, най-напредналата от тях, се очаква да стане членка на ЕС през 2011 г. Това, според външните министри на В4, "ще даде допълнителен тласък на процеса на интеграция и ще стимулира кандидатстващите страни да осъществят реформите". 
						Македония, Черна гора и Сърбия ще бъдат с една крачка по-близо до ЕС само след няколко месеца, когато техните граждани ще имат възможността да пътуват без визи до страните, членки на блока, от 1 януари. 
						Това е "доказателство за факта, че положените усилия за изпълнение на условията носят осезаеми резултати", заявиха външните министри. 
						Посочвайки подобреното сътрудничество на Сърбия с Международния наказателен трибунал за бивша Югославия, В4 изказа и подкрепа за по-скорошно влизане в сила на предварителното търговско споразумение на ЕС с Белград. 
						Те призоваха още всички политически партии в БиХ да работят заедно, за да изпълнят изискванията за превръщането на Службата на върховния представител (СВП) в Служба на специалния представител на ЕС (СПЕС). 
						"Страните от В4 подкрепят продължаващото присъствие на ЮФОР в БиХ и препоръчват запазване на настоящия й мандат до завършване на прехода от СВП към СПЕС," се казва в изявлението. "Те подчертават важността на реформирането на конституцията и отново потвърждават, че единствено Босна и Херцеговина в своята цялост има перспективата да стане член на ЕС." 
						Външните министри от В4 завършиха срещата си във вторник с неофициален работен обяд с колегите си от Албания, БиХ, Хърватия, Косово, Македония, Черна гора и Сърбия.

Сътрудник на Караджич ще бъде осъден следващата седмица
					22/09/2006
					 
						ХАГА, Холандия -- Трибуналът на ООН за военни престъпления ще обяви присъдата на бившия босненски сръбски политик и дясна ръка на Радован Караджич Момчило Крайсник на 27 септември, според изявление, направено в четвъртък (21 септември). Крайсник е обвинен в геноцид по време на конфликта в БиХ през 1992-1995 г., когато е заемал няколко ключови позиции, включително и говорител на събранието на босненските сърби. Прокурорите ще поискат доживотна присъда. 
						Също в четвъртък, белградският всекидневник "Вечерне новости" съобщи, че главният прокурор за военни престъпления Карла дел Понте ще посети Сърбия на 2 октомври. В центъра на дискусиите ще бъде планът за действие на Сърбия за залавянето на укриващия се от правосъдието военнопрестъпник Ратко Младич. (Вечерне новости - 22/09/06; РТРС, AФП - 21/09/06)

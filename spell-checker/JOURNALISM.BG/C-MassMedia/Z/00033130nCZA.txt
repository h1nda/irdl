Македония чества празника Богоявление
					22/01/2010
					В Македония продължават да вярват в християнското поверие, че който извади кръста от езеро или река на Богоявление, ще има късмет през цялата година.
					От Марина Стояновска за Southeast European Times от Скопие -- 22/01/10 Снимки: Томислав Георгиев
 
					 
						
Йован Рилковски, на 30 г., от Охрид (в средата) извади кръста.
						Охрид, тачен като своеобразен местен Йерусалим, е центърът на честванията в страната по случай Богоявление. 
						 Според православния календар Богоявление се празнува на 19 януари. В източноправославната църква празникът се свързва кръщението на Христос в река Йордан от Свети Йоан Кръстител. Той също така отбелязва идването на Исус като месия и е смятан за третия най-важен ден в православната година след Великден и Петдесетница. 
						Всяка година вярващите пристигат в Охрид, за да наблюдават празника, а по-смелите се гмуркат в леденостуденото езеро, за да извадят кръста от дърво и месинг, който според поверието ще донесе късмет на намерилия го. Във вторник повече от 20 000 души се събраха за празника. 
						Литургията по случай Богоявление бе отслужена в 9 ч., след което две религиозни процесии тръгнаха от църквата "Св. Георги" в Долна Маала и „Св. Никола Геракомия” във Варош. Двете шествия се сляха в голямо тържество на градския площад. 
						Студът не спря тълпата от 1 000 души да отиде до пристанището, където Дебърско-Кичевският митрополит Тимотей благослови водата и кръста, който щеше да бъде хвърлен в езерото. Кръстът беше увит с червени и бели конци и украсен с босилек. В православните църкви на Балканите босилекът се използва при приготвянето на светена вода и често се поставя край олтарите. 
						
Литургиите по случай Богоявление бяха отслужени в 9 ч.
						Кръста извади 30-годишният жител на Охрид Йован Рилковски. След това той и приятелите му се качиха на борда на кораба "Македония" и изпяха известния тропар "Во Йордане". Рилковски получи като награда от организаторите на празника златен кръст с тегло 1 кг.
						За мен няма по-голяма радост от това да извадя кръста. Това е четвъртият ми успех на Богоявление и мога да кажа, че при предишните три пъти аз и семейството ми се радвахме на щастие и добро здраве", каза Рилковски. 
						 В Македония е прието човекът, който намери кръста, придружен от група приятели, да посещава семействата в Охрид, които дават пари на плувеца, които той дарява за благотворителност. 
						След като кръстът от дърво и месинг направи обиколката си в Охрид, той се връща в църквата "Св. Никола Геракомия”, където остава до следващата година. 
						По време на празника Богоявление много жители на Охрид, както и хора от градове в цяла Македония, плуват в езерото и пълнят бутилки с вода, благословена от владиката. Вярващите смятат, че тези, които плуват в благословената вода, се пречистват от греховете си и започват новата година на чисто. 
						"Празникът Богоявление е най-красивият и емблематичен в традициите на Охрид, особено през зимните месеци", каза кметът Александър Петревски. "Служителите от местната управа и гражданите на Охрид правят всичко възможно за привличането на много туристи по време на тържествата." 
						Тази година Охрид връчи отличието „Почетен гражданин“ на пратеника на ЕС в Македония Ерван Фуере. Той редовно присъства на тържествата в града по случай Богоявление и тази година участва в изваждането на каца вино, хвърлена в езерото в сряда, Денят на рибарите, в чест на Св. Йоан.

Румъния и България ще бъдат включени в скоро време в списъка на страните, освободени от визови ограничения, каза секретарят по вътрешната сигурност на САЩ Чертоф
					28/10/2008
					 
						ВАШИНГТОН, Съединени щати -- В понеделник (27 октомври) секретарят по вътрешната сигурност Майкъл Чертоф каза, че администрацията на Буш в скоро време ще премахне визовите изисквания за българите и румънците, пътуващи за Съединените щати. Двете балкански страни ще получат покани да се присъединят към Програмата за премахване на визите (ППВ) на САЩ през следващите няколко месеца, заедно с други страни, включително Полша и Малта, заяви Чертоф преди обиколката си на страните, членки на ЕС, които наскоро бяха включени в ППВ. Чертоф отрече неотдавнашните съобщения в медиите, че Вашингтон е блокирал включването на Гърция в списъка като ответна мярка за пречките, които последната постави пред присъединяването на Македония към НАТО. Той каза, че Гърция ще се присъедини към ППВ след подписването на изискваните от програмата споразумения. Отказът на администрацията на Буш да включи всички страни, членки на ЕС, в програмата беше причина за обтягане на отношенията между Вашингтон и ЕС. По-рано този месец Европейската комисия заплаши, че ще предприеме наказателни мерки срещу Съединените щати, ако Вашингтон не включи и други държави от ЕС в ППВ до края на годината. (Файненшъл Таймс, Хотнюз, Зиаре, БТА - 27/10/08)

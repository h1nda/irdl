Външните министри от ЕС ще обсъждат търговските връзки със Сърбия
					15/09/2008
					 
						БРЮКСЕЛ, Белгия – Външните министри от ЕС се срещат в понеделник (15 септември) в Брюксел, за да обсъдят, наред с други неща, предложение за деблокиране на Споразумението за стабилизация и асоцииране (ССА) на Сърбия с ЕС в областта на търговията. ССА бе незабавно замразено след подписването му през април в изчакване на пълното сътрудничество на Сърбия с Хагския трибунал за военни престъпления. По време на срещата главният прокурор на Трибунала Серж Брамерц ще запознае дипломатите с последните събития, свързани със сътрудничеството на Сърбия. Миналата седмица в Белград Брамерц изрази „умерен оптимизъм” относно перспективите за арестуването на двамата оставащи на свобода бегълци от правосъдието Ратко Младич и Горан Хаджич. (Макфакс, Б92, Танюг - 15/09/08; Блиц, Танюг, Фонет - 14/09/08)

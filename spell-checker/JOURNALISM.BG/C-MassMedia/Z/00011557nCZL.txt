Цивилно лице може да оглави Съвета за национална сигурност на Турция
22/07/2004
Турция предприема действия по ограничаване на ролята на военните в политиката като част от усилията й да постигне критериите за членство в ЕС. Има вероятност през август цивилно лице да бъде назначено за председател на влиятелния Съвет за национална сигурност за първи път в неговата история.
От Фатих Баран за Southeast European Times от Истанбул - 22/07/04
 
 
Посланикът на Турция в ООН, Умит Памир, може да оглави Съвета за национална сигурност. [АФП]
В рамките на широките реформи за хармонизиране на турските закони и наредби с критериите на ЕС се очаква Турция скоро да назначи цивилно лице за генерален секретар на Съвета за национална сигурност (СНС), като така допълнително да намали политическата власт на светски настроените военни в страната. Този ход, който вероятно ще бъде предприет след заседанието на Върховния военен съвет между 1 и 4 август, се приветства като съществен напредък в кандидатурата на Турция за присъединяване към ЕС, който поиска да се сложи край на участието на военните в политиката.
Според съобщенията Умит Памир, в момента постоянен представител на Турция в ООН, е вероятен кандидат за поста, който сега се заема от генерал. Според източниците е постигнат консенсус за назначаването му между президента Ахмет Неждет Сезер, турския генерален щаб и премиера Реджеп Тайъп Ердоган. Памир е работил в тясна връзка с министъра на външните работи Абдула Гюл по време на преговорите за обединението на Кипър в Бюргенсток.
В интервю за ежедневника Хюриет министърът на отбраната Вежди Гьонюл потвърди, че СНС, основан през 1980 г. след военен преврат, ще бъде председателстван от цивилно лице за първи път в своята история. "Това назначение представлява съдбоносна стъпка в развитието на отношенията на Турция с ЕС в момент, когато се изготвя докладът на ЕС за напредъка на Турция", каза той. Лидерите на ЕС ще решат през декември дали да дадат на Турция твърда дата за начало на преговорите по присъединяването.
Турция вече трансформира СНС от орган, определящ политиката, в консултативен съвет. Но Ердоган и шефът на военните генерал Хилми Йозкок се споразумяха миналия август да оставят сегашния генерален секретар на СНС, генерал Шукру Саръисик, за още една година на този пост като междинна мярка.
Гьонюл подчерта, че връзката между военните и политиците е важна за ЕС. Той цитира усилията на правителството за хармонизация със стандартите на ЕС, включително приемането на закони, които ограничават ролята на СНС, и отстраняването на военните членове от вече премахнатите съдилища за държавна сигурност, Съвета за висше образование и Висшия съвет за радио и телевизия
"Единственото място, където не сме въвели тези закони досега, е СНС. Смятам, че те ще бъдат въведени по-късно тази година", каза Гьонюл.
Междувременно Ердоган потвърди плановете за назначаване на цивилно лице на най-високия пост в СНС. "Сега осъществяваме нашите задачи", каза той, като добави, че чрез този ход ще се "изпълни обещанието за модернизация, дадено на ЕС".

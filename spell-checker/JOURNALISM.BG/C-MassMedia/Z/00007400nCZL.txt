С наближаването на Олимпиадата Гърция се безпокои за терористи
24/06/2003
С наближаването на Олимпиадата, което ще се проведе следващото лято в Гърция, властите следят за всякакви признаци на потенциална терористична дейност в страната.
От Димитрис Аграфиотис за Southeast European Times в Атина - 24/06/03
 
 
Атаките на Ал Кайда миналия месец в Риад и Казабланка бяха най-новите актове на тероризъм в Средиземноморския регион. Продължаващата дейност на терористични и екстремистки групи, както и предупрежденията от страна на чужди разузнавателни служби засилиха безпокойството в Гърция относно възможни инциденти на територията на страната. Въпреки че се пазят от синдрома на "лъжливото овчарче" , властите приемат напълно сериозно заплахата.
Гърция има много причини да бъде нащрек. Географското положение на страната я превръща в притегателен център за терористични групи, тъй като е по-лесно да се достигне Гърция, отколкото други европейски държави. Географското положение засилва и опасността от нелегално инфилтриране. Гръцката брегова ивица е твърде дълга и трудна за охрана.
Според правителството една от основните заплахи за националната сигурност идва от ислямските фундаменталисти, които влизат в Гърция като нелегални имигранти. Преди три години много такива имигранти са получили зелени карти без каквото и да е щателно проучване на техните криминални досиета. Следователно е възможно кадри, принадлежащи към мрежи на ислямски екстремисти, да са получили документи, които им позволяват да пребивават в Гърция. Властите държат под строго наблюдение четири "ядра" от мюсюлмански имигранти.
Независимо от тези опасности правоприлагащите органи и Националната разузнавателна служба (НРС) имат силни позиции. НРС работи в тясно сътрудничество с чужди служби в рамките на антитерористичната коалиция при разследване на възможни връзки.
Гръцките власти се безпокоят за възможна терористична акция по време на Олимпийските игри в Атина през 2004 година. Глобалната дейност на Ал Кайда и целта й да причини многобройни човешки жертви поставят в повишена готовност Организационния комитет на олимпийските игри и правителството. Правителството носи отговорност за изпълнение на най-трудната задача по време на игрите: да се гарантира безопасността на спортистите и посетителите.
Участието на Гърция в коалицията срещу тероризма е удар срещу радикалния фундаментализъм. Изборът на страната да се присъедини към САЩ в борбата срещу Ал Кайда може да я превърне в мишена за екстремистите в страната. Гърция няма особен опит за справяне с фундаменталисткия тероризъм. Неутрализирането на тази нова заплаха е предизвикателство, което трябва да посрещнат правоприлагащите органи и НРС.

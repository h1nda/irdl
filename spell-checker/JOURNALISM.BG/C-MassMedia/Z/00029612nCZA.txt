Кейси Тола от Албания ще покаже в Москва вокален талант и изпълнителски жар
					16/03/2009
					Шестанадесетгодишна талантлива албанка ще представлява своята страна на песенния конкурс на Евровизия 2009 г.
					От Маньола Хала за Southeast European Times от Тирана – 16/03/09
 
					 
						
Кейси Тола. [Евровизия 2009 г.]
						Кейси Тола, студентка в Колежа по изкуства в Тирана, ще отпътува за конкурса на Евровизия, който тази година ще се проведе в Москва. Тя си проправи път към Москва, като спечели Националния песенен фестивал през декември. 
						Макар и от подгласниците й да я деляха само няколко точки, тя получи широката подкрепа на публиката. Албанците харесаха нейния глас и стил на пеене още на песенния конкурс Ethet през 2007 г. 
						Тола получи гласовете на публиката по време на конкурса, който е национална проява, имаща за цел откриването на млади професионални певци. 
						
						"Да представлявам страната си в Москва, е голяма отговорност, която изисква много работа," казва 16-годишната певица. Според музикалните критици нейният ентусиазъм и упорита работа са факторите, които допринасят за успеха й, както и силният й глас. 
						Песента й Me Merr Ne Enderr ("Вземи ме в сънищата си") разказва за двама влюбени, които избират да се срещнат в сънищата си, тъй като не е възможно да направят това в реалността. Песента е дело на екипа на Едмонд Жулали и Агим Доци. Албания участва за първи път в конкурса на Евровизия с тяхната песен "Твоят образ" през 2004 г. 
						Песента, изпълнена от Анеза Шахини, спечели на Албания най-добрия резултат в конкурса досега, седмо място. 
						Тола заяви, че ще пее соло в Москва, като така отхвърли слуховете, че планира да се яви заедно с косовската певица Флака Крелани. Тримата танцьори, които участваха в ярката хореография на песента, дело на Юлиан Булку, ще останат. 
						Нейната цел? Победа, разбира се – или поне място сред първите десет финалисти.

Румънската полиция ще се бори с престъпността, а не с канцеларската работа
					18/08/2005
					Като част от реформите, свързани с присъединяването към ЕС, Румъния модернизира полицейските си сили, като съкращава канцеларските длъжности и изпраща повече служители да патрулират.
					От Разван Амариеи за Southeast European Times от Букурещ – 18/08/05
 
					 
						
Повече румънски полицаи ще бъдат по улиците в резултат на плана за реорганизация. [Гети имиджис]
						Стотици полицаи, заети с канцеларска работа, трябва да излязат на улиците, за да се борят с престъпността и да се справят със сериозните проблеми на автомобилното движение в Румъния. Много старши офицери се сбогуваха с длъжностите си и сега трябва да избират между пенсиониране или приемане на по-ниска длъжност. Това са най-очевидните резултати от процеса на реорганизация на румънския Генерален полицейски инспекторат (ГПИ), започнал на 15 август. 
						Промените доведоха до съкращаването на 20 длъжности в най-висшето ръководство на ГПИ, както и до закриването на 16 отдела. Междувременно голяма част от персонала, зает в отделите по човешки ресурси, счетоводство и логистика, както и много служители от полицейските стопанства, се преобразуват в оперативен персонал. “Просто елиминирахме паралелните части на системата”, обяснява началникът на ГПИ Дан Фатилою. “По този начин ще разполагаме с повече полицаи по улиците и с по-малко в канцелариите”, добави той. 
						Друга много важна промяна е децентрализацията на полицейския инспекторат. Сега той е разделен на три автономни отдела: "Обществена безопасност", "Криминални разследвания" и "Борба с организираната престъпност и наркотиците". 
						Не всички са доволни от промяната. “Вече съм на 55 г. и смятах, че е очевидно, че на моята възраст вече не мога да преследвам престъпници”, казва бивш чиновник от едно от букурещките полицейски управления. Една от жените в същото управление, работила 30 години като машинописка, е успяла да се пенсионира по-рано само дни, преди да бъде прехвърлена в отдела по обществен ред. 
						Реорганизацията на полицията бе едно от условията за присъединяването на Румъния към ЕС, планирано за 1 януари 2007 г. В последния доклад на ЕС за напредъка на Румъния се посочват сериозни проблеми при преговорите по глава "Правосъдие и вътрешни работи". Неуспехът при справянето с тези слабости би могъл да доведе до задействането от страна на Брюксел на предпазна клауза, автоматично отлагаща присъединяването. 
						Модернизацията на полицейската система обаче не излиза евтино. Според официални оценки общите разходи за привеждането й в съответствие със западните стандарти биха могли да надвишат 1 млрд. евро. 
						Петнадесет години след разпадането на комунистическия режим допитванията до общественото мнение показват, че полицията е една от институциите в страната, които се ползват с най-малко доверие. Само между 30 и 35 % от гражданите твърдят, че имат доверие в полицията, докато 70 % вярват на армията. 
						Независимо от това нивото на престъпността в Румъния е ниско в сравнение със западните държави и дори с нейните балкански съседки – 1200 престъпления на 100 000 жители, при 9 000 в Обединеното кралство, 6 300 във Франция, 2 500 в Чехия и 4 000 в България. Някои критици обаче отбелязват, че тези данни не отразяват реалността, тъй като много дребни престъпления остават недокладвани. Представянето на по-пълни данни е друго предизвикателство пред румънската полиция, поради което може да се наложи известна част от персонала да остане по бюрата си.

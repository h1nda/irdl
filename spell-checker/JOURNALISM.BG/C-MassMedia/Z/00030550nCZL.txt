Възобновен бе процесът в Хага срещу Станишич и Симатович
					10/06/2009
					 
						ХАГА, Холандия -- Отдавна отлаганият процес срещу двама бивши висши ръководители на сръбските сили за сигурност бе възобновен във вторник (9 юни) в Трибунала на ООН за военни престъпления, една година след като се наложи той да бъде прекъснат заради здравословното състояние на един от обвиняемите. Процесът срещу Йовица Станишич, бивш шеф на сръбската служба за сигурност, и неговия заместник, Франко Симатович, започна през април 2007 г. Срещу тях са повдигнати обвинения в обучаване, въоръжаване и ръководене на полувоенни формирования, които са преследвали и убивали хора от несръбски произход по време на конфликтите на Балканите от 1992-1995 г. Съдебното производство беше спряно през май 2008 г. заради лошото здравословно състояние на Станишич, който страдаше от депресия и камъни в бъбреците. Специалисти изразиха безпокойство, че това би му попречило да участва ефективно в своята защита. Във вторник неговите адвокати поискаха още два дни, за да бъде извършена повторна оценка на неговото здравословно състояние. Съдия Алфонс Ори посочи, че няма медицински основания, които биха попречили на Станишич да наблюдава процеса в съда или на видеомонитор. (Дневни Аваз, Ройтерс, АП, Б92 - 09/06/09)

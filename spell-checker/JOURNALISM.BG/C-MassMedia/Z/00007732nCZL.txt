Солана: Сърбия и Черна Гора трябва да прекратят разногласията си и да се присъединят заедно към ЕС
23/07/2003
 
БРЮКСЕЛ, Белгия -- Върховният представител на ЕС по външната политика Хавиер Солана заяви в понеделник (22 юли), че политическите фактори в рамките на Сърбия-Черна Гора трябва да прекратят разногласията си и да се придвижат заедно към членство в ЕС. Солана, който се срещна със сръбско-черногорския президент Светозар Марович в Брюксел каза, че "Сърбия и Черна Гора несъмнено ще влязат в структурите на ЕС по-бързо заедно, отколкото като отделни субекти."
Други новини: във вторник Сърбия-Черна Гора предложи помощта си на НАТО при издирване на укриващия се военнопрестъпник Ратко Младич, ход, който според дипломати е насочен към преодоляване на сериозна пречка пред изграждане на по-тесни отношения с Алианса. Президентът Марович също така сигнализира готовност да бъдат обсъдени заведените от Белград дела срещу държави-членки на НАТО по повод въздушната кампания в Косово през 1999 година. Алиансът настоява делата да бъдат прекратени, преди страната да се присъедини към програмата "Партньорство за мир". (Ройтърс - 23/07/03; Б92, Бета, Танюг - 22/07/03)

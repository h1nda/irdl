Според сръбски представители полицията затяга обръча около престъпния бос Лукович
01/04/2003
 
БЕЛГРАД, Сърбия-Черна гора -- Полицията затяга обръча около престъпния бос и съюзник на Слободан Милошевич, който е главен заподозрян за убийството на сръбския премиер Зоран Джинджич миналия месец, заявиха властите във вторник (1 април). В изявление на полицията се казва, че са открити югославски дипломатически и фалшив хърватски паспорт, издадени на името на Милорад Лукович, което ще ускори ареста му. Лукович, бивш командир на паравоенните формирования и лидер на престъпната групировка Земунски клан, е свързан с политически мотивираните убийства по време на авторитарното управление на Милошевич. Позовавайки се на вероятна връзка между убийството на бившия сръбски президент Иван Стамболич през 2000 г. и Лукович, от вътрешно министерство заявиха, че той и неговите съучастници "са убивали политически опоненти" на Милошевич и неговата съпруга Миряна Маркович. В понеделник в Хага Милошевич отхвърли отговорността и заяви, че срещу него и семейството му се води кампания.
Междувременно, говорителката на Трибунала на ООН за военни престъпления Флоранс Хартман отказа да коментира сведенията, че Лукович се е свързал с прокурорите и е готов да сключи сделка, като предостави важна информация за двамата най-издирвани обвиняеми - Радован Караджич и Ратко Младич.
В други новини от понеделник, парламентът на Сърбия-Черна гора прие хартата на Съвета на Европа (СЕ), като с това откри пътя за приемането на страната в европейската правозащитна организация. Церемонията ще се състои в четвъртък. Федералният външен министър Горан Свиланович отново подчерта важността на влизането в СЕ, като го нарече първата стъпка към членство в ЕС. (АП - 01/04/03; АП, АФП, Ройтерс, Б92, Танюг, БиБиСи, ФоНет - 31/03/03)

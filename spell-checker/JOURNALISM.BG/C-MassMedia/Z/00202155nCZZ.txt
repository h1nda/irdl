Регионът получава средства за развитие на малките и средни предприятия и иновациите
					14/12/2011
					Международен заем ще помогне на региона да приложи съвместна инвестиционна платформа. Други бизнес новини: турската икономика отбеляза по-висок от очаквания растеж, а австрийската петролна и газова компания OMV може да напусне Хърватия и Босна и Херцеговина.
					 
						
Заемът ще подпомогне малките фирми в региона. [Reuters]
						Европейската комисия, съвместно с Европейската банка за възстановяване и развитие и Европейската инвестиционна банка, отпусна над 140 милиона евро под формата на финансиране за малки и средни предприятия в Западните Балкани. Парите ще се усвоят чрез регионална инвестиционна платформа, насочена към подкрепяне на иновациите, развитие и подобряване на местните бизнес стандарти. 
						*** 
						Австрийската петролна и газова компания OMV обяви, че може да се оттегли от пазара на бензиностанциите в Хърватия и Босна и Херцеговина. Тази стъпка, част от новата корпоративна стратегия на компанията, ще доведе до продажбата на нейните 91 обекта в двете страни до 2014 година. 
						*** 
						На 9 декември българският парламент прие бюджета на страната за 2012 г., който предвижда много по-нисък от очаквания икономически растеж. Според документа БВП ще се повиши с 2,3% през следващата година, като за сравнение предварително обявените прогнози на Министерството на финансите бяха за 2,9%. 
						*** 
						
						Българският финансов министър Симеон Дянков съобщи, че страната планира да се откаже от проекта за петролопровода "Бургас-Александруполис". Дянков обясни, че правителството ще търси прекратяване по взаимно съгласие на тристранното споразумение, което също така включва Русия и Гърция. 
						*** 
						Европейската банка за възстанявяване и развитие (ЕБВР) прикани Хърватия да ускори приватизационния си процес през следващата година, за да засили бавното си икономическо възстановяване. По време на представянето на своя Преходен доклад за 2011 г. на 7 декември в Загреб представителят на ЕБВР Петер Санфей изрази тревога от отрицателния растеж през 2010 г. и "маргинално положителния растеж" от 0,5%, очакван тази година. 
						*** 
						Европейската комисия (ЕК) и представители на Македония подписаха споразумение в петък (9 декември) за грант в размер на 59,5 милиона евро за финансирането на два мащабни инфраструктурни проекта в Македония. По-голямата част от сумата ще бъде използвана за завършване на магистралната отсечка Демир Капия-Смоквица, като част от Коридор 10, а останалата част ще бъде използвана за водопречиствателната станция на град Прилеп. 
						*** 
						
						Сръбски правителствени представители и американската компания "Купър Тайър" на 8 декември подписаха рамково инвестиционно споразумение. Според неговите условия "Купър Тайър", един от най-големите производители на автомобилни гуми в света, ще инвестира над 50 милиона евро и ще разкрие 700 работни места в град Крушевац през първата фаза на проекта. 
						*** 
						
						Гърция ще приложи допълнително съкращаване на разходите, но няма да въвежда нови данъци, обеща финансовият министър Евангелос Веницелос в понеделник (12 декември). Той направи това изявление след среща с официални представители на Европейската комисия, Европейската централна банка и МВФ, провела се в Атина. 
						*** 
						Рейтинговата агенция "Муудис" предупреди в понеделник (12 декември), че румънският банков кредитен рейтинг е изправен пред все по-голям натиск на фона на продължаващата европейска дългова криза, като това може да накара банките майки да съкратят местното финансиране. Около 90% от румънските банки са собственост на международни финансови институции.
						*** 
						
						Турската икономика регистрира по-висок от очаквания растеж от 8,2% през третото тримесечие на годината в сравнение със същия период на 2010 г., обяви статистическият институт на страната в понеделник (12 декември). На тримесечна база се отчита известно забавяне на икономиката при 8,8% за предходния отчетен период. 
						
						(Различни източници -- 07/12/11-14/12/11)

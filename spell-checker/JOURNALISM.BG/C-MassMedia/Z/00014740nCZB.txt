ЕБВР проведе годишното си събрание в Белград и подкрепи чуждестранните инвестиции в Сърбия-Черна гора
					30/05/2005
					Между 21 и 23 май, в качеството си на домакин на годишното събрание на ЕБВР, Белград бе в центъра на банковото дело в Европа. Сръбският премиер Воислав Кощуница в словото си на сесията на борда на управителите на ЕБВР заяви, че решението за провеждане на събранието на банката в Белград "е ясен сигнал, че светът очаква от Сърбия-Черна гора да продължи курса на европейска интеграция". Президентът на ЕБВР Жан Льомиер подкрепи чуждестранните инвестиции в Сърбия-Черна гора, като отбеляза, че страната е постигнала забележителен напредък през последните четири години. Той добави, че Сърбия в момента е изправена пред втори, по-труден етап на прехода - структурните реформи - и предложи помощта на ЕБВР в този процес.
					От Игор Йованович за Southeast European Times от Белград – 30/05/05
 
					 
						
Делегат на годишната среща на ЕБВР пристига в залата за конференции в Белград на 22 май. ЕБВР проведе годишното си събрание в Белград, за да разгледа проблемите в 27-те страни-членки и стратегиите за действия. Участваха около 2500 делегати от 59 страни, както и редица многонационални компании и чуждестранни банки. [AФП]
						Годишното събрание на ЕБВР, което се проведе от 21 до 23 май в Белград, бе най-важното международно събитие в Сърбия-Черна гора за последните три десетилетия. Около 3000 участници, в това число 59 държавни делегации и представители на водещите в света банки и многонационални компании, се събраха за това епохално събитие. Сесиите включваха бизнес форум, двудневна сесия на управителите на централните банки на страните-членки и среща-дискусия на премиери на страните от региона. Освен това се проведоха 27 презентации. 
						Сръбският премиер Воислав Кощуница заяви след среща с президента на ЕБВР Жан Льомиер, че провеждането на основен банковски форум в Белград демонстрира важна подкрепа за реформите в Сърбия и изпрати до чуждестанните инвеститори сигнал да инвестират в държавния съюз. Той също така каза, че решението на ЕБВР да проведе събранието в Белград е отражение на стабилността на сръбските институции - нещо, което е изключително важно от гледна точка на очакваното начало на преговорите с ЕС през есента за подписване на споразумение за стабилизация и асоцииране. 
						От своя страна Льомиер призова за повече чуждестранни инвестиции в Сърбия-Черна гора, като отбеляза, че страната е постигнала забележителен напредък през последните четири години. Той добави, че Сърбия в момента е изправена пред втори, по-труден етап на прехода - структурните реформи - и предложи помощта на ЕБВР в този процес. 
						"Балканският регион е подходящо място за бизнес. Сърбия-Черна гора е добър обект за инвестиции поради ред причини. Аз любезно ви приканвам да създадете по-добро бъдеще за страната и нейното население, като инвестирате, откривате нови работни места и правите бизнес, което ще бъде от полза за всички нас", каза Льомиер в обръщение към потенциални инвеститори. 
						В началото на събранието ЕБВР и Европейската инвестиционна банка обявиха, че ще инвестират нови 250 млн. евро в Сърбия през тази година. ЕБВР е вече един от най-големите инвеститори в Сърбия-Черна гора с 690 млн. евро, вложени в 35 проекта. Банката е инвестирала около 6,5 млрд. евро в подкрепа на реформите в Югоизточна Европа. 
						
Председателят на ЕБВР Жан Льомиер (вдясно) разговаря със сръбския вицепремиер Миролюб Лабус в Белград преди започването на инвестиционния форум, организиран от сръбското правителство. [AФП]
						ЕБВР и правителството сключиха ново споразумение за заем, целящ подпомагане на реформите в Сърбия. То предвижда отпускането на 72 млн. евро за строителство на пътища и други 16 млн. евро за развитие на малките и средните предприятия. Сръбското правителство също така очаква през тази година допълнителни 2 млрд. евро в чуждестранни преки инвестиции. 
						При това положение сръбският вицепремиер Мироюб Лабус каза на 21 май, че доверието на чуждестранните инвеститори в сръбските институции е възстановено. "Ние сега сме много по-добра и безопасна страна за чуждестранните инвестиции". 
						Участниците в работния обяд на висши сръбски представители с министри от страните от региона се съгласиха, че балканските държави трябва да подобрят комуникациите помежду си и особено след като всички те имат една и съща цел - членството в ЕС. И по-специално, трябва още да се направи за прилагане на споразуменията за свободна търговия. 
						"Имаше разговори за различни инфраструктурни инвестиционни проекти, главно в шосейната, железопътната и летищната инфраструктура. Мисля, че ще получим голяма подкрепа от международната общност в тази област, тъй като в интерес на всички е да направим инфраструктурата по-добра", каза сръбският финансов министър Младян Динкич. 
						Премиерът на Черна гора Мило Дюканович междувременно каза, че Югоизточна Европа навлиза във фаза на по-голяма стабилност, което се доказва, наред с други примери, от решението на ЕБВР да проведе срещата си в Белград. 
						
Премиерът на Черна гора Мило Дюканович междувременно каза, че Югоизточна Европа навлиза във фаза на по-голяма стабилност. [AФП]
						Подобно изявление направи Кощуница. Срещата на ЕБВР "е ясен сигнал, че светът разчита на Сърбия-Черна гора в по-нататъшния й курс на европейска интеграция", каза той. 
						"Със своето гостоприемство Сърбия и Черна гора показват, че имат светло бъдеще", заяви Льомиер след завършването на срещата и окачестви събитието като пълен успех. Той добави, че извършените в Сърбия-Черна гора промени са върнали страната отново върху картите на инвеститорите. Положителната оценка, която Сърбия-Черна гора получи на 25 април в проучването за годност във връзка с преговорите с ЕС за стабилизация и асоцииране, изпрати "много силен сигнал към инвеститорите", заяви Льомиер. 
						"Провеждането на нашето годишно събрание в Белград е показател за прогреса във всички страни от Западните Балкани. Тези държави, родени от репресивни политически режими, след години на нестабилност и война са вече стабилни пазарни демокрации и населението в тях разви нов начин на мислене, което може даже да бъде по-важният фактор за тяхното бъдеще", заключи той. 
						Льомиер каза, че ЕБВР ще работи за установавяне на добър инвестиционен климат, сключване на споразумения за свободна търговия и осигуряване на по-лесен достъп до заемите за малките и средните предприятия в Югоизточна Европа.

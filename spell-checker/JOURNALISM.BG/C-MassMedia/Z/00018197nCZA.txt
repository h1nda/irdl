Хърватският туризъм продължава да се развива въпреки пречките
					10/04/2006
					Хърватия бързо се изкачва нагоре в класациите на световните туристически дестинации, а властите работят за развитието на съоръженията и инфраструктурата.
					От Кристина Чук за Southeast European Times от Загреб -- 10/4/06
 
					 
						
Със своята богата природа и културно наследство Хърватия привлича широк кръг посетители. [Гети Имиджис]
						Със своята богата природа, културно и историческо наследство и мек средиземноморски климат Хърватия бързо се изкачва нагоре в класациите на световните туристически дестинации. Малката средиземноморска държава се гордее с планини, красиво адриатическо крайбрежие и хиляди острови, привличащи широк кръг посетители. 
						Потенциалът на страната бе представен по време на конференция, посветена на европейския туризъм и проведена през март във Виена, на която австрийският министър на икономиката и труда Мартин Бартенщайн прогнозира голям напредък за хърватския туризъм след приемането на Хърватия в ЕС. 
						Към оптимизма му се присъедини и Гюнтер Ферхойген, еврокомисар по индустриалните въпроси, който каза пред репортери, че Хърватия отбелязва значителен напредък в развитието на туристическата си индустрия. 
						Конференцията под надслов "Туризъм и култура -- ключ към развитие и заетост в Европа" привлече ръководители и министри в областта на туризма от страните членки на ЕС, присъединяващите се страни, кандидатките за членство и западнобалканските страни, които искат в бъдеще да станат кандидатки за членство. Държавният секретар на хърватското министерство на туризма Зденко Мичич ръководи делегацията от Загреб. 
						През последните три години в Хърватия се е увеличил броят на нощувките и на международните туристи. Над 47,8 млн. туристи посещават Хърватия всяка година, повечето от които са от Германия, Италия и Словения. На туризма се дължат около 20 % от годишния БВП. 
						Въпреки огромния потенциал обаче туризмът страда от липсата на инвестиции и специалисти. В миналото маркетингът не бе ефективен, а управленски умения се срещаха рядко. 
						Туристите често намираха зле поддържани хотели, по които личаха щети, нанесени от войната и от използването им като подслон за бежанци. Освен това пътищата в страната не са в състояние да поемат ежегодния масов приток на посетители. В резултат се получават сериозни задръствания по време на пиковия сезон. 
						Според мнозина подобряването на инфраструктурата и приватизирането на сектора са ключът към цялостното развитие на хърватския туризъм, като правителството действа и в двете области. Процесът на приватизация върви бавно, като се говори за корупция и липса на интерес сред инвеститорите. По-голям успех е постигнат в подобряването на пътната мрежа, услугите, премахването на бюрократичните пречки и осигуряването на обучен персонал. 
						Междувременно "шумът" около Хърватия в целия свят продължава да набира сила -- Дубровник бе определен за отлична дестинация от "Ню Йорк Таймс" и "Лоунли Планет", а туристите все повече възприемат страната като възможна алтернатива на по-скъпите дестинации в региона.

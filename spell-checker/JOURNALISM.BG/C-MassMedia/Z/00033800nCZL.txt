Специалният пратеник на ООН Даунър отрече съобщенията за среща, посветена на Кипър
					16/03/2010
					 
						НИКОЗИЯ, Кипър -- В понеделник (15 март) специалният пратеник на ООН за Кипър Александър Даунър отхвърли спекулациите в медиите за предстояща международна конференция за Кипър. Според съобщенията срещата трябва да обсъди Договора за гаранции от 1960 г., който регулира статута на независим Кипър и даде на Великобритания, Гърция и Турция статут на гаранти на независимостта, териториалната цялост и сигурността на острова. Според съобщенията в срещата възнамерявали да участват и представители на общностите на кипърските гърци и кипърските турци. Даунър заяви, че той не е изпращал подобни покани, и подчерта, че въпросите за сигурността и за гаранциите ще бъдат уредени чрез преки преговори между лидерите на общностите на кипърските гърци и кипърските турци. Кипърският президент Деметрис Христофиас и кипърският турски лидер Мехмет Али Талят ще проведат във вторник нов кръг от своите продължаващи преки преговори. (iKypros - 16/03/10; Филелефтерос, Информационен център на ООН - 15/03/10)

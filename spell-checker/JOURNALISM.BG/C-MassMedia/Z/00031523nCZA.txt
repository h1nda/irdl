Най-живописният град в Гърция
					04/09/2009
					Едновременно модерен и вечен, Хания и околностите му предлагат исторически, културни и кулинарни удоволствия.
					От Христос Рингас за Southeast European Times в Атина -- 04/09/09
 
					 
						
Старата част на Хания изобилства с ресторанти покрай пристанището на града. [Гети Имиджис]
						Сгушен на остров Крит, Хания е един от най-красивите градове в цяла Гърция. Известен с венецианския си вид, разнообразна природа и необикновени личности, Хания е място, което трябва задължително да се посети както от гръцките, така и от чуждестранните туристи особено през лятото. Гледката към фара на града е толкова впечатляваща, че местните жители казват: "В Крит ще плачете два пъти, веднъж, когато пристигнете и още веднъж, когато го напускате". До пристанището има няколко исторически сгради, ресторанти и нощни заведения покрай главната улица Халидон, която свързва старата с новата част на града. Около пристанището е градският център на Хания с курорти и музеи, както и много забавления като фестивали, спортни събития и концерти. Точно до Кастели, централната част на стария град, се намира площадът "Елевфтериос Венизелос", където има много интересни неща за туристите. Той е посветен на един от най-известните държавници от началото на 20 век. 
						Много гърци, които посещават Хания също посещават гроба на Венизелос в Кунупидиана. Някои от най-красивите залези в Крит могат да се наблюдават оттам, където историята се среща с културата и крайбрежната ивица се слива с морето. 
						На запад се намира живописният район Топанас с много тесни улички и очарователни стари сгради, някои от които се превърнати в хотели, ресторанти, магазини и барове. Той е център на нощния живот, особено през зимата. 
						По крайбрежието, което се простира до най-западното село в Крит Фаласарна и Георгиуполи на изток, се намират някои от най-луксозните морски курорти в Гърция. Те включват всичко - от игрища за голф до водни спортове, колоездене и алпинизъм. Според мнозина най-голямото предизвикателство е пресичането на дефилето Самария, а онези, които са го направили, го описват като незабравимо преживяване. 
						На сушата човек получава впечатлението, че пътува назад във времето. Извън класическите удобства на морските курорти, пейзажът в Палеохора и Сфакия сякаш е забравен от времето. 
						Официалните представители на Хания твърдят, че градът се гордее с модерната си инфраструктура, която обслужва посетителите всяка година. Местното летище в Акротири може да поеме всякакъв вид въздушен трафик, а голямото и модерно пристанища Суда Бей поема потока от морски трафик. 
						Хания също е известна с вкусната си и здравословна критска диета - едно от най-добрите места, в които може да се опита тази кухня е "Тамам" в стария град.

Десетки заподозрени членове на "Ал Кайда", включително техен лидер, бяха арестувани в Турция
					31/01/2007
					При серия от акции в понеделник бяха арестувани около 50 души, заподозрени в планиране на терористични нападения в Турция.
					(Търкиш Дейли Нюз, Сабах, НТВ МСНБС - 31/01/07; АФП, ДПА, Търкиш Дейли Нюз, Заман - 30/01/07; Ройтерс, АП, ДПА, АКИ - 29/01/07; Ройтерс - 26/01/07; АФП - 20/01/07; БиБиСи - 09/12/06)
 
					 
						
Турската полиция задържа в понеделник (29 януари) в Коня един неидентифициран заподозрян за предполагаеми връзки с "Ал Кайда". [Гети Имиджис]
						Заподозрените членове на "Ал Кайда", арестувани тази седмица в Турция, са планирали бомбени нападения в големите градове на страната, предадоха турските медии във вторник (30 януари), позовавайки се на предварителни резултати от следствието. 
						При серия от едновременни акции в понеделник специалните части на турската полиция арестуваха близо 50 души по подозрения във връзки с мрежата на "Ал Кайда". Сред задържаните в ареста са предполагаемият лидер на операциите на терористичната групировка в Турция и човекът, отговарящ за връзките й с други клетки на организацията в чужбина. 
						Лицето, идентифицирано само като Екрем К., според съобщенията е поддържало връзка с Абу Мусаб ал Заркауи, лидера на теористичната мрежа на "Ал Кайда" в Ирак, който бе убит при въздушно нападение на коалиционните сили под американско командване миналия юни. 
						Цитирайки полуофициалната Анадолска информационна агенция, издаваният на английски език "Търкиш Дейли Нюз" (ТДН) съобщи в сряда, че полицията издирва и друго лице, Хайдар К., за когото се смята, че е отговарял за връзките с лидерите на "Ал Кайда" в Ирак и Афганистан.
						Същия ден в репортаж във всекидневника "Сабах" бе посочено името на Хайдар Къркал, на 27 г., като представител на "Ал Кайда" в Турция и един от десетте ръководители на групировката, арестувани в централната анадолска провинция Коня, където според репортажа в понеделник са били заловени още 24 души. 
						Макар и да не са правени официални изявления за операцията, турските медии предадоха, че в западните провинции Истанбул, Измир и Коджаели, както и в югоизточната провинция Мардин, са били заловени още 21 души. Тези задържани по-късно са били изпратени за разпити в Коня, предаде частният телевизионен канал НТВ. Според някои репортажи арести са били извършени и в Бурса и Афионкарахисар. 
						Полицейски източници съобщиха във вторник, че са иззели документи, компютри и компактдискове по време на обиски в домове и други обекти в Коня, сред които и едно медресе, вид духовно училище за деца. Оръжие и документи са били задържани по време на обиски в Измир. 
						Акцията срещу заподозрените членове на "Ал Кайда" започна след около 18 месеца подготовка. Близо 600 полицейски служители в пет провинции са участвали в операцията, се посочва в съобщенията. 
						Предварителните разпити на заподозрените показват, че групировката е вербувала хора, които са участвали в сражения на такива места, като Босна и Херцеговина и Афганистан, а не местни граждани. Според полицейски източници те са поддържали връзка помежду си единствено чрез Интернет и никога не са изпозлвали телефони. 
						Турските власти са провели редица операции, насочени срещу заподозрени ислямистки бойци, след четирите самоубийствени атентата в Истанбул през 2003 г., в които загинаха над 60 души. Близо 73 души, в т. ч. двама сирийски граждани, са подсъдими в момента заради предполагемото им участие в атентатите срещу две синагоги, британското консулство и централата на банка ЕйчЕсБиСи в най-големия град на Турция. 
						Макар и да отричат всякакви преки връзки с мрежата на "Ал Кайда", много от арестуваните за бомбените атентати през 2003 г. са признали, че са посещавали ислямистки тренировъчни лагери в Чечения и Афганистан. 
						В петък турски съд издаде присъди до 12 години и половина затвор срещу седем члена на терористичната група "Ансар ал Ислам" заради участието им в план за убийство на американския президент Джордж Буш по време на срещата на върха на НАТО в Истанбул през 2004 г. За тази радикална ислямистка група също се смята, че поддържа връзки с терористичната мрежа на Осама бен Ладен. 
						В началото на декември полицията заяви, че е арестувала десет души за предполагаеми връзки с "Ал Кайда" по време на акции в Анкара, Истанбул и Измир в началото на посещението на папа Бенедикт XVI в Турция в края на ноември. Срещу единия от задържаните, по професия адвокат, смятан за лидера на "Ал Кайда" в Турция, по-рано този месец в Измир бе повдигнато официално обвинение, като прокурорите са поискали присъда от 38 години затвор. По време на обиска в дома му полицията изглежда е намерила компактдиск, обработен със специален материал, който би го взривил, ако бъде вкаран в компютър.

НАТО похвали Хърватия за напредъка на реформите
					07/06/2007
					Генералният секретар на НАТО Яп де Хоп Схефер увери в сряда хърватския премиер Иво Санадер, че Алиансът е готов да приветства страната му като пълноправен член веднага щом тя изпълни условията за присъединяване.
					(AП, ХИНА, НАТО - 06/06/07; ХИНA - 31/05/07; Хърватско министерство на отбраната, НАТО, ИСАФ)
 
					 
						
Хърватският премиер Иво Санадер е оптимист относно получаването на покана за членство в НАТО в началото на следващата година. [Гети Имиджис]
						Приветствайки Хърватия за напредъка й в изпълнението на критериите за членство, висши представители на Алианса призоваха в сряда (6 юни) страната да поддържа темпа на реформи. 
						"Имаше ясни сигнали от всички около масата, че Хърватия е отбелязала голям напредък," е казал говорителят на Алианса Джеймс Апатурай, цитиран от АП, след срещата на хърватския премиер Иво Санадер с генералния секретар на НАТО Яп де Хоп Схефер и Северноатлантическия съвет, главен управителен орган на 26-членния Пакт. 
						Придружаван от министъра на отбраната Берислав Рончевич, Санадер запозна посланиците на НАТО с прилагането на необходимите реформи. Той обсъди и участието на Хърватия в международни мироподдържащи операции, включително в ръководените от НАТО Международни сили за поддържане на сигурността (ИСАФ) в Афганистан. 
						През декември хърватският парламент одобри решение, по силата на което страната може да увеличи приноса си към ИСАФ от 148 на 200 военнослужещи тази година. Догодина се очаква още близо 100 хърватски военни да заминат за Афганистан. 
						Санадер запозна също Северноатлантическия съвет с повишаването на обществената подкрепа за членството в НАТО напоследък. 
						При проучване миналия месец на хърватския клон на "ГфК Груп", една от петте най-големи организации за пазарни проучвания в света, 52 % от 1 000 отговорили са заявили, че подкрепят кандидатурата на Хърватия за НАТО, което е увеличение спрямо 43 % през март. 
						При друго проучване на хърватската агенция "Акцент" между 21 и 27 май повече от 57 % от хърватите са подкрепили присъединяването към НАТО. Мнозинството от отговорилите 1 000 души са изразили увереност, че Хърватия ще се присъедини към Алианса в следващите пет години, и само 3 % са били на мнение, че това никога няма да се случи. Около 80 % от запитаните са отговорили, че членството в НАТО би било благоприятно за икономиката и сигурността на страната и би подобрило позициите й на международната арена. 
						Всички посланици на НАТО "дадоха ясна подкрепа на Хърватия и оцениха положително това, което правим", е казал Санадер, цитиран от хърватската информационна агенция ХИНА. Единственото им послание бе да "продължаваме, да запазим амбициите си и няма да имаме проблеми", добави той след срещата си със Северноатлантическия съвет. 
						Хърватия е завършила петгодишния цикъл от Плана за действие за членство. Програмата, въведена през 1999 г., предлага съвети, съдействие и практическа помощ, специално пригодена за индивидуалните потребности на страните, желаещи да се присъединят към Алианса. 
						Лидерите на страната се надяват, че наред с Албания и Македония Хърватия ще получи покана за членство по време на срещата на върха на НАТО в Букурещ следващия април. Действителният процес на присъединяване се очаква да продължи до две години. 
						Всички посланици на НАТО признават напредъка, който Хърватия е постигнала и постига, каза в сряда Де Хоп Схефер. "Основното послание е: поддържайте темпа, запазете амбициите си, когато става дума за обществената подкрепа, завръщането на бежанците и съдебната реформа," добави той, подчертавайки готовността на НАТО да приветства страната като пълноправен член веднага щом тя изпълни критериите за членство.

Tурция бе избрана за непостоянен член на Съвета за сигурност на ООН
					19/10/2008
					 
						НЮ ЙОРК, Съединени щати – Турция стана непостоянен член на Съвета за сигурност на ООН за периода 2009-2010 г. в петък (17 октомври) заедно с Австрия, Япония, Уганда и Мексико. Турция получи две-трети от гласовете и си осигури място на непостоянен член в Съвета за сигурност на ООН в групата на западноевропейските и други страни. Премиерът Реджеп Тайип Ердоган обясни успеха на Турция с растящото влияние на страната в международната политика. Външният министър Али Бабакан определи избора на страната като “исторически”.
						Други новини – Полицията задържа десетина прокюрдски демонстранти в два турски града в събота след сблъсъци. Демонстрации в защита на лидера на обявената извън закона Кюрдска работническа партия (ПКК) Абдула Очалан, който е в затвора, се проведоха в градовете Диарбекир и Юксекова в югоизточната част на страната след твърдения за малтретирането му в затвора.
						Междувременно в петък от Генералния щаб на турската армия съобщиха, че турски военни самолети са атакували бази на ПКК в планините Кандил в Северен Ирак. Неназовани военни източници заявиха за Ройтерс, че при бомбардировките са били убити четирима бойци на ПКК и са били ранени няколко други. (Анадолска информационна агенция, Хюриет, Заман, AП, AФП, Ройтерс - 17/10/08, Прес ТВ, НТВ, Си Ен Ен Търк - 18/10/08, НТВ - 17/10/08)

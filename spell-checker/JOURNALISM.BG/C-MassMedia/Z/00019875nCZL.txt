Германският канцлер Меркел призова БиХ да "стъпи на краката си"
					08/09/2006
					 
						БЕРЛИН, Германия -- Канцлерът Ангела Меркел подкрепи в четвъртък (7 септември) планираното намаляване на ролята на международната общност в Босна и Херцеговина (БиХ) и прехвърлянето на повече отговорности на институциите на БиХ. Крайно време е страната "да стъпи на краката си", заяви тя на среща с външния министър на БиХ Младен Иванич, който бе на посещение в Германия. Двамата също обсъдиха общите избори в БиХ на 1 октомври, процесите на реформи и изискванията, които БиХ трябва да изпълни, за да подпише Споразумението за стабилизация и асоцииране с ЕС. Меркел увери Иванич, че Западните Балкани ще продължат да бъдат един от главните приоритети на Германия. (Независне новине - 08/09/06; НТВ Хаят - 07/09/06)

Косово е удовлетворено от последния доклад на ООН
					22/03/2009
					 
						ПРИЩИНА, Косово -- Институциите в Косово приветстваха последния тримесечен доклад на ООН за Косово като "обективен", съобщиха медиите в събота (21 март). Докладът, който трябва да бъде представен пред Съвета за сигурност на ООН в понеделник, описва многото предизвикателства пред ЮНМИК в съответствие с Резолюция 1244 на Съвета за сигурност на ООН и признава, че повечето граждани на Косово смятат ЮНМИК за пречка за местните институции. 
						Правителството на Косово все още възнамерява да иска прекратяване на мандата на ЮНМИК, заяви говорителят на президента Фатмир Сейдиу Джавит Бекири и добави, че косовските институции трябва да решат съдбата на страната. 
						Други новини - ООН порица Испания в петък заради решението й да изтегли своите 620 войници от Косово до края на юни, заяви говорителят на Държавния департамент на САЩ Робърт Уд. "Съюзниците на НАТО се споразумяха за принципа за единно действие [през 1999 г.]. Затова сме изненадани от това решение", каза той. На среща на върха на ЕС в Брюксел в петък, испанският премиер Хосе Луис Родригес Запатеро обоснова изтеглянето с подобрената сигурност в Косово. (Зери, Б92, Бета, Taнюг, Maкфакс - 21/03/09, AФП, AП, ДПА, Синхуа - 20/03/09)

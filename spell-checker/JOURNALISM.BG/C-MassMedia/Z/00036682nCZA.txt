Албания емитира първите си еврооблигации 
		11/11/2010
		В опит да облекчи миналогодишните разходи по търговския си дълг албанското правителство емитира първите си еврооблигации. 
		От Йонилда Кочи за Southeast European Times от Тирана –11/11/10 
 
		 
			
Албания продаде първата си емисия еврооблигации за 300 млн. евро. [Ройтерс]
			Албанските власти потвърдиха, че в края на миналия месец Албания е предложила на международния пазар първата си емисия еврооблигации за 300 млн. евро с падеж след пет години при максимален лихвен процент от 7,5 %. 
			Това е исторически момент не само за нашето правителство, но и за всички албанци. Емитирането на еврооблигации с такъв купон и лихва потвърждава доверието в албанската икономика", каза финасовият министър на Албания Ридван Боде.
			Въпреки разрешението за емитиране на 400 млн. евро, официални източници от финансовото министерство заявиха, че са решили да емитират по-малка сума, докато внимателно анализират дълговия портфейл и лихвения процент на еврооблигациите. 
			"Стандард енд Пуър" даде на Албания рейтинг B+. "Дойче Банк АГ" заедно с "Джей Пи Морган Чейс енд Ко" осъществяват продажбата от името на албанското правителство. 
			Албания планираше издаването на еврооблигациите да стане през април, но го отложи заради гръцката финансова криза и страховете от ескалиране на спекулации с дълга по това време. 
			"Пазарите ще се радват на еврооблигации от Албания. Смятаме, че изборът на момента е идеален," каза управителят на Албанската централна банка, Ардиан Фулани, за агенция "Ройтерс". 
			"Сега вероятно е правилният момент да се излезе с нова емисия," каза Стюарт Кълвърхаус, главен икономист на инвестиционната банка "Екзотикс Лтд.", за "Блумбърг". "Лихвата от 7,5 % е доста атрактивна", каза той. 
			Според официални източници от финансовото министерство еврооблигациите ще се използват за изплащане на синдикирания търговски заем от 250 милиона евро, взет през 2009 г. при лихва от 13 %. 
			Заемът бе предназначен за изграждането на магистралата Дуръс-Кукъс, спорен проект, който все още е незавършен. Той бе силно застъпен в политическата кампания на премиера Сали Бериша преди последните общи избори. 
			Еврооблигациите се емитират в критичен за Албания момент, тъй като публичният й дълг се е увеличил на 60 % от БВП. МВФ заяви, че стратегията на албанското правителство за увеличаване на доверието в него на международния пазар трябва да бъде съпроводена с намаляване на текущия дълг до целевите 50 % от БВП. 
			"Не само че публичният дълг расте, но той е и голям в сравнение с други страни от региона и със средностатистическите стойности за развиващите се пазарни икономики," се казва в доклад на МВФ от юли. 
			Албания регистрира икономически растеж от 2,6 % през 2010 г., който се очаква да достигне 3,2 % през 2011 г., според прогноза на МВФ.

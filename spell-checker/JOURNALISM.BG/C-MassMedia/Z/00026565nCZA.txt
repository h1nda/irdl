Хърватия се отказа от мярката за нула промила алкохол в кръвта 
					27/05/2008
					Хърватската туристическа индустрия, заедно с производителите на вино и пивоварите, успя да се пребори с абсолютната забрана за наличие на алкохол в кръвта за повечето водачи на МПС. 
					От Иво Шчепанович за Southeast European Times от Сплит – 27/05/08
 
					 
						
Много хърватски шофьори приветстваха промяната в закона. [Архив]
						На 1 юни хърватският парламент ще възстанови по-раншен законопроект, който разрешава на повечето водачи до 0,05 % съдържание на алкохол в кръвта (САК) без наказание. През последните четири години законът за движение по пътищата предвиждаше 0,0 % САК. Обществеността като цяло и туристическата и винарска промишленост в частност приветстваха промяната. 
						Новият закон обаче няма да е приложим за всички. Професионалните водачи, както и шофьорите на възраст под 24 г., ще трябва да продължат да спазват изискването за 0,0 % САК. 
						Депутатите приеха по-строгият лимит през 2004 г., за да овладеят ръста на автомобилните катастрофи, причинени основно от безразсъдни млади шофьори, прибиращи се от нощните клубове. Водачите под 24 г. съставляват 11 % от всички шофьори в Хърватия, но причиняват 20 % от катастрофите и 30 % от злополуките ,свързани с употреба на алкохол. 
						Нулевата толерантност обаче предизвика някои непредвидени последици. Свещениците например не можеха да управляват автомобил законно след литургия. Туристическата, винарската и бирената промишленост лобираха срещу законопроекта от 2004 . и настояваха за завръщане на ограничението от 0,05 % САК. Техните усилия се увенчаха с успех. 
						Парламентът подкрепя законодателната промяна. „Безопасността по пътищата няма да бъде компрометирана от новия закон, това се потвърждава от статистиката през изминалите четири години,” казва Марияна Петир, депутат от Хърватската селска партия (ХСП). 
						„Аз също лобирах и се радвам, че ние [производителите на грозде за вино] успяхме да изтъкнем непоследователността: правителството субсидира нови лозови насаждения, а същевременно забранява дегустацията на вино. Винаги съм бил привърженик на балансираните решения,” казва Иво Скарамуча, известен производител на вино от Пелешац. 
						С новият лимит от 0,05 % САК Хърватия ще бъде на едно равнище със съседите си в региона, докато някои страни от ЕС разрешават още по-високи нива на алкохол за шофьорите. 
						„Не съм поддръжник на практиката да се шофира след употреба на алкохол, но призовавам умереност. Ако някой може да изпие чаша хубаво вино и въпреки това да управлява безопасно, защо трябва да има забрана върху виното?” пита Скарамуча. 
						Той обясни още, че удоволствието от виното е традиция с дълбоки корени в Хърватия, както и в останалите средиземноморски страни. Новият закон за алкохола в Хърватия ще облагодетелства и 11-те милиона чуждестранни туристи, които посещават страната ежегодно. Решението на правителството влиза в сила в подходящ момент - тъкмо преди началото на лятото.

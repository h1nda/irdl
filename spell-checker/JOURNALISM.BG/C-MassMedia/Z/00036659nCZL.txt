Дьо Марнак: „Разследванията на ЮЛЕКС в Косово продължават” 
					09/11/2010
					 
						ПРИЩИНА, Косово -- Ръководителят на ЮЛЕКС Гзавие Бу дьо Марнак каза в понеделник (8 ноември), че разследванията за корупция продължават и че в скоро време може да се очаква ново развитие. „Това е много сериозен въпрос… В идните седмици или дни ще има развитие”, е казал Дьо Марнак след среща с напускащия поста министър-председател Хашим Тачи. Тази година ЮЛЕКС извърши поредица от внезапни обиски във връзка с подозрения за случаи на корупция, злоупотреба с власт, организирана престъпност и укриване на данъци, но до момента нито едно от делата не е приключено. ЮЛЕКС не е провеждала нови акции, откакто Дьо Марнак пое длъжността на 15 октомври. (Зери, Експрес, Лайм, Коха Диторе - 09/11/10; РТК, Кохавижън - 08/11/10)

Завръща ли се "неконвенционалната икономика"?
07/04/2003
&lt;FONT size="1" color="gray" face="verdana"&gt;Причината за падането на лихвените проценти навсякъде по света е необходимостта да се избегне продължителна рецесия след спукването на "балона" на фондовия пазар и отказа от така наречената "нова икономика". [AФП]&lt;/font&gt;&lt;br&gt;&lt;br&gt;
В съвременната икономическа среда някои страни прибягват до изкуствено създаване на инфлация, за да съживят потреблението. Икономистът Даниел Дъяну, бивш министър на финансите на Румъния, обяснява защо пазарните икономики се нуждаят от ефективно регулиране.
Даниел Дъяну за Southeast European Times от Букурещ - 07/04/03
 
 
За човек, който се интересува от динамиката на макроикономическата политика, развитието на събитията предоставя достатъчно материал за размисъл. 
Да разгледаме фактите. Лихвените проценти в САЩ са достигнали най-ниските си нива от почти 40 години насам, като лихвеният процент, определян от Федералния резерв последно достигна 1,25 процента. В основата на такъв рязък спад (от нивото отпреди няколко години) стои необходимостта да се избегне продължителна рецесия след спукването на "балона" на фондовия пазар и отказа от така наречената "нова икономика". Казано по-друг начин, монетарната политика се възприема като активно средство за предотвратяването на прекалено голям спад в съвкупното търсене. Още повече, неотдавна един от членовете на борда на Федералния резерв, Бен Бернанке, направи смайващо изявление: че срещу все по-стесняващото се място за маневриране, чрез следването на много ниско ниво на лихвени проценти, Федералният резерв ще бъде в състояние да се намеси като закупи американски съкровищни бонове и по този начин инжектира ликвидност в икономиката. Според терминологията на МВФ, това означава печатане на пари - което МВФ силно не одобрява да се прави където и да е по света - с цел да се пребори инфлацията.
В Япония, където икономиката е обхваната от дефлация и през последните години лихвените ставки трябваше да паднат практически до нула, разсъждават по подобен начин. Те предвиждат пробив, който Кейнс, вероятно най-известният икономист на 20-ти век, нарича капан на ликвидността; те планират Централната банка на Япония да създаде инфлация посредством печатането на пари - чрез закупуването на държавни облигации - като начин за съживяване на потреблението и по този начин да изведат икономиката от дългия период на стагнация.
Европейската централна банка изглежда също отстъпва от нейната ултра-ортодоксална позиция и предпазливост по отношение на продължителния застой в европейската икономика. Неотдавна ЕЦБ намали основния лихвен процент до 2,5 процента; до края на тази година се очакват още намаления. Намаляването на лихвата на ЕЦБ стана в момент, когато структурите на Пакта за финансова стабилност поглъщат голяма част от средствата на някои от най-големите европейски икономики, които могат трудно да се справят с ограничението за 3-процентен бюджетен дефицит. В резултат се появиха искания за преразглеждането и евентуално адаптиране на Пакта към реалността на бавния ход на икономиката в ЕС. Някой може да види в това опит да се комбинира една по-свободна монетарна политика с бюджетни стимули с цел насърчаване на икономическата активност. Това общо взето е логиката на икономикса на Кейнс, който казва, че правителствата трябва да участват в управлението на макроикономиката посредством политически инструменти: монетарния валутен курс и бюджетната политика.
Междувременно, администрацията на Буш обяви бюджета за тази година и предвижданията за 2004 г. Те напомнят за времето на Рейгън, когато бюджетните дефицити рязко се увеличиха. В интерес на истината, в този бюджет може да се види голяма доза от Кейнсианската икономика, макар че някой може сериозно да се усъмни в неговото качество и устойчивост. МВФ се отказа от натиска си за либерализиране на капиталовите сметки, с оглед на евентуалните последици от финансови и валутни кризи. По целия свят се правят опити за намаляване на девалвацията на валутните курсове, и на сцената излизат все повече търговски спорове. Интересно е да се отбележи, че в някои промишлености бяха избегнати банкрути (както в САЩ, така и в ЕС), когато националнатa сигурност бе поставена на преден план.
Съществуват няколко начина за интерпретация на горепосочените политически мерки, които са твърде изненадващи, като се има предвид преобладаващата през последните две десетилетия парадигма. Тази (неолиберална) парадигма възхвалява достойнствата на ниските бюджетни дефицити (балансираните бюджети), ниската инфлация, ненамесата на правителството в управлението на икономиката, пълната приватизация и т.н. Аз бих отбелязал, първо, че инфлацията е на много ниско равнище както в САЩ, така и в Европа, факт, който обезмисля много от страховете от използването на неподходяща монетарна политика контрациклично. Второ, балансираните бюджети трябва да бъдат изпитвани за времето на един цикъл, което може да даде на правителствата известна свобода на действие относно временното използване на по-високи дефицити. Вярно е обаче, че устойчивостта на бюджетните дефицити би трябвало да се има предвид; добре е тази тема да бъде обсъдена както в САЩ, така и в страните от ЕС. Последно, но не и по значение - парадигматичният фундаментализъм изглежда ще трябва да бъде изоставен; хората, участващи в разработването на политиката, а също и тези в академичните кръгове, разбират, че интелектуалният фанатизъм не е от голяма полза в реалния свят, че пазарните икономики се нуждаят от ефективно регулиране (факт, който финансовите и енергийни пазари и корпоративните скандали доказаха достатъчно добре), че правителствата трябва да участват в икономическия живот, щом трябва да се осигуряват обществени блага - включително ефективно регулиране. Би било логично да се върнем към политическите мерки, които някои наричат "неконвенционални". Тези мерки, от една страна, не означават отказ от основните достижения на икономиката; но от друга, означават възможност политиката да варира съобразно обстоятелствата.
Как това връщане към "неконвенционалната" икономика може да се интерпретира спрямо икономиките в преход? Очевидно, там където инфлацията все още е висока, прилагането на хлабава монетарна политика ще бъде непродуктивно; инфлацията ще се появи отново и ще доведе до нестабилност. Аналогично, там където квази-фискалните дефицити са високи и финансовата дисциплина е слаба, по-високите бюджетни дефицити биха изтощили кредитните пазари и ще поддържат високи лихвени проценти, парализирайки дейността на фирмите. Обезценката на валутния курс също би стимулирала инфлацията навсякъде където макроикономическата стабилност е крехка и очакванията за инфлацията са неблагоприятни. Заключението е: икономиките в преход се нуждаят от солидни институции и добър икономически опит, за да могат да експериментират сравнително безопасно с "неконвенционалните" политически мерки. Би било добре обаче да има известна гъвкавост и автономност при провеждането на макроикономическата политика, с оглед парирането на мощни насрещни сътресения. Ако макроикономическите условия не оставят много място за вариране на макроикономическата политика, за по-голяма гъвкавост може да се използват други инструменти. Например търговската политика, която трябва да се приведе в по-голям унисон със съществуващите асиметрии в световната икономика. Често онова, което проповядват силните икономики, не се практикува; либерализирането на капиталовите сметки трябва да се предприема предпазливо, и само когато институциите са солидни, а икономиката е повече или по-малко стабилна; приватизацията трябва да върви ръка за ръка с ефективни мерки за засилване на конкуренцията. В случай, че се приватизират държавни предприятия (напълно или частично), тези операции не трябва да се извършват сляпо, без съобразяване с цените, които крайните потребители ще трябва да платят, тъй като правителствата са морално и обществено задължени да запазят широкия достъп на техните граждани до обществените блага.

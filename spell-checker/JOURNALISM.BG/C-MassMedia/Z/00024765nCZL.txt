Дел Понте каза, че Младич все още се укрива в Сърбия
					05/12/2007
					 
						БЕЛГРАД, Сърбия -- Напускащата поста главен прокурор на Трибунала на ООН за военни престъления в Хага Карла дел Понте отново повтори във вторник (4 декември), че доказателствата сочат, че обвиняемият Ратко Младич се крие в Сърбия. Тя каза също, че по време на последната й визита в Сърбия в понеделник никой от официалните лица, с които се е срещнала, не е оспорил това нейно мнение по въпроса и че властите в Белград се опитват да убедят Младич да се предаде. Дел Понте добави, че ще настоява ЕС да не подписва Споразумението за стабилизация и асоцииране (ССА) със Сърбия, докато Младич е на свобода. "Важното е Младич да се озове в Хага ... преди подписването на ССА. Защото ако ние изгубим този лост на въздействие, това никога няма да се случи." (Данас, Блиц - 05/12/07; Танюг, Б92, РТС, FoNet, АФП - 04/12/07)

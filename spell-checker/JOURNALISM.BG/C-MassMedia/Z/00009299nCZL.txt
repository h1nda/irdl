Ръководителят на ЮНМИК представя пътната карта за Косово
11/12/2003
Ръководителят на ЮНМИК Хари Холкери представи документ, включващ стандартите, които трябва да постигне Косово, за да започнат разговорите за окончателния му статут.
(ЮНМИК, АФП, Ройтерс, Радио Б92 - 10/12/03)
 
 
В сряда (10 декември) ръководителят на ЮНМИК Хари Холкери представи документ, определящ стандартите, които трябва да постигне Косово, преди да започнат разговорите за окончателния статут на провинцията. ООН, местните институции и международната общност се споразумяха за плана. Изпълнението му ще бъде основа за прегледа в средата на 2005 г. на готовността на Косово за започване на разговорите.
Церемонията по представяне на документа "Стандарти за Косово", чиито домакини бяха Холкери и премиерът на Косово Байрам Реджепи, събра висши представители на ООН и местните власти, включително президентът Ибрахим Ругова и представители на международните организации в Прищина. Лидерите на косовските сърби не присъстваха на церемонията.
"В известен смисъл този документ представлява възможност за избор... Постигнете стандартите и международната общност своевременно ще вземе нужните решения за разглеждане на окончателния статут на Косово", каза Холкери на церемонията. "Но ако не ги постигнете, Косово ще си остане закостеняла, назадничава, изостанала страна може би в продължение на цели десетилетия."
Документът, който се състои от 10 страници, посочва конкретни цели, които трябва да бъдат постигнати в осем области, включително демократични институции и върховенство на закона, свобода на придвижване, завръщане на бежанците, икономика и диалог.
Холкери каза, че документът предлага подробно описание на "едно общество, в което хората от всички общности, независимо от етническата им принадлежност, са уважавани, в което те са свободни да пътуват, да работят и да ползват майчиния си език, където правителствените институции служат на всички хора, в цяло Косово, без дискриминация, и където има справедливо правосъдие и сигурност за всички ".
Миналият месец международната общност заяви, че дискусиите по окончателния статут на Косово биха могли да започнат в средата на 2005 г., при условие че дотогава бъдат постигнати някои стандарти, определени от ООН. В противен случай тези разговори ще трябва да бъдат отложени.
"Вече е определена дата за решението, но това решение не е неизбежно. Това решение зависи от всичко казано и свършено тук, в Косово", каза Холкери в сряда.
Бившият финландски премиер подчерта, че успешно прилагане на стандартите може да се постигне единствено чрез тясно сътрудничество между ЮНМИК, временните институции на Косово и обществеността. "Ако тези стандарти се разглеждат просто като още едно упражнение за бюрократите и дипломатите в Прищина, значи ще се провалим", каза Холкери, като подчерта, че "създаването на справедливо и толерантно общество е задача на всички хора в Косово".
"Всяко изречение в документа за стандартите е само по себе си предизвикателство, но ние с нетърпение очакваме да работим заедно, за да преодолеем всички тези предизвикателства", каза Реджепи, като заяви, че неговото правителство ще положи всички възможни усилия да постигне целите.
Като част от съвместните усилия представителите на ООН и ръководителите на Косово ще провеждат редовни срещи. Съветът за сигурност на ООН ще оценява напредъка, постигнат при прилагане на стандартите.

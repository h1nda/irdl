Бомба избухна пред редакцията на български вестник със скандална репутация 
					10/02/2011
					Някои казват, че бомбеният атентат е бил заплануван да съвпадне с посещението на еврокомисари.
					(AФП, Блумбърг, АП, София ехо, Агенция София нюз, Информационна агенция Фокус, БТА, Dnevnik.bg, Медиапул - 10/02/11)
 
					 
						
Полицията разследва станалия рано сутринта взрив пред редакцията на скандално нашумелия седмичник "Галерия" в София. [Ройтерс]
						Експлозия разтърси редакцията на български вестник в четвъртък сутринта (10 февруари), причинявайки дребни щети, но пострадали няма. 
						Самоделната бомба, която е била поставена пред входната врата на помещенията на седмичника "Галерия" на първия етаж от сграда в центъра на София, е избухнала около 5:40 ч. местно време. Взривът е изпочупил някои прозорци на триетажната къща, както и на няколко жилищни сгради наоколо и е нанесъл щети на два автомобила. 
						Единственият човек, който се е намирал в редакцията на вестника, е бил пазач от охраната, който е останал невредим. 
						Недялко Недялков, собственик на издателство "Милениум", чиято редакция се намира в същата сграда, каза пред репортери, че пазачът бил "добре". 
						"Вратата полетяла към него и той се скрил под масата," каза издателят, отбелязвайки, че най-вероятно цел на атаката е бил седмичникът "Галерия". 
						Вестникът неотдавна публикува няколко изтекли записи на телефонни разговори между директора на агенция "Митници" Ваньо Танов и премиера Бойко Борисов, финансовия министър Симеон Дянков и други висши правителствени служители. Мнозина смятат, че той е близък до Алексей Петров, скандално известният бивш съветник на Държавна агенция "Национална сигурност" (ДАНС), бизнесмен и предполагаем лидер на организирана престъпна групировка, който бе освободен от домашен арест преди няколко дни. 
						В многобройни интервюта, дадени в четвъртък сутринта, главният редактор на "Галерия" Кристина Патрашкова и заместникът й Явор Дачков настояха, че атаката е била "политически акт, целящ да ги сплаши". 
						"Очевидно е, че нашият вестник е най-критичният към правителството," каза Патрашкова за държавното Българско национално радио. 
						Много политици обаче не бяха съгласни, подчертавайки, че експлозията е била по-скоро акт срещу държавата, отколкото срещу седмичника. 
						Атентатът в четвъртък съвпадна с посещението в България на четирима еврокомисари, включително на комисаря по вътрешните работи Сесилия Малстрьом, която трябваше да пристигне в София по-късно същия ден, в критичен момент за кандидатурата за Шенген на балканската страна. 
						В коментар за инцидента Борисов, който оглавява дясноцентристката партия "Граждани за европейско развитие на България" (ГЕРБ), каза пред репортери, че изобщо "не е изненадан", намеквайки, че дори е очаквал нападение от този вид. 
						 "Радвам се, че е било поставено професионално, така че да не загинат хора," е казал Борисов, цитиран от софийския всекидневник "Дневник", отбелязвайки, че е инструктирал вътрешния министър Цветан Цветанов и началника на ДАНС Цветлин Йовчев да действат незабавно. 
						Иван Костов, един от съпредседателите на дясната "Синя коалиция", разглежда експлозията в четвъртък като продължение на атаката срещу правителството, насочена към допълнително подкопаване на доверието на Брюксел в способността на България да се бори с организираната престъпност. 
						"Фактът, че нещо такова може да се случи в момент, когато четирима еврокомисари посещават страната, показва, че правителството е загубило контрол върху престъпните групи," каза той. 
						Той отново повтори призива на "Синята коалиция" от сряда за отстраняване на вътрешния министър, така че правителството да може да успее в борбата срещу организираната престъпност. Той посочи също неспособността на Цветанов да се бори и срещу дребната престъпност, изтичането на класифицирана информация, прекалената употреба на специални разузнавателни средства, както и нарушаване на основните принципи на демокрацията, като други мотиви за искането на смяната му. 
						Разследването на бомбения атентат от четвъртък започна незабавно. Решаването на случая обаче ще бъде "много трудно", прогнозира Красимир Велчев, депутат от ръководството на ГЕРБ. 
						"Той е бил извършен от професионалисти," каза той. "Този път не е просто някой да се е ядосал на вестника и да е сложил взрива."

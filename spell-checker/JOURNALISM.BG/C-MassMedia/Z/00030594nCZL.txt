Тихич пропусна разговори с Чович и Додик
					15/06/2009
					 
						САРАЕВО, Босна и Херцеговина (БиХ) -- Сюлейман Тихич, лидер на босненската Партия на демократичното действие (ПДД), отказа да присъства на среща в неделя (14 юни) с лидерите на основните политически партии в Босна и Херцеговина. Като причина той посочи националистическите изказвания на лидера на босненските сърби Милорад Додик.
						В неделната среща участваха Додик, Драган Чович от Хърватския демократичен съюз на БиХ и върховният представител Валентин Инцко. Разговорите бяха част от т.нар. „процес от Пруд”, който изисква редовни срещи между основните лидери. Инцко подчерта, че международната общност твърдо подкрепя процеса, а също и че очаква Съветът за прилагане на мира да реши през октомври какво ще бъде бъдещето на Службата на върховния представител и преобразуването й в Служба на специалния представител на ЕС.
						Други новини -- Председателят на Трибунала на ООН за военни престъпления Патрик Робинсън пристигна в БиХ в неделя. Той ще проведе разговори с членовете на тристранното председателство, Инцко и кмета на Сараево Алия Бехмен. (БХРТ, РТРС, Уебсайт на МНСБЮ, СРНА, Фена, Дневни Аваз, Pincom.info - 14/06/09)

Министър на ФБиХ подаде оставка
					05/04/2010
					 
						САРАЕВО, Босна и Херцеговина (БиХ) -- Гаврило Граховац, който бе едновременно вицепремиер на Федерация Босна и Херцеговина (ФБиХ) и министър на културата и спорта, подаде оставка от двата поста в четвъртък (1 април). Той също подаде оставка и като заместник-председател на Партията за БиХ (ПБиХ). За местните медии Граховац цитира "принципни причини" за оставките си, без да даде повече подробности. Политическите анализатори твърдят, че министърът не е бил съгласен с решението на неговата партия да гласува срещу законопроект, регулиращ заплатите на държавните служители. Законопроектът би променил съществуващата система, според която законодателите получават по-високи заплати от министрите. (Хина, Радио "Свободна Европа", Независне Новине - 02/04/10; БХРТ, Фена, ФТВ - 01/04/10)

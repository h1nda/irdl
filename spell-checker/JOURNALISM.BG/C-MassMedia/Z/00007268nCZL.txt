Лидерите на двете общности в БиХ обещават да "разчистят" електроснабдителните компании
12/06/2003
Правителствата на двете общности в Босна и Херцеговина обещаха да се заемат с проблемите в трите електроснабдителни компании в страната, разчиствайки пътя за проект, който ще преструктурира енергийния сектор.
От Бет Кампшрор за Southeast European Times от Сараево - 12/06/03
 
 
Ръководителите на правителствата на двете общности в БиХ обявиха на 2 юни, че установяват контрол върху трите електроснабдителни компании, за да се справят и предотвратят корупцията и неефективността, разкрити от специалните ревизори миналата зима.
Решаването на проблемите има възлово значение за получаване на финансиране за проекта "Енергия 3", който ще преструктурира електрическите дружества в страната. БиХ трябва да приеме закони до края на месеца, които ще регламентират създаването на държавна електрическа компания и системен оператор.
Премиерът на Република Сръбска (РС) Драган Микеревич съобщи, че министерството на вътрешните работи на общността е повдигнало обвинения срещу петима души във връзка с неправилно управление, конфликт на интереси и кражби, разкрити при специална ревизия през февруари. Ревизорите са установили, че електроснабдителната компания на общността Електропривреда РС е губила 99.8 млн. дол. годишно поради злоупотреби. Върховният представител Пади Ашдаун тогава уволни няколко висши служители, включително и нейния директор.
Преди няколко седмици първият заместник на Ашдаун Донълд Хейс поиска от правителството на Микеревич да предприеме действия, тъй като то не е направило нищо, за да уволни отговорните ръководители на компанията, да подобри приходната част или да закрие финансово неизгодните проекти на Електропривреда РС.
"Правителството сформира група за разследване със задача да провери всички лица, които фигурират в специалния доклад на ревизорите", каза Микеревич пред журналисти в Сараево на 2 юни, като добави, че правителството е назначило нов управителен съвет.
"Процесът е в ход и аз мисля, че в момента е трудно да се каже, кога той ще приключи", каза премиерът. "Но аз се надявам, че правителството на РС ще постави системата под контрол".
При другите две електроснабдителни компании също бяха открити значителни загуби. Електропривреда Мостар не е събрала дължимите й суми от потребителите с политически връзки и е плащала на фиктивни компании, в резултат на което е загубила около 30 млн. дол. през 2001 г. Властите във федерацията разпуснаха управителния съвет на компанията и назначиха нов директор. Според ревизията електрическата компания в Сараево е виновна за това, че е инвестирала прекалено много средства в такива проекти, като новата централна сграда на компанията.
"Първата стъпка бе отстраняването на служители", каза премиерът на федерацията Ахмет Хаджипашич. "Втората стъпка е уволнението на известен брой хора или прехвърлянето им в места, където те не могат да оказват влияние върху качеството на работата на компанията."
Хейс заяви, че действията на правителствата на двете общности поставят началото за привличане на инвеститори в проекта "Енергия 3" и изрази надежда, че необходимите закони ще бъдат приети до крайния срок 30 юни.
"Много международни донори заявяват, че ако законите влязат в действие, тогава ще станат постепенно останалите неща, свързани с финансирането на специфичните дейности в подкрепа на процеса на преструктуриране", каза той. Хейс също така отбеляза, че като са приели работата сериозно, двамата премиери са поставили началото на промените в корпоративната етика в БиХ.

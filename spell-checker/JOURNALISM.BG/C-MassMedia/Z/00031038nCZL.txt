Еврокомисарят Рен призова Македония да постигне критериите
					24/07/2009
					 
						СКОПИЕ, Македония -- Еврокомисарят по разширяването Оли Рен посети в четвъртък (23 юли) Скопие, за да обсъди кандидатурата на страната за членство. Той отбеляза, че Македония разполага с два месеца да изпълни оставащите изисквания, преди Европейската комисия (ЕК) да изготви следващия си доклад за напредъка. Въз основа на този документ, който се очаква да бъде публикуван през октомври, Македония би могла да получи официална дата за започване на присъединителните преговори. Оставащите критерии включват приемането на закон за парламента и изменение на законите за публичната администрация и финансирането на политическите партии. „Реформите, [вече] осъществени в контекста на либерализирането на визовия режим… показват, че е налице политическа воля, а също и способност за провеждане на такива реформи, каквито са необходими за препоръка наесен,” каза Рен. Той подчерта също, че макар и спорът за името с Гърция да е двустранен въпрос и да не е част от критериите за откриване на присъединителните преговори между Македония и ЕС, всички членки на блока – включително Гърция – трябва да гласуват за започването на преговорите. (MИA, A1, Макфакс, АФП, АП - 23/07/09)

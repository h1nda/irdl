Холандският и сръбският външен министър обсъдиха евроатлантическата интеграция
					15/07/2005
					 
						БЕЛГРАД, Сърбия и Черна гора -- Всички усилия, положени от Сърбия и Черна гора по пътя към евроатлантическа интеграция, ще са безсмислени, ако не бъдат арестувани и екстрадирани укриващите се обвиняеми във военни престъпления, каза в Белград в четвъртък (14 юли) холандският външен министър Бернард Бот на своя колега от Сърбия и Черна гора Вук Драшкович. Бот потвърди, че е предал същото послание и на Хърватия по отношение на укриващия се Анте Готовина, както и на Босна и Херцеговина относно Радован Караджич. Според Бот тези проблеми трябва да се решат, за да се докаже, че страните желаят да приемат ценностите и стандартите на ЕС. Във връзка с Косово Бот каза, че още е твърде рано да коментира бъдещия му статут, тъй като очаква доклада на специалния пратеник на ООН, Кай Ейде, за изпълнението на демократичните стандарти. (Бета, Б92, Гласът на Америка, РТС, Танюг - 14/07/05)

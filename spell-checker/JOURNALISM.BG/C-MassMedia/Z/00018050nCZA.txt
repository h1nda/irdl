Шварц-Шилинг: "2006 е особено важна година за БиХ"
					28/03/2006
					Октомврийските общи избори, приключването на първата фаза от конституционната реформа и преговорите по Споразумението за стабилизация и асоцииране с ЕС са трите приоритета, по които трябва да работи Босна и Херцеговина през 2006 г., каза в понеделник върховният представител Кристиан Шварц-Шилинг.
					(Служба на върховния представител, ФЕНА -27/03/06)
 
					 
						
Върховният представител на международната общност в БиХ Кристиан Шварц-Шилинг приветства измененията в избирателния закон, сред които е и създаването на система за пасивна регистрация на избирателите. [AФП]
						Октомврийските общи избори са една от водещите три точки в дневния ред на Босна и Херцеговина (БиХ) за тази година, каза в понеделник (27 март) върховният представител Кристиан Шварц-Шилинг, определяйки 2006 г. като "особено важна година" за страната. Другите два приоритета са завършването на първата фаза от конституционната реформа и преговорите по Споразумението за стабилизация и асоцииране (ССА) с ЕС, каза той. 
						Върховният международен представител приветства измененията в избирателния закон на страната, приети миналата седмица от долната камара на парламента на БиХ и одобрени от горната камара в понеделник. Основна промяна е предвидената замяна на сегашния механизъм, според който хората трябва да се регистрират, за да имат право на глас, със система, известна като пасивна регистрация на избирателите. 
						Докато в изборите през 1996 г. взеха участие 80 % от гласоподавателите, осем години по късно избирателната активност спадна на 46 %, отбелязаха от службата на Шварц-Шилинг в изявление от понеделник, отдавайки това отчасти на изискването към избирателите да проверяват регистрацията си преди избори. 
						"Изборите са незаменим механизъм на функциониращата демокрация," цитира изявлението думите на Шварц-Шилинг. "Няма нищо по-важно от това, гражданите да могат да упражняват правото си на глас и да участват в избори." 
						Октомврийските избори ще бъдат особено важни за БиХ в светлината на процеса на преход, който се очаква да приключи до средата на 2007 г., когато широките правомощия на върхновния представител ще бъдат прехвърлени на местни институции и на структури на ЕС. 
						"Електоратът в БиХ ще избира кой да управлява страната в действителност," каза Шварц-Шилинг и призова гражданите да изискват повече от своите политици, така че страната да придобие атрибутите на просперираща демокрация. 
						"Трябва да направим така, че тазгодишната предизборна кампания да е посветена на конкретни проблеми, и пряко заинтересованите -- например отделните граждани, организациите на гражданското общество и профсъюзите -- са длъжни да накарат политическите партии да се съсредоточат върху конкретните въпроси," каза върховният представител. "Партиите няма да бъдат отговорни, ако избирателите не ги държат отговорни." 
						Съгласно измененията в избирателния закон крайният срок за насрочване на изборите бе изместен на 4 май, оставяйки повече време за приемане на неотдавнашното споразумение за конституционна реформа, постиганто от седемте основни политически партии в страната. Промените, имащи за цел увеличаване на пълномощията на централните институции и повишаване на тяхната ефективност, са първата фаза от процеса на конституционна реформа в БиХ. По-нататъшните промени вероятно ще се обсъждат след изборите. 
						"Политическото споразумение е първата стъпка, но и важен старт в процеса на превръщане на БиХ в силна държава и избирането на по-силно правителство, необходимо за превръщането й в партньор на Европа," каза Шварц-Щилинг по време на среща с писатели и интелектуалци в Сараево в понеделник.

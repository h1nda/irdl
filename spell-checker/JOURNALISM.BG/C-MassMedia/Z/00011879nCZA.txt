Сараево е домакин на Младежка конференция за развитие и мир 
					06/09/2004
					Младежи, представители на 83 държави, се събраха на конференция в Сараево, за да обсъдят пътищата за изкореняване на бедността и стимулиране на развитието. 
					(ФЕНА - 05/09/04; Световна Банка -- 02/09/04 - 05/09/04)
 
					 
						
2-та Младежка конференция за развитие и мир ще продължи до вторник (7 септември) в Сараево. [Световната Банка]
						Представители на младежки асоциации от 83 държави от целия свят се събраха в Сараево за 2-та Младежка конференция за развитие и мир (YDP 2004), която се провежда под егидата на Световната банка. Целта на форума е да се проучат пътищата, по които младежките организации и Банката могат да работят заедно за изкореняване на бедноста и стимулиране на развитието. 
						Около 170 младежи на възраст между 18 и 25 години присъстват на форума, който бе открит в неделя (5 септември). Към тях се присъединиха 40 висши представители на Световната банка и други международни организации. Според изявление на Световната банка проявата се провежда в партньорство с Европейския младежки форум и Световната организация на скаутското движение, с подкрепата на правителството на Босна и Херцеговина (БиХ). 
						Участниците ще доразвиват резултатите, постигнати на предходна конференция, провела се преди година в Париж. На нея присъстваха повече от 110 младежи от 70 страни. 
						В реч при откриването на форума в неделя премиерът на БиХ Аднан Терзич заяви, че младежта в страната е допринесла за изработването на стратегията за развитие на БиХ. "Това ни убеди, че младежта може да носи отговорност, ако получи съответни възможности за това," изтъкна Терзич. 
						Вицепрезидедтът за Европа и Централна Азия на Световната банка Шигео Кацу заяви, че една от целите на конференцията е да оцени напредъка, осъществен през последните 12 месеца в четири приоритетни области: образование, работна заетост, превенция и разрешаване на конфликти, както и рисково поведение и ХИВ/СПИН. Друга цел е било постигането на споразумение по средносрочния курс на действие. 
						"Което е по-важно обаче - ние сме се събрали тук, защото всички вярваме, че младежта е огромен източник на неизследван потенциал за развитие в света, но че не сме достигнали дори до отключването на този потенциал," каза във встъпителните си думи Кацу. 
						Той допълни, че самата Банка вече въвежда в действие глобална рамка, която ще позволи нарастване на инвестициите в децата и младежта. "Било то чрез стратегии за икономическо развитие или чрез строителство на жилища, развитие на селските райони, контрола върху разпространението на ХИВ/СПИН или училищни проекти, Световната банка активно възприема програми и дейности, адаптирани към интересите на младежта," посочи той. 
						Младежите, които рядко са част от традиционните обществени структури, защитаващи интересите на истаблишмънта и старите практики, не се страхуват да се захванат с привидно нерешими проблеми като ХИВ/СПИН, измененията в климата, дълга, както и изграждането на истински глобално общество, посочи Кацу. Бидейки способни да поддържат действително нови каузи, които рушат статуквото, добави той, те имат потенциала да станат част от мощни съюзи за промяна. 
						"Нека проучим как можем да работим заедно в бъдеще и да помогнем на младежите да реализират потенциала си при създаване на успешни, отворени общества, предлагащи възможности на всички свои граждани. Бихме могли да решим да създадем гъвкава мрежа от младежки представители със споделен дневен ред или да се споразумеем да предприемем съвместни действия за защита на определени цели, но независимо от резултата, трябва да се стремим към конкретност" каза Кацу. 
						Конференцията YDP 2004 се закрива във вторник след пленарно заседание с президента на Световната банка Джеймз Уолфънсън по новата рамка за действие между Банката и младежта.

Според косовските власти моделът на Бръчко не може да бъде приложен в Митровица
					12/08/2008
					 
						ПРИЩИНА, Косово -- Официални представители и анализатори отхвърлиха в понеделник (11 август) предложението в Северно Косово да бъде приложен моделът на Бръчко, Босна и Херцеговина. Според правителството тази инициатива може да дестабилизира Косово, а канцеларията на президента заяви, че всяко предложение, което противоречи на плана на бившия специален пратеник на ООН Марти Ахтисаари, е неприемливо. Бившият специален пратеник на ЕС в Косово Волфганг Петрич каза в интервю за Би Би Си в понеделник, че моделът на Бръчко може да бъде използван в Косово като временно решение на проблема в Митровица.
						Други новини от понеделник -- ЮНМИК съобщи за намеренията си да съкрати броя на своите служители с около 70 %, или с около 1 400 души, като част от преструктурирането на международното присъствие в Косово. Говорителят на ЮНМИК Александър Иванко подчерта обаче, че персоналът в северната, населена предимно със сърби част на Косово няма да бъде намален, тъй като за това са необходими отделни обсъждания в Ню Йорк.
						Също в понеделник сръбският външен министър Вук Йеремич заяви, че Малайзия е решила временно да прекъсне процеса на признаване на независимостта на Косово. Съобщението бе направено след визитата на Йеремич в Куала Лумпур. Следващото му посещение е в Сингапур. (Коха Диторе, Kosovalive, Зери, Лайм, Експрес, Политика - 12/08/08; РТК, Кохавизион, Бета, B92, Танюг, Студио B - 11/08/08)

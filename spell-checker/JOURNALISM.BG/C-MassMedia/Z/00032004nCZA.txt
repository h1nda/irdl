Турция и Армения продължават дипломатическата "игра"
					16/10/2009
					Четири дни след подписването на историческото споразумение между Турция и Армения лидерите на двете страни се срещнаха на футболен мач.
					От Айхан Шимшек за Southeast European Times -- 16/10/09
 
					 
						
Халил Алтънтоп (в средата) от Турция се бори за топката с Карлен Мкъртчан (вляво) и Храри Миокан от Армения по време на футболния мач от квалификациите за Световното първенство през 2010 г., който се игра в сряда (14 октомври) в Бурса. [Гети Имиджис]
						Футболен мач със символично значение в сряда (14 октомври) между Турция и Армения засили надеждите за нормализиране на отношенията между двете съседни страни. 
						Арменският президент Серж Саркисян направи първото си посещение в Турция по покана на своя турски колега Абдула Гюл и двамата наблюдаваха заедно мача, като разговаряха по време на играта. 
						Посещението на Саркисян се състоя четири дни след подписването в Цюрих на исторически споразумения между двете държави, които имат за цел установяване на дипломатически отношения и отваряне на границата. Двата протокола, подписани от турския външен министър Ахмет Давутоглу и от арменския му колега Едуард Налбандян, отбелязват първото двустранно споразумение между двете съседни държави от около 88 години. 
						"Футболната" среща между Саркисян и Гюл се тълкува от местните медии като знак за по-нататъшно затопляне на отношенията между страните и нарастване на доверието в процеса. 
						Напрежението преди и по време на мача в Бурса, бивша столица на Османската империя, беше високо. Властите се страхуваха от протести или насилие от страна на крайни националисти или хулигани. Засилените мерки за сигурност предотвратиха възникването на съществени проблеми преди и след мача, в който Турция спечели с 2:0. 
						Сближаването на двете държави среща съпротива от страна на националистите в двете страни, особено в Армения. Саркисян беше подложен на силен натиск да не посещава Турция и да не става инициатор на процес на нормализиране. 
						В Турция правителството е подложено на силна критика от опозицията, че е предало силния съюзник Азербайджан. Азербайджанският регион Карабах е окупиран от Армения от 1993 г. В отговор Турция затвори границата си с Армения в знак на подкрепа за Азербайджан. 
						Анкара отдавна посочва, че ще отвори границата със североизточната си съседка, след като Армения предприеме действия за намиране на решение в Карабах. 
						Подписаните в Цюрих на 10 октомври протоколи обаче предвиждат установяване на дипломатически отношения и отваряне на границата, без в тях пряко да се споменава Карабах. Армения настоява, че връзките й с Турция не са свързани с конфликта с Азербайджан. 
						Турският премиер Реджеп Тайип Ердоган намекна тази седмица, че напредъкът по посока на намиране на решение в Карабах трябва да продължи, за да се гарантира прилагането на подписаните споразумения с Армения. 
						Преди да влязат в сила, споразуменията трябва да бъдат ратифицирани от парламентите на двете страни.

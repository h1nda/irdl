Двама кюрди загинаха в сблъсъци с полицията в Югоизточна Турция
					24/03/2008
					 
						АНКАРА, Турция -- Двама етнически кюрди загинаха в неделя (23 март) по време на сблъсъци с полицията в Югоизточна Турция, обхваната от протести в продължение на четири дни. Започнали като тържества по случай пролетния празник Невруз, те прераснаха в яростни демонстрации в подкрепа на терористичната Кюрдска работническа партия (ПКК). Около 200 души бяха ранени, а други 200 бяха арестувани. Един човек е загинал от огнестрелни рани в гр. Юксекова, а друг е починал във Ван. 
						Демонстрациите се разпространиха в провинциите Сиирт, Хакари и Ван. Ситуацията в неделя бе особено напрегната в Хакари, където хиляди кюрди се присъединиха към митинг в подкрепа на ПКК и хвърляха камъни и бутилки по полицаите. Служителите на реда използваха сълзотворен газ за разпръскване на тълпата. Трима полицаи са били сериозно ранени при експлозия, по сведения на информационната агенция "Доган". Ситуацията бе напрегната и в Истанбул, където се проведе друг голям митинг. Хиляди кюрди скандираха лозунги в подкрепа на лидера на ПКК Абдула Йоджалан, който излежава доживотна присъда. (Доган, РИА Новости - 23/03/08)

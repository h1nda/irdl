Босненско-сръбските депутати призоваха Караджич да се предаде незабавно
21/07/2004
Парламентът на Република Сръбска призовава всички обвинени във военни престъпления, включително Радован Караджич, да се предадат незабавно. В противен случай те ще бъдат арестувани. В резолюция, приета в четвъртък, той също така изиска от правителството да работи за изпълнение на задълженията към Трибунала в Хага.
(Ройтърс, АП, АФП, ГА, ФЕНА - 20/07/04)
 
 
Босненско-сръбският парламент призова Радован Караджич (вдясно на плаката) да се предаде. [Файл]
Парламентът на сръбската автономна област в Босна и Херцеговина (БиХ) призова всички лица, обвинени във военни престъпления, включително военновременния босненско-сръбски лидер Радован Караджич, да се предадат незабавно. В противен случай те ще бъдат арестувани.
В резолюция относно сътрудничеството на РС с Международния наказателен трибунал за бивша Югославия (МНТБЮ), приета във вторник (20 юли) вечерта, законодателите поискаха освен това от правителството на областта да предприеме незабавни стъпки за изпълнение на задълженията към Хагския Трибунал. Според Ройтърс документът, предложен от президента на РС Драган Чавич, е бил подкрепен от огромното мнозинство от депутатите в 83-членното законодателно събрание на областта.
Международната общност даде ясно да се разбере, че шансовете на БиХ за евро-атлантическа интеграция зависят от пълноценното сътрудничество с МНТБЮ, включително предаването на заподозрените във военни престъпления, извършени по време на конфликта от 1992-1995 г. РС все още не е арестувала нито един укриващ се обвинен във военни престъпления и отказът от сътрудничество с Трибунала неотдавна коства непоканването на БиХ да се присъедини към програмата на НАТО "Партньорство за мир"(ПзМ).
Караджич е сред 20-те обвинени от МНТБЮ заподозрени, които са все още на свобода, и се укрива от 1996 г. насам, като се твърди, че намира убежище в планинските райони в източната част на страната и е подпомаган от мрежа поддръжници.
След решението на НАТО за отлагане на приемането на БиХ в ПзМ, върховният представител в БиХ Пади Ашдаун обяви пакет от широкообхватни мерки, насочени към активизиране на блокираното сътрудничество на страната с МНТБЮ. Като част от тези мерки 59 босненско-сръбски представители, за които се смята, че препятстват процеса, бяха освободени от заеманите длъжности. Сред тях са Драган Калинич, председател на парламента на РС и лидер на основаната от Караджич Сръбска демократическа партия (СДП) и Зоран Делич, вътрешен министър на областта, отговарящ за полицията.
Резолюцията от вторник призовава правителството да направи всички необходими промени в рамките на МВР, за да гарантира, че полицейските сили на областта са оперативно способни да заловят обвинените във военни престъпления. Тя освен това призовава към изработване на законопроект, който би създал институция, натоварена с разследването, документирането и оценката на престъпленията по време на конфликта в БиХ.
Изразявайки пълна подкрепа за евроатлантическата интеграция на БиХ чрез програмата на НАТО "Партньорство за мир" и Процеса на ЕС за стабилизиране и асоцииране, депутати призоваха и "всички представители на съставните народи на БиХ да осъдят военните престъпления, извършени от представители на техните общности."
По-рано през деня 44 от законодателите, присъствали на специалното заседание във вторник, избраха 40-годишния Душан Стоишич за нов председател на парламента. АП съобщи, че според говорител на СДП той не принадлежи към онези, които помагат на Караджич да се укрие от правосъдието.
Също във вторник Ашдаун призова РС да приложи незабавно решението на Конституционния съд на БиХ от февруари относно географските наименования. В писмо, изпратено до премиера Драган Микеревич, той предупреди, че наскоро приетите законови поправки, чрез които се премахва префиксът "сръбски", не са допринесли в пълна степен за изпълнение на съдебното решение. Той отбеляза, например, че кабинетът е оставил непокътнато двойното име Фока/Сръбине на общината Фока.
Решението на съда бе окончателно и задължително, каза Ашдаун, допълвайки, че Микеревич носи лична отговорност за гарантиране на неговото изпълнение.

Олимпийски бизнес: Колко ще струват игрите
11/09/2003
С общ размер на разходите от 7,5 милиарда евро Олимпийските игри ще бъдат най-скъпото събитие, което ще се състои на Балканите догодина. Но откъде ще дойдат всички тези пари?
От Георгиос Анагностополус за Southeast European Times от Атина - 11/09/03
 
 
По-малко от година преди началото на Летните олимпийски игри планираният бюджет за 17-дневното събитие се покачи от 6,5 милиарда евро на 7,5 милиарда евро. Кой ще плати тази огромна сметка?
Гръцкото правителство покрива 12 % плюс разходите за осигуряване на материалната база на игрите, които включват стойността на всички строителни работи.
Продажбата на правата за излъчване в цял свят се очаква да покрие 37,5 % от сметката. Очаква се 2 милиарда зрители от цял свят да проследят игрите по телевизията.
Билетите, от друга страна, ще допринесат само с 9,3 %, тъй като цените за квалификационните състезания няма да надвишават 10 евро. Приходите от продажба на възпоменателни монети и пощенски марки и от дарения ще възлязат на 13,5 %.
Организационният комитет на Олимпийските игри в Атина през 2004 г. (АТХОК) работи усърдно за привличането на значителен брой местни спонсори на игрите. Международният организационен комитет от своя страна подписа договорите със световните спонсори.
Игрите имат своя официална банка ("Алфа"), гориво ("Шел"), спортно облекло ("Адидас"), вода ("Йоли"), авиокомпания ("Олимпик"), пътническа агенция ("Джет Сет Спортс") и компания за спортно оборудване ("Мондо"). На международно ниво основен спонсор е "Кока-Кола".
Други марки, които ще гледаме на Олимпиадата по плакати, билбордове, флагове и други повърхности, включват "Джон Ханкок", "Кодак", "Макдоналдс", "Панасоник", "Самсунг", "Шлумбергер", "Спортс Илюстрейтид/Тайм", "Суоч", "VISA" и "Ксерокс".
Чрез спонсорство са набрани вече 509 млн. евро - 37 % повече от целта, която си постави АТХОК. Много спонсори ще осигуряват стоки и услуги вместо финансови средства. "Мондо" предоставя спортното оборудване; "Суоч" ще се погрижи за електронните хронометри; "Панасоник" осигурява аудиовизуалното оборудване, а "Самсунг" ще се заеме с безжичните комуникации.
Първоначално се очакваше Олимпиадата да е фискално оправдана за правителството. В крайна сметка тя поставя Гърция в светлината на световните прожектори, засилва туризма, способства за модернизацията на националната инфраструктура и насърчава развитието. Най-голям пробив се очакваше в сферата на заетостта. Имаше надежда за разкриване на 140 000 работни места. Сега изглежда, че 35 000 е по-реалистично число. Постигането на целите на правителството обаче не е най-главната задача за АТХОК. По-скоро тя е да направи игрите незабравими.

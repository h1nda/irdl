Отложената продажба на тютюневия монополист може да влоши инвестиционния климат в България
02/12/2002
Започването и спирането на процедурата по продажбата на българския тютюнев монополист "Булгартабак" поради съдебни спорове, може да попречи на правителството в София да реализира приватизационните цели за тази година и да послужи като предупредителен сигнал към чуждите инвеститори.
От Алина Михайлова за Балкан таймс в София - 02/12/02
 
 
Проблемната продажба на българския тютюнев монополист "Булгартабак", която от септември се превърна в съдебна битка на високо ниво, заплашва да попречи на плановете за приватизация на реформисткото правителство и да изпрати негативни сигнали към чуждите инвеститори. Неуспехът да се извърши продажбата, която кабинетът на министър-председателя Симеон Сакскобургготски обеща да приключи тази година, може да подкопае усилията за осъществяване на икономическите реформи, уговорени срещу заеми с основните донори - МВФ и Световната банка.
Продажбата, която започна през март, има също така и важно социално значение. Голяма част от бедното малцинство на етническите турци, което съставлява около 10 процента от почти 8-милионното население на България, изкарва прехраната си чрез отглеждане на тютюн и разчита на "Булгартабак" да изкупи тяхната продукция. Ето защо Движението за права и свободи (ДПС) на етническите турци, по-малкия коалиционен партньор в правителството, желае бързото финализиране на сделката.
Двете основни опозиционни партии - десноцентристкият Съюз на демократичните сили и партията на социалистите - вече поискаха оставката на вицепремиера Николай Василев, бивш финансист от Лондон, който е начело на икономическия екип на правителството. Като министър на икономиката, той ръководи осъществяването на продажбата.
Продажбата на "Булгартабак" привлече четири оферти. През август, Агенцията за приватизация избра за изключителен купувач консорциума на регистрираната в София "Табако Кепитъл Партнърс" и холандската фирма "Клар Инис". Консорциумът, подкрепен от германската "Дойче банк", предложи 110 млн евро за 80-процентен дял от предприятието.
Другите трима кандидата - руският консорциум "Метатабак", регистрираният във Виена консорциум "Табако холдинг" ООД и руският "Росбулгартабак", обжалваха процедурата по продажбата пред Върховния съд, обвинявайки Агенцията по приватизация, че е действала незаконно, като не им е позволила да предложат по-добри цени след класиране на офертите.
Върховният съд издаде решение в тяхна полза, като заяви, че агенцията е трябвало да поиска по-добри оферти, поради отчетените от компанията по-добри от очакваните финансови резултати в процеса на продажбата. Съдът отмени също и решението на агенцията да избере кандидата на "Дойче банк" за изключителен купувач. Агенцията по приватизация настоява, че процедурата по продажбата е била справедлива и отрича да е нарушила закона.
В последния ход от съдебната битка, агенцията обжалва решението пред разширената комисия на Върховния административен съд, чието решение ще е последно. Той или ще потвърди решението на нисшестоящия съд или ще приеме жалбата и ще разреши продължаване на преговорите за финализиране на сделката с избрания купувач. Той може също да нареди нова процедура за продажба. В петък (29 ноември), съдът заяви, че ще излезе с решение в края на декември.
Ако продажбата се отмени, правителството вероятно няма да получи 300 млн щатски долара от планираните за 2002 г. приходи от приватизацията. Служители в правителството заявиха, че това няма да се отрази на държавния бюджет, тъй като страната има достатъчно фискални резерви. Но Симеон Сакскобургготски предупреди, че проблемите около тази продажба могат да влошат инвестиционния климат в България.

Управляваща в Турция ПСР потвърди намерението си да извърши конституционни промени
					09/04/2009
					 
						АНКАРА, Турция -- Управляващата Партия на справедливостта и развитието (ПСР) възнамерява да проведе преговори с опозицията за евентуални конституционни промени, каза в сряда (8 април) председателят на съвместната парламентарна комисия по конституционни и съдебни въпроси Бурхан Кузу за “Ройтерс”. След местните избори на 29 март премиерът Реджеп Тайип Ердоган заяви, че ще се стреми към промени в конституцията от 1982 г., тъй като според него тя е пречка пред желанието на страната да се модернизира и вреди на икономическото развитие. Според ПСР конституцията също така ограничава политическите права, включително свободата на словото и религиозната свобода, и позволява на военните да оказват влияние върху правителството. Кузу заяви, че ПСР ще започне преговори с членове на прокюрдската Партия за демократично общество, Републиканската народна партия и Партията на националистическото действие. (Заман, Ройтерс, МИА - 08/04/09)

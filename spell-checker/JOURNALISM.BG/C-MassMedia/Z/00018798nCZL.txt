Сръбският премиер Кощуница продължава да не признава черногорската независимост
					02/06/2006
					 
						БЕЛГРАД, Сърбия и Черна гора -- Близо две седмици след референдума за независимост на Черна гора сръбският премиер Воислав Кощуница все още не казва дали ще признае резултата и ще поздрави властите в Подгорица, според репортажи в местните медии. На пресконференция в четвъртък (1 юни) Кощуница потвърди, че правителството му е получило решението на Комисията за референдума в Черногорската република за успеха на вота. Освен това той подчерта, че е време Сърбия да се заеме със собствените си дела. 
						Междувременно върховният представител на ЕС по въпросите на сигурността Хавиер Солана пристигна в петък на посещение в Белград за разговори с Кощуница, с президента Борис Тадич и с външния министър на Сърбия и Черна гора Вук Драшкович. Водещи в дневния ред се очаква да бъдат въпроси, свързани с отношенията с Черна гора след референдума, сръбската кандидатура за ЕС и преговорите за статута на Косово. (Политика, Данас, Бета - 02/06/06; Бета, РТС, Танюг - 01/06/06)

ОССЕ е загрижена във връзка с интернет филтрите и медийните ограничения в Турция 
					18/05/2011
					
						ВИЕНА, Австрия -- Новият закон за цензуриране на медиите и интернет, който трябва скоро да влезе в сила в Турция, може да ограничи свободата на медиите и достъпа до информация, заяви ОССЕ във вторник (17 май). В писмо до външния министър Ахмет Давутоглу представителят на ОССЕ за свободата на медиите Дуня Миятович е изразила загриженост във връзка с неотдавнашното решение на Конституционния съд, с което се разрешава на прокурорите да завеждат наказателни дела срещу журналисти години след публикуването на материалите им. Преди това този срок беше два месеца за журналистите във всекидневниците и четири месеца за материалите в други печатни медии. ОССЕ предупреждава, че ако тези разпоредби останат, журналистите, които изразяват критични мнения, ще работят в непрестанен страх. 
						Миятович е изразила загриженост и във връзка с правителствените планове за въвеждането на задължително филтриране на съдържанието за всички ползватели на интернет от август. „Ползвателите на интернет трябва да имат свободата да вземат независими решения относно използването на филтрите. Ако влезе в сила, тази разпоредба би била в противоречие със стандартите на ОССЕ и международните стандарти за свободен обмен на информация” добавя тя. (Уебсайт на ОССЕ, Хюриет, Аксам - 17/05/11)

Румънският кабинет прие три проекта за кодекси, свързани със съдебната система
					26/02/2009
					 
						БУКУРЕЩ, Румъния -- В сряда (25 февруари) кабинетът прие проектите за три кодекса, поискани от Европейската комисия в стремеж да се уеднакви румънското законодателство с европейските стандарти и да се прекрати процедурата на мониторинг на Букурещ във връзка с борбата с корупцията. По-рано този месец ЕК обяви, че Румъния е направила стъпка назад в борбата с корупцията в сравнение с миналата година, и призова страната да измени своите съдебни кодекси и да направи повече в борбата срещу корупцията. Проектите внасят промени в Наказателния кодекс, който е от 60-те години на 20-и век, от времето на комунистическия режим, в Наказателно-процесуалния кодекс и в Гражданско-процесуалния кодекс. 
						Други новини -- Лидерите на Демократичната либерална партия, на Социалдемократическата партия и на Демократичния съюз на унгарците в Румъния решиха в сряда да включат в дневния ред на Камарата на депутатите за следващата седмица въпроса за делото за корупция срещу бившия министър-председател Адриан Нъстасе. Те взеха това решение, въпреки че заседанието нямаше необходимия кворум. Нъстасе трябва да отговаря по обвинения в злоупотреба със служебно положение, изнудване и вземане на подкупи. (Ройтерс, Финанчиарул - 25/02/09)

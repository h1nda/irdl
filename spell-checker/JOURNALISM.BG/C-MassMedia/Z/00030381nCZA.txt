Хърватия отхвърли промените в предложението на ЕС за решаване на спора със Словения
					26/05/2009
					Предложението на ЕС за решаване на граничния спор между Хърватия и Словения се основава на принципа „приемаш или отхвърляш”, каза хърватският премиер Иво Санадер, настоявайки, че Загреб няма да приеме нито едно от исканията на Словения за промени.
					(AФП, Ройтерс, Javno.hr - 25/05/09; AФП - 21/05/09; Euobserver - 19/05/09; ДПA - 14/05/09; AФП - 13/05/09; ДПA - 08/05/09)
 
					 
						
Съгласно предложението границата между Хърватия и Словения ще бъде установена от петчленен арбитражен трибунал. [AФП]
						Хърватският премиер Иво Санадер каза в понеделник (25 май), че Загреб няма да приеме никакви промени от страна на Словения в предложението на ЕС за уреждане на дългогодишния спор между двете страни чрез международен арбитраж. 
						"Няма да се съгласим на никакви промени,” каза той. 
						Планът, представен миналия месец от еврокомисаря по разширяването Оли Рен, не бе покана нито към Загреб, нито към Любляна да предлагат евентуални промени в него, а предложение, което „приемаш или отхвърляш” и което Хърватия избра да приеме, каза Санадер.
						То предвижда създаването на специален петчленен международен арбитражен трибунал, работещ в съответствие с международното право, който да реши 18-годишния спор между двете бивши югославски републики. 
						Политиците в Словения обаче разкритикуваха плана, твърдейки, че страната им не е изрично призната като морска държава и следователно е „загубила правото си декларира морска зона”, предадоха по-рано този месец хърватските медии.
						Според съобщенията критиците са възразили и срещу клауза, според която Словения би трябвало да вдигне ветото си от присъединителните преговори на Хърватия с ЕС, щом страните се съгласят да отидат на арбитраж.
						Единствената от бившите югославски републики, която се е присъединила към Съюза до момента, Словения, блокира през декември отварянето и затварянето на нови глави в преговорите между Загреб и Брюксел. Това породи сериозни съмнения относно шансовете на Хърватия да завърши присъединителните си преговори до края на тази година, така че да може да стане 28-ият член на ЕС през 2011 г. 
						След като се консултира с лидерите на парламентарните партии, словенският премиер Борут Пахор изпрати в Брюксел исканията на Любляна за промени в плана; тези насрещни предложения не бяха направени обществено достояние. 
						 "Ако нашите изменения, които са изключително важни за жизнените интереси на Словения, не бъдат включени, Словения няма да приеме предложението на Европейската комисия (ЕК),” е заявил той на 13 май, според АФП. 
						Следващите стъпки на Любляна, добави Пахор, ще зависят от отговора на Рен, но няма начин тя да бъде заставена да престане да блокира преговорите на Загреб с Брюксел, ако споразумение не бъде постигнато. 
						Потвърждавайки, че е получил становището на Словения, Рен заяви на 19 май, че ще го анализира подробно и ще проведе по-нататъшни разговори с външните министри на Хърватия и Словения през следващите няколко седмици. 
						"Двете страни трябва да се споразумеят,” каза Рен. „Комисията е само посредник." 
						Потвърждавайки думите на Санадер, че всякакви промени в предложението на Рен са неприемливи, хърватският външен министър Гордан Яндрокович заяви в понеделник, че страната му е показала добра воля в шестте или седем кръга на преговори за решаване на спора през последните няколко месеца. 
						Определяйки изказванията на Санадер като неконструктивни, Пахор обвини Хърватия, че е предизвикала Словения да блокира преговорите й, като е представила „спорни документи”, които Любляна се страхува, че могат да предрешат изхода на спора помежду им.

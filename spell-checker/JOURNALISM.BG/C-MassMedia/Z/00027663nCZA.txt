Aлбания се стреми да стане главен производител на вятърна енергия
					08/09/2008
					В първата подобна инициатива албански вятърен парк ще произвежда енергия за износ за Италия. Разработват се няколко подобни проекта.
					От Йонилда Кочи за Southeast European Times в Тирана – 08/09/08
 
					 
						
Вятърни ферми като тази, която ще бъде създадена в Албания, са източник на алтернативна енергия. [Гети Имиджис] 
						Албания строи първия си вятърен парк и планира да изнася енергия за Италия в съответствие с нова инициатива. Две компании - италианската "Moncada Costruzioni" и албанската "Enpower" - стоят зад проекта, който ще осигури капацитет от 500MW. 
						Очаква се производството да започне до 2010 г. Енергията ще се пренася по силов кабел от албанското пристанище Влора до италианското Бриндизи на дълбочина от 825 м. 
						"В близко бъдеще, [кабелът] може да увеличи вноса на енергия, произвеждана от конвенционални централи, които [ние] възнамеряваме да създадем на албанска земя", се казва в изявление на "Moncada Construzioni". През август албанското правителство одобри използването на гори и пасища в община Влора за създаването на вятърния парк. 
						Експерти твърдят, че в няколко места в Албания съществува потенциал за подобни проекти - особено в ниските части на страната, по крайбрежието и по хълмовете. Управлението за регулиране на електричеството (ЕРЕ) сега разреши на няколко компании да развиват този потенциал. 
						Миналата година първият лиценз бе даден на компания "Хера", която планира да построи вятърна ферма в района на Капштица и Билишт в Югоизточна Албания с капацитет от 150MW. Проектът ще струва 240 милиона евро. 
						Планините Терпани близо до град Берат в южната част на страната е друга област, където се планира развитие на вятърната енергетика. Проектираните инвестиции възлизат на 460 милиона евро с инсталиран капацитет от 225MW. 
						"Italgest", която е италианска компания за вятърна енергия, е предложила да построи вятърна електроцентрала близо до Криевиди, на 50 км от Тирана. Съоръжението ще генерира 150MW, а компанията ще инвестира 202 милиона евро.

Дипломатически дневник: Белгия и Турция обсъждат пътя към ЕС
					10/08/2010
					Белгийският външен министър бе в Анкара за разговори, докато сръбският министър на отбраната посети Ирак, за да обсъди евентуални военни и възстановителни проекти.
					 
						
Белгийският външен министър Стевен Ванакере. [Гети Имиджис]
						Белгийският външен министър и вицепремиер Стевен Ванакере пристигна в понеделник (9 август) на тридневно посещение в Турция по покана на колегата си Ахмет Давутоглу. Двамата ще обсъждат двустранните отношения и перспективите за членство на Турция в ЕС. Белгия ще играе водеща роля в присъединителните преговори с Турция, тъй като понастоящем заема шестмесечното ротационно председателство на ЕС.
						*** 
						
						Сръбският президент Борис Тадич благодари в петък (6 август) на българския премиер Бойко Борисов за подкрепата му за кандидатурата на Сърбия за членство в ЕС. Двамата лидери се срещнаха в българския град Варна, за да обсъдят сътрудничеството в секторите на икономиката и енергетиката, в инфраструктурни проекти и туризма, както и в борбата срещу организираната престъпност. 
						 *** 
						Ирак проявява интерес към наемане на сръбски компании за възстановяване на военни летища, построяване на военна болница и доставка на самолети и боеприпаси, каза в петък (6 август) сръбският министър на отбраната Драган Шутановац, който бе на посещение в Ирак. Сърбия може също да предостави обучение на иракската армия и полиция. 
						*** 
						
						Албанският външен министър Илир Мета посети в сряда (4 август) Атина в рамките на обиколка за насърчаване на признаването на независимостта на Косово в светлината на постановеното миналия месец от Международния съд мнение за законността на декларацията за независимост. Мета се срещна с гръцкия заместник външен министър Димитрис Друцас, за да обсъди Косово и други въпроси, засягащи региона. Обиколката на Мета включва посещения в Кипър, Ливан и Сирия.
						
						(Различни източници -- 03/08/10-10/08/10)

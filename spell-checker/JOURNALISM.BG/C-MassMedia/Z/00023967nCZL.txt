Хонконгският модел е бил обсъден като възможно решение за Косово
					21/09/2007
					 
						БЕЛГРАД, Сърбия -- Дипломати от международната общност, които са наясно, че позициите на Белград и Прищина за статута на Косово не се сближават, обсъждат нови модели за решаване на проблема, съобщи сръбският всекидневник "Блиц" в петък (21 септември). Източник, близък до Контактната група, заяви, че един от вариантите, които са били обсъждани в международните кръгове, е решаването на въпроса за Косово, като се използва моделът на Хонконг. Този модел, обяснява източникът на "Блиц", взима под внимание позициите и на двете страни и може да помогне за преодоляване на големите различия между Белград и Прищина. Моделът ще е преходно решение на проблема, ограничено във времето. 
						Междувременно в четвъртък сръбският министър за Косово Слободан Самарджич каза пред "Ройтерс", че неговата страна ще се нуждае от помощта на ЕС за прилагането на плана за самоуправление на Косово, ако той бъде приет от албанското мнозинство. "Ние се опитваме да бъдем възможно най-големи реалисти", каза Самарджич, като добави, че Белград не се стреми към абсолютна победа над косовските албанци, които съставляват 90 % от населението на провинцията, а предлага "помирително" решение. (Блиц, БТА, Фокус - 21/09/07; Ройтерс, Б92 - 20/09/07)

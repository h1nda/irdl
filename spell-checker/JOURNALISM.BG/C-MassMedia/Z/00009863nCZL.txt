Бивши бунтовници са арестувани в Косово
17/02/2004
Полицията на ЮНМИК арестува няколко бивши бунтовници във връзка със сериозни престъпления, вкл. убийството на косовски албанци.
(AП, Ройтърс, Radio Б92, ЮНМИК, UN News Centre - 16/02/04)
 
 
Ръководителят на ЮНМИК Хари Холкери заяви, че арестите са извършени "във връзка със сериозни престъпления, вкл. убийство". [АФП]
Няколко члена на Корпуса за защита на Косово (КЗК) бяха арестувани по обвинения в убийство на други косовски албанци по време на конфликта от 1998-1999 г. в провинцията.
Арестите бяха извършени рано сутринта в понеделник (16 февруари) по време на съвместна операция на полицаи от ЮНМИК и сили на КФОР в Прищина и град Призрен, разположен на около 80 км югозападно от столицата на Косово. Според съобщения четирима дейци на КЗК са били задържани, вкл. регионалния командир на организацията в Призрен генерал Селим Красничи.
Информирайки президента на Косово Ибрахим Ругова, премиера Байрам Реджепи и други политически лидери за арестите, шефът на ЮНМИК Хари Холкери каза, че те са извършени "във връзка със сериозни престъпления, вкл. убийството на косовски албанци." Той освен това увери ръководството на провинцията, че действията не са насочени срещу КЗК като институция.
"Тази акция бе предприета поради престъпленията, извършени от отделни лица и тя не засяга организациите, към които те принадлежат или са принадлежали в миналото. По никакъв начин това не представлява обвинителен акт срещу КЗК, " цитира думите на Холкери съответно съобщение на ЮНМИК.
КЗК е цивилна агенция, която има задачата да предоставя услуги при извънредни ситуации и при възстановяване на обекти в Косово. Официално корпусът бе създаден през януари 2000 г. като наследник на разформированата Армия за освобождение на Косово (АОК), която се бореше срещу сръбските сили по време на конфликта от 1998-1999 г.
За всичките четирима арестувани се твърди, че са бивши членове на АОК. Никой от тях не е оказал съпротива по време на задържането.
Отхвърляйки обвиненията, КЗК твърди в свое изявление, че тези обвинения се основават на показанията на косовски албанци, които са сътрудничели със сръбските сили по време на режима на Слободан Милошевич.
Цитирайки полицейски източници от ООН, АП съобщава, че Красничи е издирван за предполагаеми военни престъпления.
Трибуналът на ООН за военни престъпления е повдигнал до този момент обвинения срещу трима бивши бойци от АОК - Фатмир Лимай, Харадин Бала и Исак Муслиу - за малтретиране, изтезание и убийство на сръбски и албански затворници в затворнически лагер за бунтовници "Лапушник" по време на конфликта в края на 90-те години на миналия век.
Други новини: започна процесът срещу Шефкет Муслиу, бивш лидер на Армията за освобождение на Прешево, Медведжа и Буяновац на фона на строги мерки за сигурност в източно-косовския град Гниляне в понеделник. Муслиу е обвинен от международен прокурор заедно с трима други бойци в престъпления включващи отвличане, изтезание, опит за изнудване, незаконно притежание на оръжие, както и в участие в престъпни групировки. Групата му не е свързана с АОК и е действала в Прешевската долина в Сърбия през 2000 и 2001 г. Муслиу отхвърля всички обвинения.
В понеделник главният прокурор на Трибунала за военни престъпления Карла дел Понте каза, че Белград, като и неназовани членове на международната общност не са сътрудничели в процеса на изправяне пред съда на престъпници от етнически албански произход. Тя разкри освен това, че провежда две разследвания на зверства, извършени от етнически албанци.

Хърватия е изправена пред проблем с нарастване на дълга
					16/05/2006
					В края на 2005 г. външният дълг на Хърватия е бил над 80 % от БВП и тази стойност продължава да расте. Ако проблемът не бъде овладян, страната рискува да се изправи пред истинска финансова криза.
					От Кристина Чук за Southeast European Times от Загреб -- 16/05/06
 
					 
						
Управителят на ХНБ Желко Рохатински [ХНБ]
						Според централната банка на страната дългът на Хърватия се е увеличил със 720 млн. евро или с 13 % от миналата година досега и в момента възлиза на близо 26 млрд. евро. Ако тази тенденция продължи, дългът може да достигне 86 % от БВП. 
						Управителят на Хърватската национална банка (ХНБ) Желко Рохатински неотдавна представи нов доклад за ситуацията с дълга на премиера Иво Санадер и президента Стипе Месич. Макар и констатациите в него да не са причина за тревога, каза той, време е икономическата политика да се заеме с въпроса. 
						Към края на 2005 г. външният дълг на Хърватия е бил 24,5 млрд. евро или 82,4 % от БВП. Дългът на страната е продължил да расте през първите два месеца на тази година, като е достигнал 26,2 млрд. евро в края на февруари. Според анализаторите приватизацията на банките е допринесла за увеличаването на тези стойности поради атрактивните условия за заеми, предлагани на гражданите. 
						Според ежедневника "Весник" Световната банка е поставила Хърватия в списъка на силно задлъжнелите страни, а ЕС е предупредил, че проблемът трябва да се овладее. Банката класифицира дадена страна като "силно задлъжняла", когато нивото надхвърли 80 % от брутния вътрешен продукт. 
						Увеличаването на дълга може сериозно да се отрази на стандарта на живот и да създаде проблеми с платежоспособността в Хърватия, пише "Весник". Стандартът на живот може да спадне драстично, ако ситуацията се влоши, което ще направи страната уязвима за външни шокове. Ако нивото на дълга се увеличи до над 30 % от вноса, Хърватия може да бъде категоризирана като високорискова държава, което ще доведе до намаляване на кредитните линии и повишаване на лихвените проценти. Това от своя страна може в крайна сметка да доведе до финансова криза. 
						Правителството и ХНБ не могат да използват капиталов контрол, за да спрат нарастването на дълга, защото процесът на присъединяване към ЕС забранява прилагането на тази мярка. Освен това вътрешните спестявания не са достатъчни, за да се изплатят задълженията. В резултат правителството трябваше да се опита да рефинансира дълга. 
						Рохатински смята, че нивото може да се снижи чрез координирани действия. Той предупреди банките, че могат да очакват по-рестриктивна парична политика. ХНБ вече е започнала да прилага нови програми за спестявания с цел да спре нарастващите кредити, като се готви и въвеждане на по-високи лихвени проценти.

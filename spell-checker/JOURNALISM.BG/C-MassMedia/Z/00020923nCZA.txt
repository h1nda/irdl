Музеят "Гети" ще върне редки древни предмети на Гърция 
		11/12/2006
		Гърция очаква да й бъдат върнати два древни шедьовъра, единият от които е златен погребален венец от 4-и век пр. Хр., по силата на споразумение с калифорнийския Музей "Дж. Пол Гети", бе съобщено в понеделник.
		(Businesswire, Лос Анджелис Таймс - 11/12/06; Ню Йорк Таймс, ЮПИ - 10/12/06; AНA-MПA, Катимерини - 05/12/06; Ройтерс, ДПA - 21/11/06)
 
		 
			
Гръцкият министър на културата Георгиос Вулгаракис държи парче от атинския Партенон. [Гети Имиджис]
			Музеят "Дж. Пол Гети" съобщи в понеделник (11 декември), че ще върне на Гърция два древни художествени предмета, за които се смята, че са изнесени контрабандно от страната в началото на 90-те години на ХХ век. 
			"С удоволствие съобщаваме, че днес постигнахме принципно споразумение за връщането на два предмета -- златен погребален венец и статуя на младо момиче (кора), които бяха поискани от Министерството на културата на Република Гърция," се казва в изявление, подписано от гръцкия министър на културата Георгиос Вулгаракис и от д-р Найкъл Бренд, директор на Музея "Гети". 
			"Официално споразумение, което скоро ще бъде подписано, ще включва подробности за връщането на предметите на Гърция, както и планове за бъдещо сътрудничество между Министерството на културата на Република Гърция и Музея "Дж. Пол Гети", се казва в него. 
			Американският музей се е сдобил с двата редки предмета -- които датират от 4-и век пр. Хр. -- през 1993 г. Смята се, че той е платил за тях 4,45 млн. долара. Съобщението в понеделник бе направено след близо едногодишни преговори между гръцките власти и американския музей. Мина десетилетие, откакто Атина за първи път заяви, че тези експонати произхождат от Гърция. 
			Като се позовава на гръцки полицейски източници, "Ню Йорк Таймс" съобщи в неделя, че погребалният венец, украсен с листа и клонки от масивно злато, е открит от фермер през 1990 г. близо до Серес, в Северна Гърция. 
			След това той стига до пазара на предмети на изкуството през Германия и Швейцария, където се предполага, че през 1992 г. за първи път е видян от бившия куратор за антични предмети на "Гети", Марион Тру. В крайна сметка "Гети" купува рядката антика за 1,15 млн. долара. 
			На 21 ноември прокурор от Атина обвини Тру и няколко други лица в участие в сделката. Кураторът подаде оставка миналата година, след като италианските власти повдигнаха обвинения срещу нея за участие в заговори за придобиване на крадени антики. 
			През юли Музеят "Гети" върна две други антики на Гърция -- гравиран надгробен камък от 4-и век от древния град Тива, също закупен през 1993 г., и мраморен релеф от 6-и век пр. Хр., купен от самия Дж. Пол Гети през 1955 г. 
			През септември Хайделбергският университет в Германия върна важен малък мраморен фрагмент от Партенона. Вероятно той ще бъде изложен в новия музей на Акропола, който ще бъде открит догодина. 
			Гръцките власти се надяват, че и други национални съкровища и антики ще бъдат върнати на страната, най-вече мраморните релефи, спасени и изнесени от лорд Елгин, които се съхраняват в Британския музей и включват голяма част от фриза на Партенона. 
			Преди около седмица Общото събрание на ООН прие резолюция по предложение на Гърция за връщане или реституиране на културни ценности на страната, от която произхождат. 
			"Само по себе си приемането на тази резолюция дава сигнал и насоки на страните да помогнат за връщането на антиките от целия свят по родните им места," каза Вулгаракис в реч в ООН на 4 декември, в която приветства решението на Общото събрание. "Незаконната търговия с антики попада в една и съща категория с нелегалната търговия с оръжие, наркотици и хора. Тя представлява форма на организирана престъпност, която е пряко свързана с гангстерите и с прането на пари."

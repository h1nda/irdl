Християнски, мюсюлмански и еврейски лидери призовават за междуверско сътрудничество
					08/11/2005
					Историческа конференция за насърчаване на мира и разбирателството в Югоизточна Европа се провежда в Истанбул.
					(Катимерини - 08/11/05; AП, Правда - 07/11/05; Фондация "Апел на съвестта")
 
					 
						
Конференцията се провежда по покана на патриарх Вартоломей I. [AФП]
						Религиозните лидери трябва да насърчават мира и съгласието, а не конфликтите, заявиха в понеделник (7 ноември) християнски, мюсюлмански и еврейски духовни водачи в началото на тридневна конференция в Истанбул. 
						Основни теми на форума под надслов "Мир и търпимост II" са сътрудничеството между религиите и укрепването на мира в Югоизточна Европа, на Балканите и в Централна Азия. 
						Срещата се провежда по инициатива на вселенския патриарх Вартоломей I, духовен водач на около 250 милиона православни християни, живеещи по света, и силен застъпник на междуверския диалог, в т. ч. на усилията за преодоляване на многовековния разкол между православната и католическата църква. Събитието се спонсорира и от Фондация "Апел на съвестта" със седалище в Ню Йорк, която е междуверска коалиция на делови и религиозни лидери, популяризираща мира, търпимостта и решаването на конфликти. 
						 В словото си в понеделник Вартоломей подчерта необходимостта различните религии да потърсят общата основа помежду си и да съжителстват в мир за благото на както на вярващите, така и на невярващите. Той изрази надежда, че срещата ще "разкрие възможности за разбирателство" или най-малко "за избягване на участието на религията като цяло" в събития, които водят до неразбирателство. 
						По данни на АП сред присъстващите на форума са представители на Римокатолическата църква, главните ислямски и каторически представители на Косово, религиозни водачи от Кавказ и Централна Азия, главният равин на Турция Исак Халева, арменският патриарх в Истанбул и турският министър по религиозните въпроси. 
						Равин Артур Шнайер, който през 1965 г. основа Фондация "Апел на съвестта", заяви, че една от основните цели на конференцията е да окаже натиск върху правителствата да вземат мерки против насаждането на омраза в училищата. Друга цел е заемането на решителна позиция срещу онези религиозни водачи, които подстрекават към насилие, за да бъдат те маргинализирани и изолирани. 
						 Фондацията, която разглежда свободата, демокрацията и човешките права като фундаментални ценности, даващи най-голяма надежда на народите за мир, сигурност и благоденствие, насърчава религиозните водачи по цял свят да изобличават тероризма, да помагат за прекратяване на насилието и да насърчават толерантността. 
						Фондацията е била съорганизатор на подобни конференции и в миналото, включително в Швейцария и в Австрия. През 1994 г. религиозните лидери приеха Бернската декларация, в която се казва, че "престъпление, извършено в името на религията, е най-голямото престъпление срещу религията". В края на друга среща във Виена през следващата година бе приета декларация, в която се заявява, че "сред хората на вярата не може да има място или търпимост за конфликтите, връхлетели толкова много хора в бивша Югославия, Кавказ и Централна Азия." 
						Очаква се участниците в продължаващата в Истанбул конференция също да приемат официална декларация. 
						Според съобщения в медиите американският президент Джордж У. Буш, генералният секретар на ООН Кофи Анан, председателят на Европейската комисия Жозе Мануел Барозу и папа Бенедикт XVI са изпратили писма, в които приветстват проявата и които ще бъдат прочетени от техни предстаавители.

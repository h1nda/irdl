Лидерът на кипърските турци Талат посети гръцката част на Никозия
					13/04/2008
					 
						НИКОЗИЯ, Кипър -- Лидерът на кипърските турци Мехмет Али Талат направи импровизирано посещение в гръцката част на столицата на разделения остров Никозия в петък (11 април). Той използва пешеходната улица Ледра, която разделя двете части и която е район, барикадиран от десетилетия, преди да бъде отворен наскоро. Талат заяви, че импулсивно е решил да направи посещението. Според съобщения в местните медии, той се е отбил в няколко магазина и е купил сладолед. Нито един лидер на кипърските турци не е посещавал гръцката част на столицата от 1974 г. Посещението бе приветствано както от правителството на кипърските гърци, така и от ООН. (Ройтерс, AП, AФП, Би Би Си, Фамагуста Газет, ДПА, КНА - 11/04/08)

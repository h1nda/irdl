Хърватският премиер Санадер предлага допълнителни персонални промени след уволнението на полицейски шеф.
					20/04/2005
					 
						ЗАГРЕБ, Хърватия -- Премиерът Иво Санадер каза във вторник (19 април), че ще има допълнителни персонални промени в МВР след освобождаването от длъжност на полицейския шеф Драгутин Честар. Според Санадер промените ще бъдат насочени към затягане на дисциплината в този сектор. Според съобщения на загребски медии промените са резултат от неотдавнашните твърдения, че обвиненият във военни престъпления Анте Готовина е избягал от Хърватия през 2001 г. с фалшив паспорт, издаден от загребската полиция. 
						Други новини: Председателят на хърватския парламент Владимир Шекс бе в Прага във вторник, където се срещна с чешкия президент Вацлав Клаус. Според Шекс чешкият лидер е разкритикувал неотдавнашното решение на ЕС да отложи началото на присъединителните преговори със Загреб и е изразил пълна подкрепа за начало на тези преговори възможно по-скоро. (Вечерни лист, Виесник - 20/04/05; ХИНА, ХРТ, Радио Прага - 19/04/05)

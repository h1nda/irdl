Румънски филм спечели "Златната палма"
					29/05/2007
					Триумфът на Кристиан Мунгиу в Кан бе приветстван като пробив за талантливи млади режисьори от Източна Европа. 
					От Паул Чокою за Southeast European Times от Букурещ – 29/05/07
 
					 
						
Румънският режисьор Кристиан Мунгиу. [Гети Имиджис]
						Кристиан Мунгиу спечели "Златната палма" на Филмовия фестивал в Кан - безпрецедентно постижение за румънското кино. Филмът му "Четири месеца, три седмици и два дни" победи 21 игрални филма, режисирани от такива светила, като братята Коен, Куентин Тарантино и Емир Кустурица. 
						"За мен всичко това е като приказка," каза Мунгиу, който е продуцент, сценарист и режисьор на филма победител. "Преди година дори не мислех за този проект, а преди шест месеца не разполагах дори с парите." 
						"Тази награда е добра вест за нискобюджетните филми, в които не участват звезди," добави той, след като наградата му бе връчена в неделя вечерта (27 май) от американската актриса Джейн Фонда. Историята във филма на Мунгиу, сниман с бюджет от 600 000 евро, се развива по време на управлението на покойния комунистически диктатор Николае Чаушеску, когато абортите са били забранени. Една студентка, Габита, изиграна от актрисата Лаура Василиу, търси начин да се отърве от нежелана бременност. С помощта на най-добрата си приятелка Отилия (Анамария Маринка) тя намира лекар, който е готов да извърши незаконната операция, но срещу секс. В основата на сюжета са усилията на Отилия да се справи със ситуацията. 
						Освен "Златната палма" Мунгиу спечели и Международната награда на критиката, връчвана от журито на Международната федерация на филмовата преса, както и Националната образователна награда, връчвана ежегодно за педагогически принос на даден филм. Филмът му ще открие Трансилванския международен филмов фестивал в Сибиу в петък. 
						В понеделник румънскиият президент Траян Бъсеску награди Мунгиу с националния орден "Румънска звезда", 3-а степен, "за неговия принос, утвърдил го като представител на младото поколение румънски режисьори, което популяризира румънската кинематография в света". 
						Бъсеску награди посмъртно и Кристиан Немеску, млад режисьор, който загина в автомобилна катастрофа в Букурещ през август 2006 г. Последният филм на Немеску "Калифорнийска мечта" спечели наградата "Особен поглед" на кинофестивала в Кан през 2007 г. 
						Статии в международните медии посочват, че триумфът на Мунгиу бележи появата на Румъния като нова звезда на европейското кино. Лондонският вестник "Таймс" приветства "триумфа на реализма в Кан", докато френският "Либерасион" посочи, че румънската филмова индустрия "започва да се възстановява от апокалипсиса не само естетически, но и финансово".

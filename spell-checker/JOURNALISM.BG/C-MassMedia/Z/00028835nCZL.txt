Турция ще открие първия телевизионен канал на кюрдски език
					29/12/2008
					 
						AНКАРА, Турция -- Страната ще открие първия 24-часов телевизионен канал на кюрдски език в четвъртък (1 януари), съобщават медиите в събота. Държавният новинарски канал цели да привлече привърженици на Рой ТВ, сателитен канал със седалище в Белгия, който е популярен сред 14-те милиона кюрди, живеещи в Турция. Турция често критикува Рой ТВ за това че излъчва изявления на терористичната Кюрдска работническа партия (ПКК). Турция вдигна забраните за предавания на кюрдски език през 2002 г., но бюрократични пречки забавиха осъществяването им.
						Други новини -- Турски военни самолети бомбардираха скривалища на ПКК в Северен Ирак в неделя и улучиха няколко обекта в кюрдските райони Квакурк и Кнера, потвърди говорителят на ПКК Ахмет Денис. Турски военни източници също потвърдиха, че са били извършени въздушни удари в събота и неделя по обекти на ПКК покрай турско-иракската граница, както и вътре в Турция, близо до границата с Ирак. Премиерите на Турция и Ирак се споразумяха миналата седмица да продължат сътрудничеството си срещу ПКК в Северен Ирак.
						От своя страна вицепремиерът Джемил Чичек е заявил, че Турция планира да създаде ново звено за борба срещу тероризма, което ще има само тази мисия. Според правителството между съществуващите институции, които се занимават с борбата срещу тероризма, липсва координация. (Прес ТВ, AФП, Ройтерс, Би Би Си, ДВ, Синхуа, Хюриет - 28/12/08; Си Ен Ен Търк, Макфакс, Ройтерс, AП - 27/12/08)

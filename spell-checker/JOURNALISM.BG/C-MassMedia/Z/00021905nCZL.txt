Сътрудници на Милошевич бяха привлечени под отговорност за кражба на държавни средства
					14/03/2007
					 
						БЕЛГРАД, Сърбия -- Специалният прокурор за военни престъпления на страната съобщи във вторник (13 март), че двама сътрудници на Слободан Милошевич са били привлечени под отговорност за измама и присвояване на милиони долари държавни средства. Михал Кертеш, началник на митниците по времето на Милошевич, и Йован Зебич, високопоставен държавен служител, са обвинени в прехвърляне на големи суми пари в десетки офшорни сметки в Кипър и на други места в началото на 90-те години, когато ООН бе наложила санкции на Югославия. Милошевич, който почина миналата година, както и неговият бивш заместник Никола Саинович, който е подсъдим по дело за военни престъпления в Хага, бяха посочени в обвинителния акт като организатори на конспирацията. Няма непосредствени планове за съдебно преследване на Саинович. 
						Други новини -- Във вторник в Белградския районен съд започна повторно съдебно дело срещу 16 бивши членове на сръбски военизирани части, обвинени във връзка с делото за военни престъпления в Овчара. Те са обвинени за избиването през 1991 г. на 200 хърватски военнопленници след залавянето им във Вуковар. Всички с изключение на двама бяха осъдени в първоначалния процес миналата година, но сръбският върховен съд се разпореди за повторно провеждане на процеса. (Блиц, Данас - 14/03/07; AП, Бета, Б92, ФоНет, РТС - 13/03/07)

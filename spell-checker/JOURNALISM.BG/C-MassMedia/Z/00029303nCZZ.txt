Бизнес: Хърватия ще получи до 250 млн. евро от ЕБВР
					13/02/2009
					Президентът на ЕБВР Томас Мироу е на посещение в Хърватия. Още в деловите новини: България може да намали цените на природния газ от април; транспортният сектор в Албания е засегнат от световната финансова криза.
					 
						
Президентът на ЕБВР Томас Мироу заяви, че банката ще инвестира в Хърватия. [ЕБВР]
						Европейската банка за възстановяване и развитие (ЕБВР) ще инвестира до края на 2010 г. между 125 и 250 млн. евро в Хърватия, съобщи президентът на ЕБВР Томас Мироу в понеделник (9 февруари), в навечерието на първото си посещение в страната в четвъртък и петък. ЕБВР ще организира в Хърватия своята годишна среща на високо равнище през 2010 г. Мироу потвърди ангажимента на банката към местните проекти. От 1994 г. ЕБВР е инвестирала 1,88 млрд. евро в Хърватия, като е помогнала на страната да привлече още 3 млрд. евро от други източници. 
						 *** 
						
						Българското дружество “Булгаргаз” може да намали цените на природния газ с 11,56 % от април, съобщи компанията в официално изявление. Тя ще предложи окончателните цени през март, когато ще внесе в местния енергиен регулатор предложение за изменение на цените. 
						*** 
						Търгът за изграждането на първия високоскоростен участък от железопътната мрежа на Република Сръбска (РС) ще бъде обявен на 9 март, съобщи във вторник (10 февруари) Петко Станоевич, главен изпълнителен директор на железопътното дружество “Железница РС”. Той допълни, че инвестицията в първия участък от Баня Лука да Омарска ще бъде на стойност 105 млн. евро. Тя ще позволи влаковете да се движат със скорост 160 км/ч. 
						*** 
						Световната финансова криза е засегнала транспортния сектор в Албания, съобщиха местните медии в четвъртък (12 февруари). Албанските дружества, които се занимават с морски и сухопътен транспорт, са отчели от 10 до 15 % намаление на печалбите през първите два месеца от годината. В транспорта на кратки разстояния обаче, най-вече през пристанище Дуръс, което свързва страната с Македония и Косово, е регистрирано увеличение. 
						*** 
						
						Турция ще бъде от 25 март до 28 март домакин на “Юропорт Експошипинг'09" (10-ото Международно морско изложение). Изложението ще се проведе в изложбения център в Истанбул в квартал Йешилкьой. Повече от 600 фирми от 40 страни ще вземат участие тази година. 
						
						(Различни източници - 06/02/09 - 13/02/09)

Специалният пратеник Нимиц предложи името "Република Северна Македония"
					10/10/2008
					Посредникът на ООН в спора за името между Македония и Гърция Матю Нимиц представи предложение за име - "Република Северна Македония" - и сложни обяснения кои прилагателни са подходящи за македонската национална идентичност.
					От Зоран Николовски за Southeast European Times от Скопие -- 10/10/08
 
					 
						
И двете страни трябва да разгледат внимателно пакета и да отговорят дали го приемат, заяви специалният пратеник на ООН Матю Нимиц. [Архив]
						"Република Северна Македония" е основата на предложението за име на посредника на ООН Матю Нимиц след двудневния кръг от преговори между Македония и Гърция, който се проведе във вторник (7 октомври) и сряда в Ню Йорк. 
						Нимиц скромно нарече предложението "някои идеи", въпреки че то съдържа подробности по конкретни въпроси, като например паспорти, идентичността на македонците и начините, по които държавите, членки на ООН, да се обръщат към Македония. 
						Нимиц предлага "Република Северна Македония" да се използва от цялата международна общност. Съкратеният вариант, който ще се използва в ООН, ще бъде "Северна Македония". 
						Неочакван удар за македонската общественост бе предложението, което предвижда ООН да препоръча на държавите членки да приемат новото име във взаимоотношенията си с Македония. Повече от 120 държави вече признаха страната с нейното настоящо конституционно име. Предишните проекти на Нимиц не съдържаха подобна идея. 
						Той предлага също страната да изписва в своите паспорти името "Република Северна Македония" на английски и френски език и "Република Македония" на македонски. 
						Според предварителните анализи Нимиц очаква в ежедневната работа на ООН да се използва понятието “македонски”, ако страната, която участва в съответните разговори, не възразява. 
						Изглежда, че като втора възможност, изключително при разговори с участието на Гърция и Кипър, които отхвърлят всякакво ползване на понятието “македонски”, ще се използва "езикът и националността на Република Северна Македония". 
						Въпреки това македонската страна иска прилагателното “македонски” за своята държава и език. 
						Правителствата в Скопие и Атина се въздържаха от всякакви официални реакции. Гръцкият външен министър Дора Бакоянис заяви, че не желае да коментира предложението и няма да преговаря чрез съобщения в медиите. 
						Според гръцкия всекидневник “Катимерини” Атина смята "Република Северна Македония" за "добра основа за разговори", но не вижда "подобрения". 
						Скопие запази мълчание, а националните медии в страната смятат, че последното предложение е по-благоприятно за Атина. 
						Само малцина анализатори в Скопие направиха оценка на идеята на Нимиц. Бившият външен министър Слободан Чашуле заяви, че Македония трябва да поиска арбитраж от Хага. Този съд обаче има само консултативна роля.

Албанският премиер Бериша призова за информационна кампания по либерализирането на визовия режим
					12/10/2010
					 
						ТИРАНА, Албания -- Министър-председателят Сали Бериша призова кабинета си в понеделник (11 октомври) да организира публична информационна кампания за ползата и ограниченията на предстоящото либерализиране на визовия режим за страните от ЕС. На среща с депутати от управляващата Демократическа партия Бериша заяви , че иска всички методи на реклама да бъдат използвани. Либерализирането на визовия режим дава възможност на албанските граждани да пътуват без визи в страните от Шенгенската зона, но само за 90-дневен период, без да могат да искат разрешение за местожителство или за работа, посочи Бериша. Правителството иска да избегне сценарий, подобен на този в Македония и Сърбия, чиито граждани са пътували до Европа и след това са поискали политическо убежище, след като страните им са били включени в Шенгенската зона през декември миналата година. След решението миналата седмица на Европейския парламент да подкрепи отменянето на изискването за визи за граждани на Албания и Босна и Херцеговина, сега зависи от Съвета на ЕС да даде окончателно одобрение следващия месец. Албанците вероятно ще могат да пътуват без визи до края на годината. (Гласът на Америка, Болкън Уеб, Клан, Алсат - 11/10/10)

Македонският “голям каньон”
					20/07/2009
					От удивителни сталагмити до жужащи из храстите уникални за района твари, каньонът “Матка” е македонско бижу.
					От Димитър Боцевски за Southeast European Times от Скопие -- 20/07/09 Снимки: Томислав Георгиев
 
					 
						
Ежедневните обиколки с лодка дават възможност на туристите да зърнат варовиковите сталактити и сталагмити в карстовите пещери.
						На по-малко от 20 км югозападно от Скопие, каньонът “Матка” е идеалното място да изследвате зелената природа на Македония. 
						Простиращ се на около 5 000 хектара, каньонът предлага много пещери, пешеходни пътеки и бистри течащи реки -истински природен рай. 
						Карстовите пещери са пръснати из целия каньон и някои от тях са дълги повече от 100 метра. За любителите на спелеологията – изследването на пещери – всеки ден в района се провеждат обиколки с лодка, по време на които туристите могат да зърнат варовиковите сталактити и сталагмити. 
						Онези, които предпочитат водните спортове, могат да се спуснат с каяк по близката река Треска. Мястото е известно с възможностите за бурен воден слалом, които предлага. Там се организират много международни и регионални първенства по каяк. 
						"На македонски “матка” означава “утроба”. Красивият манастир край каньона на река Треска – живописно залепен за гранитните скали – носи името на Дева Мария, майката на Исус, и е посветен на майките, "от които започва всеки човешки живот", се казва в Националния туристически портал на Македония. 
						
Катерачите могат да покорят извисяващите се скални стени
						Според Приключенския пътеводител на Македония в разположения на брега на река Треска манастир “Матка”, известен още с името "Св. Богородица”, има стенописи от 15-и век. 
						В непосредствена близост до каньона можете да откриете няколко други манастира и църкви, като манастира “Св. Андрей”, който вероятно е бил построен в края 14-и век. 
						В каньона “Матка” процъфтяват не само изкуството и религията. Топлият средиземноморски климат привлича богата флора и фауна. 
						Из храстите прелитат десетки молци и пеперуди, които се срещат само в района. Има редки видове лешояди и орли, а нощните твари в голяма степен са непознати на ентомологичната общност. 
						Онези, които искат да изследват “Матка” и да зърнат уникалните животни, спотайващи се в горите и сред скалистата природа, могат да използват десетките туристически пътеки, опасващи целия каньон. Търсещите по-големи предизвикателства катерачи могат да покорят извисяващите се скални стени. Има маршрути както за млади, така и за опитни катерачи. 
						Посетителите обикновено завършват деня с вкусно ястие на терасата на ресторанта на хотел “Матка”, наблюдавайки езерото на каньона. 
						Скопие е обявило каньона “Матка” за природна забележителност през 90-те години на ХХ век.

Санадер очаква положителна оценка от ЕС за усилията на Хърватия за залавяне на Готовина
					27/09/2005
					Хърватският премиер Иво Санадер изрази в понеделник оптимизъм, че ЕС ще оцени усилията на страната му за залавяне на укриващия се обвиняем във военни престъпления генерал Анте Готовина. Той смята, че такъв ход би проправил пътя за започване на преговорите за присъединяване между Загреб и Брюксел.
					(ФT - 27/09/05; AП, АФП, ХИНА, ОНАСА - 26/09/05)
 
					 
						
"Независимо дали преговорите ще започнат или не ... задължението на Хърватия да реши случая Готовина остава в сила," каза премиерът Иво Санадер. [AФП]
						Седмица преди ЕС да обсъди кандидатурата на Загреб за присъединяване към съюза, хърватският премиер Иво Санадер изрази в понеделник (26 септември) оптимизъм, че усилията на страната му за залавяне на укриващия се ключов заподозрян във военни престъпления ще бъдат "оценени адекватно". Една положителна оценка най-вероятно би деблокирала преговорите за членство на Хърватия в ЕС, които бяха отложени през март заради непълното сътрудничество на Загреб с Международния наказателен съд за бивша Югославия (МНСБЮ). 
						През декември 2004 г. ЕС определи 17 март за начална дата на преговорите за присъединяване с Хърватия, ако тя арестува и екстрадира генерала в оставка Анте Готовина в МНСБЮ до този срок. Укриващият се -- третият по важност обвиняем за трибунала на ООН -- е издирван за предполагаемата му роля в убийството на 150 сърби от Краина и прогонването на повече от 150000 други към края на конфликта от 1991-1995 г. в Хърватия. 
						Хърватските лидери многократно повтарят, че Готовина, укриващ се от юни 2001 г. насам, не се намира в страната. Властите отдавна се опитват да убедят Брюксел, че правят всичко възможно да изпълнят своето задължение към трибунала на ООН. 
						Според Загреб арестуването в края на август в Гърция на хърватския бизнесмен Хървое Петрач, считан за основен поддръжник на Готовина, е доказателство за усилията, които страната полага за залавянето на обвиняемия. "Независимо дали преговорите ще започнат или не ... задължението на Хърватия да реши случая Готовина остава в сила," каза Санадер в понеделник. "С други думи ние в Хърватия зачитаме върховенството на закона." 
						Очаква се Съветът на министрите на ЕС да разгледа кандидатурата на Загреб идния понеделник, ден след срещата на т. нар. "работна група на ЕС за Хърватия". 
						Тези две срещи ще последват посещението в петък в Загреб на главания прокурор на ООН Карла дел Понте. Очаква се тя да представи на работната група своята оценка за сътрудничеството на Хърватия с МНСБЮ. 
						Комисарят по разширяването на ЕС Оли Рен бе заявил, че при даден положителен сигнал от Дел Понте Брюксел е готов да започне преговорите за членство с Хърватия "още същия ден". 
						По-рано този месец прокурорът на ООН заяви, че за нея би било невъзможно да твърди, че Хърватия оказва пълно сътрудничество на МНСБЮ, докато Готовина не бъде прехвърлен на Хага или Хърватия не уведоми трибунала за неговото точно местонахождение. 
						"Разбира се, като резултат от пълното сътрудничество ние трябва да получим указания за местонахождението на Готовина или най-доброто решение [е] Готовина да бъде предаден на съда," каза Дел Понте в интервю за белгийското електронно издание "EUobserver". "Не предаването на Готовина обаче бе условието, което ЕС постави на Хърватия, а нейното пълно сътрудничество с нас ... Ако действително осъществявате сериозно разследване за дадено укриващо се лице, тогава трябва да имате сведения -- първо за неговото съществуване и второ за неговото местонахождение." 
						В по-ранно изявление Дел Понте изказа загриженост, че ако на Хърватия бъде позволено да започне преговори за присъединяване, преди да е заловила Готовина, тя би могла да отложи по-нататъшните си усилия за откриването му.

Малцинствата на Балканите работят за функционален мултикултурализъм
					19/11/2011
					Малцинствата на Балаканите се сплотяват и изготвят документи от конституционален тип, целящи да защитят и да служат на правата им. 
					От Линда Карадаку и Ивана Йованович за Southeast European Times в Прищина и Белград - 19/11/11
 
					 
						
Концепцията "конституция в конституция" цели главно да помогне на огромната ромска общност в региона. [Ройтерс]
						Ромската общност представлява най-голямата малцинствена общност на Балканите и - според неотдавнашен анализ на Центъра за управление на международни кризи и решаване на конфликти - тяхното положение "в региона остава особено проблематично, а държавите изглежда почти нямат намерение или стимули да променят това положение". 
						В отговор на това Скендер Велиу, който оглавява ромския съюз "Амаро-Дром" в Албания, каза, че малцинствата там са създали група, която представлява гърци, македонци, сърби, черногорци и босненци, и в която се обсъждат специфичните им проблеми. 
						"Ние обсъдихме положението и отношението към малцинствата в Албания и бе изготвен "конституционен" документ в рамките на конституцията с правата на малцинствата в Албания в сравнение с останалите страни в региона", каза за SETimes Велиу. . 
						 Той обясни, че главните искания са свързани с езика, идентичността и културата. Групата, която работи по този докуменнт, бе ръководена от университетския професор Кимет Фетаху, член на македонското малцинство в Албания, който също организира кръгли маси с представители на различни малцинства. 
						Документът бе изпратен до институциите на страната и до международни организации. 
						"Ние издигнахме глас с искания за подобряване [на] социалното и икономическото положение на ромите, на тяхното образование, здравеопазване, инфраструктура, жилища, работа, което стана част от националната стратегия за подобряване на условия на живот на ромите", каза Велиу. 
						Милан Антониевич, директор на НПО "ЮКОМ" в Белград каза, че ромите са най-голямото етническо малцинство в Сърбия, следвани от албанци, босненци, унгарци и други. 
						Държавата "не знае как да създаде атмосфера, в която може да бъде нормално да се [обяви] националността, защото бе доказано, че силовият апарат и репресиите на държавата все още са толкова силни, че хората се обявяват за различни от това, което биха обявили в друг случай", каза той за SETimes. 
						Aлма Масич, директор на Младежката иницатива за защита на човешките права в Сараево, отбеляза, че "само 3% от ромите в Босна и Херцеговина имат постоянна работа. Най-големият източник на доходи за това етническо малцинство е самонаетостта в сектора на събиране на материали, подлежащи на рециклиране, и на рециклиране на отпадъци", каза тя за SETimes. 
						Положението е различно в Косово, където сръбската общност стана малцинство след 1999 г. 
						"Животът ми е различен от преди. Ние, сърбите с безпокойство чакаме да видим какъв ще бъде статутът на Косово. Не ми харесва да ме наричат малцинство и не искам да приема това", каза за SETimes косовската сръбкиня Милица Маркович. 
						Беким Блакай, директор на косовския офис на Центъра за хуманитарно право, обвинява паралелните сръбски институции. 
						 "Останалите малцинства са се интегрирали в значителна степен в косовското общество, [и все пак] по някакъв начин те са по-дискриминирани в сравнение със сръбското малцинство. Сръбският език е официален език на цялата територия на Косово, но не е така с ромския, турския или босненския език", каза той за SETimes. 
						В долината Прешево в Сърбия албанците са малцинство. "Ако искате да получите нещо, [като малцинство], ще трябва да молите за това. Никой няма да ви даде нищо, ако не помолите за него", каза икономистът Абдула Ахмеди. 
						Той каза за SETimes, че най-неотложните проблеми са непризнаването на университетските дипломи от Косово, проблеми с признаването на дипломите от Албания и Македония, както и голямата безработица сред младите хора и миграцията им в Азия. 
						Антониевич от "ЮКОМ" признава, че Сърбия трябва да намери механизъм за признаване на университетските дипломи от Косово. "Албанците трябва да имат някакви права, след като са завършили университета в Косово и искат да работят в Сърбия, а това трябва да се стимулира", каза той. 
						Ференц Тот е член на унгарското малцинство във Войводина. "Не се чувствам второкласен гражданин, макар че мнозина се опитват ежедневно да ме убедят в това," каза той за SETimes. 
						Мария Шонталер, член на германското малцинство във Войводина каза за SETimes, че решението се крие в членство в ЕС, така че "кой какъв е и какво представлява няма да има значение, тъй като всички ще бъдем европейци."

Президентският балотаж е помрачен от обвинения 
					18/05/2012
					Балотажът на президентските избори е белязан от серия обвинения и контраобвинения.
					От Игор Йованович за Southeast European Times от Белград -- 18/05/12 
 
					 
						
Лидерът на Сръбската прогресивна партия Томислав Николич (в средата) показва на репортерите торба с бюлетини в негова подкрепа, които според него са намерени в боклука. [Никола Барбутов/SETimes]
						Избирателите се завръщат в избирателните секции в неделя (20 май), за да решат кой ще бъде президент през следващите пет години - бившият президент Борис Тадич от управляващата Демократическа партия или лидерът на опозиционната Сръбска прогресивна партия Томислав Николич. 
						Тадич, който подаде оставка, за да се кандидатира за нов мандат, спечели първия тур "на косъм", с 25,31 % от гласовете, в сравнение с 25,05 % за Николич. 
						Двете отначало спокойни седмици между двата тура на изборите обаче прераснаха в остра борба между двамата кандидати, особено след като Николич обвини властите, че са организирали машинации чрез кражба на гласове в мащаби, които са достатъчно големи да променят изхода от първия тур на 6 май. 
						На 10 май той показа на репортерите, събрали се пред сградата на парламента, торба, пълна с бюлетини, на които бе оградено неговото име, твърдейки, че са били намерени в контейнер за отпадъци. На тяхно място, каза той, за били поставени фалшиви бюлетини, гласове за Тадич. "Призовавам Борис Тадич да реагира на това, което представяме днес и което неговата партия е направила под неговия пряк контрол. Вероятно по негова заповед и с негово съгласие също," каза Николич. 
						ОССЕ, Сръбската избирателна комисия и НПО "Център за свободни избори и демокрация", които наблюдаваха изборите, потвърдиха, че е имало нередности, но не достатъчно, за да променят резултата. 
						Представителят на "Центъра за свободни избори и демокрация" Марко Благоевич каза за SETimes, че "изборна измама е възможна," но че е "необичайно всички да пропуснат толкова голяма кражба на бюлетини" като тази, за която твърди Николич. Той отбеляза, че партията на Николич е имала контрольори във всяка избирателна секция, които в нощта на изборите не са направили никакви сериозни възражения. 
						Привържениците му се мобилизираха и организираха редица протести, докато самият Николич обяви, че може просто да се откаже от кандидатурата си. Все пак той избра да остане в надпреварата и обеща да предотврати всякакви измами по време на балотажа, добавяйки, че е готов "физически да защитава всеки вот." 
						В отговор Тадич обвини Николич, че се опитва да дестабилизира държавата. "Всеки трябва да е отговорен за действията си и за сигурността на гражданите. Аз няма да участвам в това по никакъв начин и призовавам за мир. Всички институции трябва да си свършат работата и да проверят изборните резултати, докато участниците в изборите трябва да се грижат за добрата обстановка и атмосфера." 
						Владимир Радомирович от Центъра за стратегически алтернативи смята, че най-доброто решение е ново преброяване на гласовете и наказване на виновниците за предполагаемата измама с бюлетините. 
						"Интересно е, че Сръбската прогресивна партия не бе единствената, която говореше за кражба на гласове. Някои други партии също говореха за подозрителни резултати в първите дни след изборите. Те обаче се отказаха от евентуални жалби, когато получиха гаранции, [че ще влязат] в новото правителство, което най-вероятно ще бъде сформирано от демократите," каза Радомирович за SETimes. 
						Иън Банкрофт, основател на организацията "ТрансКонфликт", казва, че всички опасения, свързани с изборния процес, трябва да се решат в името на стабилността на бъдещото правителство. "Задължително е всички обвинения в изборни измами да бъдат щателно разследвани и ако е необходимо, да се повдигнат обвинения. Международната общност би трябвало да добави своя глас към подобни призиви," каза Банкрофт за SETimes. 
						И двамата са съгласни, че обвиненията са променили изцяло курса на кампанията. Успехът на Николич ще зависи от способността му да убеди избирателите, "че действително е имало кражба на изборите, а Тадич ще трябва да убеди привържениците си, че макар и да е фаворит в изборите, всичко още не е свършило и че те трябва да гласуват масово, за да може той да победи," каза Радомирович. 
						Банкрофт каза, че Тадич се справя по-добре със ситуацията. "Кампанията на Тадич се концентрира върху това, че обвиненията са заплаха за стабилността - малко преувеличено твърдение - но такова, което се вмества идеално в посланията на кампанията му: че той предлага сигурни ръце и сигурно бъдеще", каза Банкрофт. 
					
				
			
					 
					
 
 

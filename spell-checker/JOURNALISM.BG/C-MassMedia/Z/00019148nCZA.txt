Според експерти стабилността и просперитетът на Балканите зависят от решаването на висящите въпроси
					05/07/2006
					Мирното отделяне на Черна гора от бившия държавен съюз със Сърбия даде положителен пример за това как да се решават проблеми без конфликти, казаха участници в проведена неотдавна конференция в Свети Стефан. Сред обсъжданите теми бяха статутът на Косово и положението в Босна и Херцеговина след Дейтънското споразумение.
					От Антонела Архин за Southeast European Times -- 05/07/06
 
					 
						
Конференцията бе организирана от Европейския център за мир и развитие. [ООН]
						Експерти от Югоизточна Европа и известни университети от цял свят се събраха на 17 юни, за да обсъдят начините за преодоляване на последиците от балканските конфликти през 90-те години. Европейският център за мир и развитие (ЕЦМР) избра Свети Стефан в Черна гора за домакин на първото заседание на своята Международна експертна група за национално и етническо помирение и религиозна толерантност на Балканите. 
						Стабилността и развитието в региона зависят от решаването на висящите въпроси, каза председателят на Академичния съвет на ЕЦМР, японският дипломат Такехиро Того. Ако не бъдат успешно решени, те могат да доведат до нови проблеми, каза той, посочвайки проведения неотдавна референдум в Черна гора като положителен пример за това как да се решават проблеми без конфликти. 
						Сред обсъжданите теми бе въпросът за статута на Косово и положението след Дейтънското споразумение в Босна и Херцеговина с нейната сложна институционална рамка. Участниците подчертаха значението на едно мирно и демократично решение за Косово за Балканите като цяло. Те бяха единодушни, че трябва да се приеме истината и това е необходима предпоставка за преодоляване на разделението в региона. 
						Професор Слободан Ланг от Загребския университет каза, че хората от бивша Югославия са придобили "практична мъдрост" през трудните времена, които са вече зад гърба им. 
						Отговорността на региона е не само да се справи с предизвикателствата, каза той, но и да приложи научените уроци. В коментар за днешната ситуация в Черна гора Ланг каза, че сега е важно да се определят конкретни цели и те да бъдат постигнати, а не само да се възхвалява новопостигнатият суверенитет на републиката. 
						Съветникът по външнополитическите въпроси на премиера Мило Джуканович, Миломир Михалевич, каза пред участниците във форума, че новата държава смята да остане добър партньор в региона и да допринесе за по-доброто му бъдеще. През май Черна гора постигна голям напредък с приемането на закона за правата на малцинствата -- закон, който се подготвя от 2002 г. 
						На конференцията присъстваха редица видни експерти, сред които президентът на Световния мирен форум сър Джеймс Р. Манчъм, бивш президент и основател на Република Сейшели, професор Джонатан Брадли от Университета на Западна Англия и Чарлс Инграо от Университета Пърдю. 
						ЕЦМР е образователна, научна и изследователска институция, която работи под егидата на ООН и е със седалище в Белград. Следващата й международна конференция ще се проведе през октомври.

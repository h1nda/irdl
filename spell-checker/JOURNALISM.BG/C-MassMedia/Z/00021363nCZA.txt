Черногорската съдебна власт е "под обстрел"
					24/01/2007
					Парламентът назначава съдиите в Черна гора, докато правителството определя техния бюджет и дори им осигурява жилища. Критиците в страната и извън нея заявяват, че са необходими основни реформи за гарантиране на съдебната независимост и привеждане на сектора в съответствие със стандартите на ЕС.
					От Неделко Нудович за Southeast European Times от Подгорица -- 24/01/07 
 
					 
						
Главният прокурор Весна Меденица казва, че бавенето в съдилищата води до прекратяване на дела. [Архив]
						Външните министри от ЕС призоваха в понеделник (22 януари) Черна гора да реформира своята съдебна система и да се бори с корупцията. Призивът им съвпадна критиките на черногорските държавни прокурори, които твърдят, че съдилищата са неефективни и неспособни да се справят с броя на делата. 
						"Заради бавенето в съдилищата производствата често се прекратяват поради изтичане на законовите срокове, докато присъдите често отхвърлят обвиненията без надлежно разглеждане," твърди в своя доклад за 2005 г. държавният прокурор Весна Меденица. Според нея цели 46,6 % от процесите не са завършени. 
						"Броят на незавършените дела свидетелства за неадекватността на нашите съдилища, вследствие на което борбата с престъпността става неефективна, а правната сигурност на гражданите се нарушава," казва Меденица в доклада си. 
						Политиците от опозицията отдавна отправят обвинения, че съдиите в страната се контролират от управляващите структури, особено след като назначенията им зависят от парламентарното мнозинство. 
						Представители на съдебната власт признават, че това е факт. Те смятат, че правомощията за назначаване на съдиите трябва да бъда отнети от парламента и дадени на новоучредения Съдебен съвет. 
						Други фактори, подкопаващи съдебната независимост, включват липсата на отделен бюджет и ролята на правителството в осугуряването на жилища на съдиите. 
						В годишния си доклад за напредъка, публикуван в началото на ноември, Европейската комисия (ЕК) заяви, че корупцията продължава да е широко разпространен проблем в Черна гора. 
						"Цялостната законова и административна рамка съдържа вратички, позволяващи извършването на корупционни дейности и ограничаващи възможностите на държавата да се бори ефективно с корупцията," се казва в него. 
						Макар и да приветства стъпките, които Черна гора предприе за подобряване на обучението на съдиите, ЕК наблегна на необходимостта от деполитизация на процеса на назначаване. Назначенията и повишенията трябва да се базират на "професионални и обективни критерии", а не на политически критерии, се казва в доклада. 
						Председателят на черногорския Върховен съд Ранко Вукоти е съгласен с препоръките на ЕК. "Настоящата конституция и експертният проект за новия върховен закон на Черна гора не създават условия за прилагането на международните стандарти за независимост и автономия на съдебната власт," каза Вукоти. 
						"Надявам се, че новата конституция ще даде възможност на най-добрите прависти да стават съдии, като спре изтичането на най-добрите юридически кадри към адвокатурата и други по-печеливши професии," добави той.

Сърбия си осигурява големи чуждестранни инвестиции
					26/11/2011
					Благоприятната данъчна политика и компетентната работна сила привличат чуждестранни инвестиции в Сърбия.
					От Биляна Пекушич за Southeast European Times в Белград – 26/11/11
 
					 
						
"Сваровски" е една от чуждестранните компании, които инвестират в Сърбия. [Ройтерс]
						Според одиторската компания "KPMG" Сърбия надминава всички страни в региона по преки чуждестранни инвестиции, включително членките на ЕС Румъния и България. 
						За осем месеца през тази година чуждестранните инвестиции в икономиката на Сърбия се повишиха до 1,2 милиарда евро. Това е около 560 евро повече в сравнение със същия период на миналата година, което предвидиха и финансовите експерти: че чуждестранните инвестиции през 2011 г. ще се удвоят спрямо 2010 г. 
						Един от ключовите фактори за това е благоприятната данъчна политика - включително най-ниската корпоративна подоходна данъчна ставка в Европа, която не бе повишена въпреки финансовата криза. 
						"През последните години Сърбия също успя да договори безмитни или преференциални износни режими със страни или съюзи, които образуват единен пазар от повече от един милиард души, до които износът може да стигне със или без минимална тарифа", каза за SETimes директорът на Агенцията за насърчаване на износа (СИЕПА) Божидар Лаганин. 
						Специалният пакет за чуждестранните инвеститори включва придобивки, които не се предлагат от други страни в региона: по-специално правителството плаща до 10 000 евро за всяко ново работно място или до 20% от общите инвестиции в капиталови инвестиции. 
						Когато става въпрос за инвестиции, които представляват специален интерес, се предвиждат разпоредби за прехвърлане на земя или съоръжения до определени места за смета на местното управление. 
						Южнокорейската корпорация "Юра" отвори три фабрики в Сърбия през 2010 г. за производството на електрически компоненти за автомобилната промишленост. За да наеме 1 000 души във фабриката в Ласковац "Юра" получи 4,5 милиона евро от сръбското правителство. А за откриването на фабрика в Ниш и за назначаването на 1 500 работници тя получи 10,5 милиона евро. 
						 "Условията за бизнес в Сърбия са много добри. Така например завършването и пускането в действие на фабрика в Рака отнема една годира", каза за SETimes президентът на корпорация "Юра" Ом де Джал и добави, че неговата компания ще наеме 5 000 души в Сърбия до края на следващата година. 
						Преимуществото на Сърбия за инвестиции е работната сила. Сръбските работници не са най-евтините, но според инвеститорите те - поради високото ниво на техническа компетентност - са "най-добрите" в региона. 
						Германската компания "Мюлбауеър Холдинг" също функционира в Сърбия. Компанията е световен лидер в производството на технологии за документи за самоличност и наема около 2 000 високо квалифицирани специалисти в Европа и Съединените щати. 
						Досега компанията е инвестирала 10 милиона евро в Сърбия и сега строи технологичен парк в Стара Пазова, който ще бъде европейски център за тази технология."
						Преимуществото на Сърбия е качествена, професионална, гъвкава и креативна работна сила, благоприятни търговски споразумения с някои страни и бързо развитие в региона", каза за SETimes мажоритарният собственик на компанията Йозеф Мюлбауер. 
						Държавната агенция за възможности за чуждестранни инвестиции понастоящем разполага с 83 активни инвестиционни проекти и до края на годината ще доведе още две компании в Сърбия от Германия и Австрия. Казват, че те са глобални лидери в своите области. 
						"Следващата година се надявам, че ще реализираме най-големите производствени проекти в Сърбия и това е нещо, върху което работим интензивно, каза директорът на СИЕПА Лаганин. 
						Той добави, че следващата година компанията ще се опита да "навлезе" на пазара в САЩ главно чрез производството на мебели от масив. 
						Световноизвестната австрийска компания "Сваровски" идва в Сърбия. Строителството на заводи започва следващия месец в Суботица, където ще бъдат наети около 600 работници и ще бъдат направени инвестиции за около 40 милиона евро. 
						"Тази инвестиция потвърждава, че Сърбия е регионален лидер в привличането на чуждестранни инвестиции през 2011 г. и че това ще продължи с още по-високи темпове и през следващата година", каза за SETimes министърът на икономиката Небойша Чирич. 
						Миналата година Сърбия също бе лидер в региона по отношение на чуждестранните инвестиции, получавайки 982 милиона евро, което бе повече, отколкото получиха общо Хърватия и Словения. Освен това за десет години само трима инвеститори са прекратили операциите си в Сърбия.

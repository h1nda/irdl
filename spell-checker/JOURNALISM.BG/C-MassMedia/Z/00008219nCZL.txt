Дел Понте признава, че не притежава доказателствата, необходими за повдигане на обвинения срещу членове на АОК
03/09/2003
 
ПРИЩИНА, Косово, Сърбия-Черна Гора -- Главният прокурор на Трибунала на ООН за военни престъпления Карла дел Понте каза във вторник (2 септември), че не разполага с достатъчно доказателства, за да изправи пред съда членове на бившата Армия за освобождение на Косово. Тя изрази готовност да интензифицира усилията си за събиране на допълнителни доказателства и за по-активно разследване на дейността на бивши членове на бунтовническата армия. За тази цел сръбският министър на правосъдието Владан Батич й е предложил достъп до държавния архив.
Във вторник Външното министерство на Сърбия-Черна Гора е изпратило протестна нота до албанското посолство в Белград, в която се възразява срещу декларацията по Косово на албанския парламент от миналата седмица. Тази декларация бе от своя страна отговор на декларацията, приета от парламента на Сърбия. Албанските народни представители характеризираха декларацията на парламента на Сърбия като националистически опит за едностранно решение по статута на Косово. (Б92, Бета, Би Би Си, ФоНет - 02/09/03)

Обвиненията в корупция засегнаха най-високите нива на турския футбол
					15/07/2011
					Продължаващите разследвания на уговорени мачове и други корупционни практики в турския футболен свят разстроиха феновете и заплашват да накърнят репутацията на националния спорт в страната.
					От Ана Уд за Southeast European Times от Истанбул – 15/07/11
 
					 
						
„Фенербахче” е обект на разследване за уговаряне на мачове. [Ана Уд/SETimes]
						Макар че неудобните въпроси, обидите и обвиненията в измама не са новост в света на футбола, не всеки ден федерални прокурори отправят обвинения в измама, които засягат високопоставени представители на най-големите спортни клубове в страната. 
						За голямо разочарование на феновете и инвеститорите обаче това е сегашната ситуация в Турция. Десетки хора бяха задържани и разпитани във връзка с разследванията за предполагаемо уговаряне на мачове в голям мащаб. 
						Сред най-известните задържани е Азиз Йълдъръм, президент на един от най-големите спортни клубове в Турция – „Фенербахче”. Ако бъде признат за виновен, той може да загуби желаната позиция в Шампионската лига. 
						Въпреки че обвиненията предизвикаха вълна от коментари и дори протести от запалените фенове на „Фенербахче”, на фона на целия хаос сякаш липсва истинско чувство на изненада. 
						„Футболът в Турция се нуждаеше от такова разследване”, каза за SETimes спортният редактор на „Хюриет” Четин Джем Йълмаз. „Всяка година се отправят немалко обвинения и повечето фенове признават за съществуването на уговорени мачове и финансови стимули.” 
						Бурак Текин, блогер в областта на спорта, който пише за „Екси Бешикташ”, е съгласен, че разследванията се очакват отдавна. 
						„Беше се стигнало дотам, че който и отбор да спечелеше шампионата, привържениците на другия тим казваха „Аха, купили са мача” и други такива, каза Текин за SETimes. „Всъщност е добра новина, че най-накрая след всички тези години се води сериозно разследване.” 
						Коментаторите и феновете обаче изразяват загриженост за начина, по който се водят разследванията, като ги сравняват с разследванията на предполагаемите заговори за преврат „Ергенекон” и „Бальоз”, най-вече защото използваните съдебни методи засягат мнозина на подобен произволен и случаен принцип. 
						Йълмаз отбелязва, че полицията, а не съдебните органи, е съобщила за обвиненията. Макар и сам редактор на вестник, той смята, че в медиите е изтекла прекалено много информация. 
						„Някои хора смятат потока от информация от полицията и медиите за преднамерена дезинформация”, обясни Йълмаз, като добави: „Това е причината, поради която макар и съдържанието на случаите в действителност да е различно, се правят сравнения с дела като „Ергенекон” и „Бальоз”. 
						Друг факт, който буди загриженост, е скоростта, с която се водят разследванията. Предвид насроченото след по-малко от месец следващо заседание някои хора смятат, че съществува риск от претупване на работата за сметка на точността. 
						Президентът на един от най-големите съперници на „Фенербахче” – „Галатасарай” – разгневи аудиторията тази седмица, като поиска процесът да бъде ускорен, тъй-като по-дългото разследване може да нанесе по-големи вреди на репутацията на турските футболни отбори. 
						„Докато са налице такива тежки обвинения, правилно би било да се вземе решение за отлагането на шампионата с най-малко един месец, поне докато нещата се уталожат", твърди Йълмаз. 
						На фона на тези опасения обаче все още има надежда, че резултатът ще бъде положителен за турския футбол и неговите фенове. 
						„Най-малкото това [да се надяваме] ще изпрати послание към хората във футболния бизнес”, заяви Текин, като допълни, че в идеалния случай след провеждането на успешно разследване „колективната параноя на футболните привърженици ще започне да изчезва.”

Турция е шокирана от обвиненията срещу „Ергенекон” 
					16/07/2008
					Група турски военни в оставка и твърдолинейни националисти може да бъдат обвинени, че принадлежат към „терористична мрежа”, целяща да свали правителството с ислямистки корени. 
					От Айхан Шимшек за Southeast European Times -- 16/07/08
 
					 
						
Целта на организацията е била „да унищожи държавната власт”, заяви главният прокурор на Истанбул Айкут Ченгиз Енгин. [AФП]
						Обвинителният акт срещу тайната организация „Ергенекон” бе внесен в съда в понеделник (14 юли) след 13-месечно разследване. Обвинителният акт включва обвинения срещу 84 заподозрени. В допълнителен обвинителен акт ще бъдат включени обвинения срещу други 20 заподозрени. Генералите с четири звезди в оставка Хуршит Толон и Сенер Еруйгур, последният от които оглавява Асоциацията "Ататюркска мисъл", са предполагаемите лидери на групата. 
						Турската светска опозиция твърди, че подкрепяният от правителството съдебен процес е „отмъщение” за водещото се в Конституционния съд дело срещу управляващата Партия на справедливостта и развитието (ПСР) с ислямистки корени. Двете дела задълбочиха най-сериозната политическа криза в Турция от десетилетия. 
						Обвинителният акт срещу „Ергенекон” с обем от 2 455 страници остава поверителен, но изтеклата в медиите информация включва сензационни твърдения за неотдавнашни събития в Турция. 
						Главният прокурор на Истанбул Айкут Ченгиз Енгин заяви в понеделник, че предполагаемите членове на „Ергенекон” може да бъдат обвинени, че са „подстрекавали други” да извършат няколко нападения, включително стрелбата миналата година в Държавния съвет и нападението с ръчна граната срещу централата на светския всекидневника „Джумхуриет” в Истанбул. 
						Наблюдателите първоначално приписаха тези инциденти на радикалните ислямистки екстремисти, определяйки ги като симптоми на по-голяма заплаха от ислямизъм в основно мюсюлманската, но светска държава. В по-ранни репортажи в печата за „Ергенекон” се изказваха предположения, че организацията е имала връзка с убийството на турския журналист от арменски произход Хрант Динк, но това не присъства в обвинението. 
						Енгин каза, че заподозрените са принадлежали към „въоръжена терористична групировка”, която репортерите идентифицираха като „Ергенекон”. „Терористичната организация, упомената в обвинителния акт, не е сепаратистка или идеологическа организация в класическия смисъл на думата,” каза Енгин. Но все пак тя се определя като „терористична група” съгласно турските закони. 
						Разследването започна миналата година, когато полицията откри пълен с боеприпаси и оръжия дом в истанбулския квартал Умрание. Полицията най-напред задържа група ветерани с по-нисък ранг и членове на престъпна организация, но операцията се разшири и обхвана твърдолинейни националисти и светски настроени политици, журналисти и други заподозрени, след като главният прокурор на Турция поиска от Конституционния съд да закрие управляващата ПСР на основание, че подкопава светската система в Турция. 
						ПСР отрича да е повлияла на съдебната власт по случая, но не държи в тайна това, че подкрепя разследването. 
						В обвинителният акт се казва, че „Ергенекон”, с предполагаемата подкрепа на някои генерали в оставка и с връзки с военни на действителна служба, е имала за цел да се превърне в реална власт в Турция. Прокуратурата твърди, че "Ергенекон” има широко разклонени клетки, включващи медийни деятели и наемни убийци, но че тези клетки не контактуват помежду си, а получават нарежданията си от горе. В обвинителния акт се казва още, че „Ергенекон” е правила опит да разработи средства за химична и биологична война и стои зад незаконния трафик на наркотици в Турция. 
						Въпреки тези сензационни твърдения прокуратурата още не е представила доказателства за връзките между известни задържани престъпници и други заподозрени, а именно бившите генерали, политиците и журналистите, известни със силната си опозиция срещу правителството с ислямистки корени. Прокуратурата твърди, че има около 20 свидетели, които ще дадат показания, но държи самоличността им в тайна. 
						Еруйгур е обвинен в подготвянето на няколко неуспешни опита за военен преврат по време и след неговия мандат като командир на жандармерията между 2002 и 2004 г. Генералът може да бъде обвинен и в заговор за нападения и атентати тази година с цел да провокира сваляне на правителството на ПСР от военните. 
						Задържаните бивши генерали настояват, че не са сторили нищо незаконно или срещу интересите на Турция, а турските въоръжени сили отричат всякакви връзки с „Ергенекон”. 
						Въпреки кризата за някои либерално мислещи хора процесът е важна стъпка към укрепване на турската демокрация. ”Това е началото на нова епоха в Турция,” твърди Али Байрамоглу, журналист в проправителствения вестник „Йени Шафак”. „В страна, където сме имали два преки и два прикрити военни преврата, за първи път генерали в оставка се явяват в съда по обвинения в подготовка на преврати,” каза той. 
						Но не всички капацитети споделят гледището на Байрамоглу. Левият писател и учен от Анкарския университет Тюркер Алкан смята, че разследването е отражение на борба за власт между секуларистите и ислямистите, а не крачка към по-високи демократични стандарти. 
						"В историята няма примери за преврат от генерали в оставка,” пише Алкан в своята рубрика във всекидневника „Радикал”. „И нито вътрешните, нито международните условия ... биха могли да оправдаят един преврат в днешна Турция."

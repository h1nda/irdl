Нимиц призова за запазване на положителна атмосфера в спора за името
					16/02/2009
					Македония и Гърция се съгласиха да възобновят преговорите в ООН, но наблюдателите очакват предстоящите избори в двете страни да попречат на постигането на пробив.
					От Зоран Николовски за Southeast European Times от Скопие -- 16/02/09
 
					 
						
"Надявам се, че ще се съсредоточим върху по-конкретни разговори ... за да разберем дали можем да постигнем компромис," заяви след разговорите посредникът на ООН в преговорите Матю Нимиц за “Гласът на Америка”. [Гети Имиджис]
						Миналата седмица в Ню Йорк се проведе нов кръг от преговори по спора за името между Македония и Гърция. Въпреки че посредникът на ООН Матю Нимиц не направи нови предложения по 17-годишния спор, той поиска от двете страни да запазят положителна атмосфера, която би помогнала за намирането на решение. 
						На срещата на 11 февруари гръцкият преговарящ Адамантиос Василакис и новоизбраният македонски преговарящ Зоран Йолевски обсъдиха как да бъдат възобновени преговорите, които са в застой от октомври 2008 г. 
						Наблюдателите не очакват скоро решения, тъй като предстоящите парламентарни избори в Македония и изборите за Европейски парламент в Гърция ще политизират обстановката. Въпреки това двете страни се съгласиха, че процесът в ООН трябва да продължи. 
						"Надявам се, че ще се съсредоточим върху по-конкретни разговори ... за да разберем дали можем да постигнем компромис," каза Нимиц за "Гласът на Америка". 
						Йолевски заяви, че Македония се надява възможно най-скоро да бъде намерено решение, за да се гарантира интеграцията на страната в НАТО и ЕС. 
						Миналата седмица обаче гръцкият външен министър Дора Бакоянис каза, че "поредица от провокации от страна на Скопие" спъват отношенията. Македонският премиер Никола Груевски репликира по време на форума по въпросите на сигурността в Мюнхен, заявявайки, че със своето поведение Гърция подкопава регионалния мир и сигурност. 
						Междувременно станаха много събития, които може да повлияят на способностите на страните да преодолеят различията помежду си. Според гръцкия всекидневник “Катимерини” преговорите между Скопие и Атина навлизат в нова фаза с избирането на Барак Обама за президент на САЩ. "Смятам, че администрацията на САЩ ще представи своевременно своята позиция, и ние трябва да оставим [САЩ] да дадат отговор на този въпрос," каза Нимиц. 
						Решението на македонското правителство да нарече основната магистрала, която свързва северната и южната част на страната, "Александър Велики" обиди Гърция, а Бакоянис го определи като "крачка назад" в отношенията. 
						"Не мога да разбера защо някоя страна не може да използва тези имена, след като те се срещат като улица в Рим, град в Египет и други наименования в много страни," каза Груевски. 
						Той заяви, че се надява Гърция като съседка да помогне на Македония да влезе в НАТО и ЕС. 
						Междувременно Гърция пое председателството на ОССЕ. Някои анализатори в Македония смятат, че битката за името може да се пренесе в тази организация. Независимо от това Бакоянис обяви, че ще посети всяка държава, членка на ОССЕ, което включва и Македония. Министърът на външните работи Антонио Милошоски заяви, че Скопие ще се радва да я посрещне.

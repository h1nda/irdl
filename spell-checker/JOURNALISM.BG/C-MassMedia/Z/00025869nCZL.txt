Сърбия и Русия заклеймиха решението на САЩ за доставка на оръжие за Косово
					21/03/2008
					 
						БЕЛГРАД, Сърбия -- В отделни изявления в четвъртък (20 март) сръбският президент Борис Тадич и премиерът Воислав Кощуница заклеймиха решението на президента на САЩ Джордж Буш да разреши военна помощ за Косово. "Това е лоша новина, която идва в много чувствителен момент за Сърбия и за сърбите в Косово и аз по никакъв начин не мога да я подкрепя", заяви Тадич, цитиран от Б92. Кощуница заяви, че това е "още един дълбоко погрешен ход от страна на Съединените щати" във връзка с Косово. "Косово не се нуждае от нови оръжия, а от нови преговори", добави той. 
						Външният министър на Русия Сергей Лавров, който е на посещение в Тел Авив, заяви, че ходът на САЩ ще наруши международното право и по-специално резолюцията на ООН, която изрично забранява доставката на оръжие за Косово, освен ако то не е предназначено за силите на ООН в региона. 
						Също в четвъртък сръбското Външно министерство направи изявление срещу решението на съседните Унгария, Хърватия и България, да признаят Косово. "Това е удар и стъпка назад", заяви сръбският външен министър Вук Йеремич. Белград отзовава своите посланици в трите страни. (Данас, Политика - 21/03/08; Б92, Taнюг, Бета, Ройтерс, AП - 20/03/08)

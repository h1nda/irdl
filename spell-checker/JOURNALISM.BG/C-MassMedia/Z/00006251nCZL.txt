Ердоган номиниран за премиер на Турция
12/03/2003
 
АНКАРА, Турция -- Във вторник (11 март) президентът Ахмед Недждет Сезер поиска от Реджеп Тайип Ердоган, лидер на управляващата Партия на справедливостта и развитието (ПСР) да сформира нов кабинет. Искането последва победата на Ердоган на повторните избори в неделя и оставката на премиера Абдула Гюл. В своето първо официално изявление Ердоган посочи, че ще направи минимални промени в кабинета; все още не е ясно дали той ще смени министрите, противопоставили се на разполагането на 60 000 американски военнослужещи на територията на Турция. Не е ясно също дали и кога новото правителство ще изпрати решение за разполагането на американски военни части за повторно гласуване в парламента.
Междувременно турският посланик в САЩ Фарук Логоглу съобщи, че са започнали неофициални разговори за евентуалното използване на турското въздушно пространство при военни действия срещу режима на Саддам Хюсеин. (СиЕнЕн, АП, АФП, Ройтерс, Анадолска агенция, Търкиш Дейли Нюз, ТРТ 2 - 11/03/03)

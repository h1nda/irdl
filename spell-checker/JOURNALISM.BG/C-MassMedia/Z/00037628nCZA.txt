Рециклирането в Сърбия все още е далеч от европейските стандарти
					02/03/2011
					Въпреки полаганите усилия за подобряване на спазването на правилата, за много хора рециклирането остава „невъзможна мисия”.
					От Бояна Милованович за Southeast European Times от Белград – 02/03/11
 
					 
						
Сърбия си поставя за цел да изпълни европейските стандарти за рециклиране до 2019 г. [Никола Барбутов/SETimes]
						Статистиката показва, че Сърбия рециклира почти десет пъти по-малко отпадъци от държавите, членки на ЕС. Властите обаче твърдят, че рециклираните обеми се повишават. 
						В продължение на две десетилетия Сърбия е погълната от сериозни държавни проблеми - от войни, санкции и бедност до убийството на министър-председател. В тези бурни времена опазването на околната среда остана на заден план. 
						 „Всеки е зает с много по-големи екзистенциални проблеми – как да оцелее и да плати сметките си – и не мисли за опазването на природата. Всичко това ще се обърне срещу нас”, каза за SETimes Мирослав Кръстич, студент на 22 г. 
						 Той определя усилията за рециклиране като „невъзможна мисия”. 
						„Къде да рециклирам и разделям различните видове опаковки, след като в моя квартал няма нито един контейнер за тази цел?” 
						Сега, когато ситуацията е по-стабилна и Сърбия се бори за статут на кандидат-членка на ЕС, на околната среда се обръща по-голямо внимание. Държавата прие национална стратегия за управление на отпадъците, с която европейските стандарти в рециклиране на отпадъци ще бъдат въведени изцяло до 2019 г. 
						„В момента Сърбия рециклира 7-8 % от битовите отпадъци – стъкло, дърво, хартия, пластмаси и метали. В ЕС в зависимост от вида на материала се рециклират между 60 и 80 % от отпадъците”, каза за SETimes Александър Весич, заместник-министър на околната среда и пространственото планиране. 
						 Той дава още няколко примера. 
						 „Според европейските стандарти трябва да се рециклират четири килограма електронни отпадъци на глава от населението, а в действителност се рециклират 0,5 кг. Имаме напредък в рециклирането на автомобилни акумулатори. Около 80 % от тях се рециклират, но от друга страна, батериите, които се използват в домакинствата, на практика не се рециклират въобще”, признава Весич. 
						 След това идват старите автомобили. 
						„Според стандартите на ЕС 95 % от излезлите от употреба превозни средства трябва да се рециклират. Няма точни данни за броя на превозните средства, които се рециклират в Сърбия, но със сигурност сме далеч от европейските норми”, каза Весич. 
						Сърбия трябва да направи още много по отношение на управлението на отпадъците и това личи и от факта, че съществуват 3251 неконтролирани сметища, предимно в селските райони. 
						Според Весич, за да се подобри ситуацията, обществеността трябва да получава повече информация за рециклирането, а местните власти да предоставят на хората повече контейнери за рециклиране, за да разделят различните видове отпадъци. 
						 „В Сърбия по рециклирането се работи активно едва през последните няколко години, затова и не може да се очакват незабавни резултати. Невъзможно е да се постигнат веднага резултатите, за които развитите страни са работили в продължение на десетилетия, докато ние сме едва в началото”, каза Весич за SETimes. 
						Властите подчертават, че рециклирането може да бъде доходен бизнес. Сръбската търговска камара неотдавна проведе конференция, на която бяха проследени връзките между рециклирането и развитието. Участниците в събитието заявиха, че проблемът е в относително малкия брой хора, които работят в сектора на събирането на отпадъци. Техният брой не е достатъчен, за да се задоволи търсенето от сектора на рециклирането. 
						Консултантът на камарата Синиша Митрович каза за SETimes, че в момента се използва само 5-6 % от капацитета на сръбската индустрия за рециклиране и в крайна сметка голяма част от вторичните суровини се озовават на сметищата. 
						В този случай важи старата поговорка „това, което е боклук за някого, е съкровище за друг”. Изчислява се, че „пазарът на вторични суровини ... е на стойност 350 млн. евро годишно, като в момента по събирането на различни видове отпадъци работят около 100 000 души”, каза Митрович.

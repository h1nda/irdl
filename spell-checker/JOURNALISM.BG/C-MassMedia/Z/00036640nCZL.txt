ЕК ще призове Турция да нормализира отношенията си с Кипър и да спазва по-добре човешките права
					08/11/2010
					 
						БРЮКСЕЛ, Белгия -- В доклада си за напредъка на страната във връзка с кандидатурата й за членство в ЕС Европейската комисия (ЕК) ще призове Турция да нормализира отношенията си с Кипър и да спазва по-добре човешките права, предадоха медиите в неделя (7 ноември). Според предварителен екземпляр от документа, който трябва да бъде публикуван във вторник, комисията ще призове Анкара да отвори пристанищата и летищата си за кипърски кораби и самолети. ЕК ще призове също властите в Анкара да осъществят "значителни реформи" в областта на човешките права и свободи, особено свободата на печата, равенство за жените и религиозните свободи на малцинствата, предадоха местните медии. Същевременно Брюксел приветства конституционните промени, приети на неотдавнашен референдум в Турция. Анкара започна присъединителните си преговори с ЕС в края на 2005 г., но досега е затворила само една преговорна глава. (Уол Стрийт Джърнъл, Хюриет, Уърлд Булетин - 07/11/10)

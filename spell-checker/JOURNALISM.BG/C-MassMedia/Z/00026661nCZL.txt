Посланикът на САЩ в Албания призова за провеждане на независимо разследване на взривовете в складовете за боеприпаси
					04/06/2008
					 
						ТИРАНА, Албания -- Посланикът на САЩ в Албания Джон Уидърс каза във вторник (3 юни), че Вашингтон подкрепя твърдо независимо разследване на експлозиите от 15 март в складовете за боеприпаси в Гердец. По време на срещата си с главния прокурор Ина Рама Уидърс подчерта, че всеки опит да се окаже влияние върху разследването отвън би разочаровал Вашингтон. "Конституционно право на прокуратурата е да проведе това разследване, а не на някой друг правителствен орган", каза Уидърс и добави, че за да реши проблема, парламентът трябва да реши въпроса с имунитета на депутатите възможно най-бързо. 
						Междувременно във вторник председателят на парламента Йозефина Топали призова Рама да предостави на събранието допълнителни документи във връзка със свалянето на имунитета на бившия министър на отбраната Фатмир Медиу. Той ще бъде разследван за смъртоносните взривове в Гердец. (Коха Йоне, Шкип - 04/06/08; Гласът на Америка, ТВШ, Клан, BalkanWeb - 03/06/08)

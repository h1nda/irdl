Шумни реактивни лайнери обезпокояват крайбрежен район в Черна гора
					31/03/2008
					Заради високите нива на шум около черногорското летище в крайбрежния град Тиват правителството обмисля да наложи забрана на два вида руски самолети.
					От Иво Шчепанович за Southeast European Times от Тиват – 31/03/08
 
					 
						
[Гети Имиджис]
						Високочестотният шум, създаван от по-старите руските самолети, безпокоят туристите в черногорския крайбрежен град Тиват, като често разтърсват къщите в района и близкия залив Бока Которска. Според съобщения в медиите шумът дори предизвиква включването на автомобилни аларми. 
						Черногорското правителство предложи руските пътнически самолети да кацат на летището в Подгорица. То има капацитет да обработва повече самолети и шумът няма да оказва толкова отрицателно въздействие върху туристическата индустрия.
						Правителството обаче не иска да се откаже твърде бързо от двата руски самолета, защото “Илюшин 86” и “Туполев 154” заедно превозват до Черна гора около 100 000 руски туристи годишно.
						Туристическите агенции, които привличат руснаците в така наречената “Черногорска ривиера” се противопоставят открито на забраната. Те искат да използват двата руски самолета заради ниската стойност на тяхната поддръжка и пътническия им капацитет.
						Според черногорските медии правителството първо ще се опита да отклони руските самолети от Тиват към летище Подгорица това лято, но ще обмисли и пълна забрана на “Илюшин 86” и “Туполев 154” през 2009 г. Междувременно правителството ще предостави време на туроператорите, за да обмислят алтернативи на руските самолети. 
						Забраната ще принуди руските туристи да пътуват половин час от летище Подгорица до крайбрежието. Въпреки възможния ефект, който това допълнително пътуване може да окаже върху туризма, заради шума местните власти в Тиват и широката общественост подкрепят подготовката за забраната.
						Всичко сочи, че допълнителното пътуване няма да засегне туризма. Председателката на "Асоциацията на туристическите агенции в Будва" Снежана Вейнович например съобщи, че руските туристи тази година отново са изразили интерес да пътуват до Черна гора. 
						''Мнозина резервираха своите почивки рано, в началото на годината, въпреки факта, че цените се повишиха с 10 до 20 % спрямо миналата година,'' каза Вейнович.
						Всъщност много руски туристи търсят възможности за евентуални инвестиции в недвижими имоти. 
						Миналата година Черна гора отчете 2,3 млн. регистрирани чуждестранни туристи. Освен това Световният съвет по туризъм и пътувания съобщи, че през следващите десет години се очаква туристическата индустрия да има ръст от 10 % годишно.

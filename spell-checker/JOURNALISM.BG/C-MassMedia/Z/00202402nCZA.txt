Сърбия получи зелена светлина за кандидатурата си за членство в ЕС
					02/03/2012
					В четвъртък лидерите на ЕС предоставиха на Сърбия статут на кандидат-членка. Решението беше отложено през декември заради напрежението в Косово.
					От Игор Йованович за Southeast European Times от Белград – 02/03/12
 
					 
						
Президентът на Сърбия Борис Тадич говори на пресконференция, след като се срещна в Брюксел с председателя на Европейската комисия Жозе Мануел Барозу. Лидерите на ЕС предоставиха на Сърбия статут на кандидат-членка в четвъртък (1 март). [Ройтерс]
						Когато Сърбия подписа Споразумението за стабилизация и асоцииране (ССА) с ЕС преди парламентарните избори през април 2008 г., властите в Белград не очакваха да изминат четири години, преди страната да получи кандидат-членски статут. 
						Управляващата коалиция, оглавявана от сръбския президент Борис Тадич, определи като своя цел ускорената европейска интеграция, но Косово, което Белград смята за сръбска провинция въпреки обявената от него през февруари 2008 г. независимост, се оказа препятствие по пътя на Сърбия. 
						Сърбия премахна последната пречка пред кандидатурата само няколко часа преди решението на ЕС в четвъртък (1 март). 
						Сръбските и румънските власти постигнаха споразумение по отношение на влашкото малцинство в Сърбия, което Букурещ прецени като достатъчно, за да оттегли условията си към Белград. Подробностите от споразумението, което засяга около 30 000 души, живеещи в общности по протежението на границата с Румъния, не бяха оповестени. 
						Председателят на Европейския съвет Херман ван Ромпой обяви решението. 
						„Надявам се, че това ще насърчи Сърбия да предприеме по-нататъшни усилия, за да изпълни политическите и икономическите критерии за членство в ЕС. Надявам се също така, че Белград ще продължи да подкрепя регионалното сътрудничество и добросъседските отношения в района на Западните Балкани“, заяви той. 
						Сръбските власти приветстваха решението за статута. Тадич заяви, че кандидатурата ще „отвори вратата“ към икономически напредък, но на Сърбия й предстои „много работа“ по пътя към ЕС. 
						„Сръбските граждани изнесоха най-голямата тежест на реформите, за да превърнат нашата страна в по-демократично, законово уредено общество, което зачита правата на човека и на малцинствата“, заяви Тадич. 
						Според Ласло Варга, председател на комисията по европейска интеграция на сръбския парламент, решението е послание към международната общност и чуждестранните инвеститори, че Сърбия е „на път да се превърне в добре уредена европейска държава“. 
						„Освен това кандидат-членският статут ще спре започналата в страната тенденция на отслабване на подкрепата за присъединяване към ЕС и също така ще открие нови възможности за използване на средствата от европейските предприсъединителни фондове“, заяви Варга за SETimes. 
						Владимир Радомирович от Центъра за стратегически алтернативи обаче посочва, че Сърбия няма да получи много от самата кандидатура, защото парите от европейските фондове могат да се използват само за определени видове проекти. 
						„Сърбия не печели практически нищо от статута на кандидатка за членство в ЕС, също като Македония и Черна гора, които не получиха нищо. Кандидат-членският статут не може да поправи лошата икономическа ситуация и не може да попречи на политическата корупция“, заяви Радомирович за SETimes. 
						Не всички партии в Сърбия смятат, че присъединяването към ЕС е добра идея. 
						Опозиционната Демократическа партия на Сърбия (ДПС) на бившия сръбски премиер Воислав Кощуница заяви, че за Сърбия би било най-добре да обяви политически неутралитет, да спре процеса на европейска интеграция и да развива чисто икономически отношения със Съюза. 
						Говорителят на ДПС Петър Петкович каза за SETimes, че Сърбия е загубила повече от 500 млн. евро вследствие на прилагането на ССА. 
						„Вместо да губи заради членството в ЕС, Сърбия – чрез политически неутралитет – трябва продължи да развива отношения на икономическо сътрудничество с всички страни по света“, каза Петкович. 
						Получаването на дата за започване на присъединителни преговори с ЕС е следващата стъпка по пътя на Сърбия и единодушното мнение е, че това означава нови и трудни компромиси. 
						Варга вярва, че е реалистично да се очаква за Сърбия тази дата да бъде определена за декември поради предстоящите трудни задачи и икономическите проблеми в самия ЕС. 
						„От Белград ще бъде поискано да изпълни всички споразумения с Прищина и да премахне институциите в северната част на Косово. Не мисля, че следващата ни стъпка по пътя към ЕС ще бъде лесна“, заяви Варга. 
						Радомирович е съгласен. 
						„Според изявленията на представители на ЕС Сърбия може да получи дата за започване на преговори през декември. Дотогава водещите държави от ЕС със сигурност ще поискат Белград да продължи да действа конструктивно по отношение на Косово, т.е. да премахне сръбските институции, по-специално тези в Северно Косово.“ 
						Гражданите също приемат по различен начин кандидатурата на Сърбия за членство в ЕС. 
						Според белградския търговец Милован Бъркич, на 33 г., кандидатурата е добра новина. 
						„Приближаваме се до ЕС и това може да се тълкува само положително както в икономически, така и в политически план“, каза той за SETimes. 
						Адвокатката Милена Сърдич, на 30 .г, не е съгласна. „Ще живеем ли сега по-добре? Ще имаме ли по-големи заплати, повече работа? Не вярвам. Самият ЕС има големи финансови проблеми“, каза тя. 
						С получаването на статут на кандидат-членка Сърбия настигна Македония и Черна гора, които имат този статут от 2005 и 2010 г. Хърватия трябва да стане членка на Съюза в средата на 2013 г., а Босна и Херцеговина подписа ССА през 2008 г. През тази седмица Европейският съюз даде зелена светлина за извършването на предварително проучване за Косово.

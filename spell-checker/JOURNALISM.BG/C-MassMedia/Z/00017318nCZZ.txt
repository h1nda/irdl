Делова хроника 
					20/01/2006
					Преглед на деловите и икономическите новини от Балканите след 13 януари. 
					(Различни източници – 13/01/06 - 20/01/06)
 
					 
						
						Високопоставен служител на руската компания "ЛУКойл" каза, че компанията смята да направи оферта за поемане на контрола върху сръбската държавна петролна компания "Нафтна Индустрия Сърбие" (НИС). НИС е монополен оператор в петролния сектор на Сърбия със 72 % от пазара и годишни продажби за 1,8 млрд. евро. "ЛУКойл" вече притежава 79,5 % от "Беопетрол", която има около 200 бензиностанции и контролира около 20 % от пазара на горива в Сърбия. 
						*** 
						Мисия на МВФ, водена от Ханс Фликеншилд, пристигна в София за преглед на двугодишното предпазно споразумение с правителството. Според Фликеншилд основните въпроси в дневния ред са фискалната политика и ограничаването на потребителските кредити. Фондът ще настоява тази година в правителствения бюджет да се заложи общ излишък от 3 % от БВП, потвърди той. Съветът на МВФ одобри стендбай споразумението за 50,7 млн. долара за България през август 2004 г. 
						 *** 
						Една от водещите словенски компании за търговия на дребно, "Енгротус", смята да инвестира до 61 млн. евро в създаването на верига от 23 магазина в Mакедония. Според директора на компанията Александър Светелшек първият магазин ще бъде открит до края на годината. 
						 *** 
						Одитори в Република Сръбска (РС) установиха, че загубите на рафинерията "Босански брод" през 2000-2004 г. възлизат на 142,4 млн. евро -- значително повече от отчетените от ръководството на предприятието 128,5 млн. евро. Одиторите казаха, че лошият финансов резултат се дължи отчасти на няколко неблагоприятни сделки, сключени от ръководството. Кабинетът на РС в момента търси стратегически партньор за създаване на джойнт венчър с "Босански брод". 
						*** 
						Започна строителството на нов електропровод с мощност 400 kV от македонската подстанция Щип до подстанция Червена могила в България, се казва в съобщение на българската "Национална електрическа компания" (НЕК). Работата се извършва от немската компания "ЗАГ Енергиферсоргунгшлосунген" и трябва да завърши за 18 месеца. 
						*** 
						Официалната безработица в България се е повишила с 0,37 процентни пункта за един месец и е била 10,73 % през декември 2005 г., според правителствени данни. Увеличението се обяснява главно със сезонни фактори. Процентът е намалял с 1,43 процентни пункта през декември спрямо миналата година. 
						*** 
						Растежът на БВП в Румъния през 2005 г. е 4,2 % - 4,5 %, в сравнение с 8,3 % през 2004 г., според държавния министър Георге Поджа. Това е под правителствените прогнози за 5,5 % до 5,7 % -- факт, който се обяснява с тежките атмосферни условия и последиците от наводненията, каза Поджа.

Обвинения в палежи разпалват контролирани противоречия в Гърция и Турция
					17/01/2012
					Макар твърдението, че Турция целенасочено е предизвиквала пожари в Гърция в средата на 1990-те години, да разпали противоречия, то също показа как отношенията между двете страни са узрели.
					От Менекше Токяй и Анди Дабилис за Southeast European Times от Истанбул и Атина -- 17/1/12
 
					 
						
И в Турция, и в Гърция съществуват условия за унищожителни горски пожари. [Reuters]
						Взривяващото твърдение, изразено миналия месец от бившия турски премиер Месут Йълмаз, че турски агенти са участвали в палежите в Гърция от средата на 1990-те години, не възпламени отношенията между двете страни, както се очакваше. 
						Реакцията на "противниците" показва какъв напредък имат двете държави при използването на дипломация за решаването на проблеми. 
						Доказателство за това е фактът, че гръцкият външен министър Ставрос Димас и турският му колега Ахмет Давутоглу са разговаряли по телефона три пъти, откакто твърдението бе оповестено в медиите на 26 декември, а турският министър по европейските въпроси Егемен Багъш посети гръцкия министър на отбраната Димитрис Аврамопулос на 5 януари. 
						Йълмаз заяви, че между 1995 и 1997 г.бившият турски премиер Тансу Чилер е използвала специален фонд, за да плаща на турски агенти да палят пожари в Гърция в отговор на предизвикани от гърци пожари в туристически области на Турция. 
						По-късно Йълмаз каза, че е бил погрешно цитиран и всъщност е имал предвид възможното участие на агенти от специалните служби на Гърция в предизвикването на пожари в Егейския регион. 
						"Казах, че публикуването на тези обвинения, преди да бъдат доказани, би навредило на нашите отношения с Гърция и затова те трябва да бъдат оценени в рамките на държавата", бе цитиран да казва Йълмаз, който през 1990-те години е бил премиер три пъти. 
						"За съжаление въпросът беше изцяло изкривен с цел а се предизвика сензация", добави той. 
						Гърция обаче продължава да настоява за разследване, без да позволява на обвиненията да разклатят двустранните отношения на официално ниво. 
						"Тези твърдения и съответната информация, оповестена от медиите, са важни за нас и трябва да се проведе подробно разследване. Турция трябва да ни предостави всички факти, с които разполага по този въпрос", каза пред SETimes Григорис Делевекурас, говорител на гръцкото Министерство на външните работи в Атина. 
						"Изпратихме им ясното послание да разследват и гръцките власти ще трябва да разгледат въпроса. Отворили сме случаите отново", добави той. 
						Но конфликтът достигна до нивото на местната власт и разпали националистически страсти във времена на икономически трудности. 
						Димитриос Стергиу-Капсали, кмет на северното атинско предградие Пендели, където преди няколко години е била унищожена гориста планинска област, заяви, че ще търси компенсации от Турция. 
						По думите му 25 000 акра гори са били погубени при пожар през 1995 г., нанесъл щети за почти 47 милиона евро, съобщи информационна агенция "Джихан". 
						Междувременно прокурорът от Върховния съд на Гърция Янис Тентес нареди на колегите си из страната да преразгледат доказателствата, събрани за горските пожари от 1995 г., съобщи атинският вестник "Катимерини". 
						Анализаторите твърдят, че липсата на конкретни доказателства срещу Турция намалява вероятността съдебните дела да намерят страната за виновна. Поради бурно развиващата се икономика на Турция и икономическата криза в Гърция Атина може да реши да не превръща твърденията в проблем за двустранните отношения, което само би довело до патова ситуация.
						"Интересното и показателното в случая е официалната реакция на твърденията от страна на двете държави", разсъждава Димитриос Триантафилу, гръцки учен, работещ в университета "Кадир Хас" в Истанбул. "Макар да е възможно гръцко-турските отношения да се усложнят в бъдеще по различни причини, думите на Йълмаз бяха приети забележително добре от властите в Атина и Анкара." 
						"Подобряването на отношенията с Турция [от края на 1990-те години насам] има по-голяма стойност от тази компенсация", твърди Музафер Кутлай, експерт по въпросите на Балканите в Международната организация за стратегически изследвания (USAK) в Анкара. 
						"Антагонизъм в отношенията с Турция е последното нещо, което Гърция би искала при тази влошаваща се финансова обстановка", допълва Кутлай. 
						Гръцко-турските отношения изминаха дълъг път от 1990-те години насам, което Кутлай описва като рамка на "контролирано напрежение". 
						Макар сътрудничеството в социо-културната и икономическата сфера да продължава да се развива, Кутлай обяснява, че "структурните разломни линии" остават ключов елемент на двустранните отношения. 
						Триантафилу споделя това мнение: "Казаното от Месут Йълмаз се отнася до една различна епоха от гръцко-турските отношения, когато взаимните подозрения между двете държави бяха много по-големи и най-вероятно двете страни са се опитвали да си пречат една на друга по начините, за които бившият премиер намеква." 
						Според Триантафилу обаче обвиненията са засегнали болни места сред националистическите сегменти в Гърция, които са притеснени от влошаващото се състояние на държавата си и нейното стратегическо положения спрямо Турция. 
						Ставрос Каркалецис, ръководител на Гръцкия център за европейски и международни анализи в Атина, който специализира в изучаването на гръцко-турските отношения, казва, че историята с гръцките пожари е най-малкият проблем в двустранните отношения. 
						Той се опасява, че Турция ще предприеме по-агресивни военни ходове, след като Гърция намали разходите си за отбрана на фона на икономическата криза.
						"Те изгориха горите ни... всеки тук от години знае за това", каза той пред SETimes и допълни: "Днес Гърция трябва да се тревожи много повече за стабилността на Егейския регион, тъй като страната ни няма същата сила, която имаше преди 20 години".

Албания се стреми към приватизация на държавните компании 
					14/02/2005
					Албанското правителство превърна приватизацията на държавните активи в основна цел за 2005 г. Процедурите по продажбата на две компании, Albtelekom и Albania Refining and Marketing of Oil, се очаква да стартират през април. 
					От Арди Пулай за Southeast European Times в Тирана -- 14/02/05
 
					 
						
"Приватизацията на тези компании цели да подпомогне икономическия растеж чрез засилен приток на преки чуждестранни инвестиции," каза албанският министър на икономиката Анастас Анджели. [Гент Шкулаку]
						Албания възнамерява да приватизира своите най-важни две държавни компании, Albtelekom, основната компания за стационарна телефония в страната и петролната Albania Refining and Marketing of Oil (ARMO), като процедурите се очаква да стартират през април. Според правителството приватизацията на държавните активи е основна цел за тази година. 
						Четири компании са проявили интерес към покупката на ARMO, а седем - към Albtelekom, заяви министърът на икономиката Анастас Анджели, който обсъжда планираната продажба с Консултативната комисия за прозрачност и приватизация. 
						"Процесът на трансформация и преструктуриране на тези компании през последните четири години направи възможна консолидацияа на тяхната финансово-икономическа дейност. Сега когато кабинетът прокара пакет от закони, тези компании ще бъдат подложени на открит международен търг за приватизация от страна на стратегически инвеститори," заяви Анджели. 
						Министерствата на икономиката, транспорта и промишлеността работят с международни консултанти и заинтересованите страни за подготовката на търга.
						Победителят в конкурса за Albtelekom се очаква да получи между 51 и 76 % от дяловете на компанията. Победителят при търга за ARMO няма да може да получи повече от 51 % от дяловете. ARMO контролира петролните рафинерии в Балш и Фиер, както и дейностите по продажба на гориво наедро и надребно. 
						Albtelekom предвижда печалби за 2005 г. в размер на 16.1 млн. евро, каза Анджели. "Телекомуникационната компания преживя значителен ръст на печалбите през 2004 г. в голяма степен благодарение на увеличените международни разговори."
						Приватизацията на тези компании цели да подпомогне икономическия растеж чрез засилен приток на преки чуждестранни инвестиции въз основа на конкуренция и прозрачност," каза Анджели. 
						Процесът няма да приключи с ARMO и Albtelekom. Властите планират освен това да приватизират енергийната компания Albanian Power Corporation, ж.п системата, главното пристанище на Дуръс, въгледобивната промишленост, водоснабдяването и държавната транспортна компания Albtransport.

Среща на комисаря по международната търговия на ЕС с министрите от страните-кандидатки
15/05/2003
ЕС ще бъде изправен пред известни предизвикателства след разширяването си през 2004 г., смята еврокомисарят по международната търговия.
(Ромперс - 10/05/03; EurActiv.com - 09/05/03; Европейска комисия, БТА - 08/05/03)
 
 
Комисарят по международната търговия на ЕС Паскал Лами и колегите му министри от 13-те страни-кандидатки за ЕС проведоха среща в Букурещ на 9 и 10 май, за да обсъдят сътрудничеството в рамките на СТО в навечерието на предстоящата през септември министерска среща на организацията в Канкун, Мексико.
"Ние знаем, че единогласието по търговските въпроси ще ни направи по-силни на световната търговска сцена. Тази среща дава отлична възможност да изпратим силен сигнал за нашата решимост да бъде постигнато успешно изпълнение на програмата за развитие от Доха (ДДА)", отбеляза еврокомисарят.
Преговорите по ДДА ще бъдат главен приоритет за ЕС до срещата в Канкун, каза Лами пред форума. Въпреки, че още много трябва да бъде направено преди септември, ЕС като цяло е на прав път, допълни той. Лами също съобщи, че ЕС е решил да отложи всякакви решения по въпросите на споразумението за свободна търговия до изпълнението на ДДА.
Това в последната среща в такъв формат, преди влизането на 10 страни в ЕС през 2004 г. -- Кипър, Чехия, Естония, Унгария, Латвия, Литва, Малта, Полша, Словакия и Словения.
Освен въпросите на сътрудничеството в СТО, участниците в срещата обсъдиха развитието на търговската политика на ЕС след предишната им среща в Малта преди една година, а също и търговските аспекти на разширяването на ЕС.
Лами изрази увереност, че съществува широка подкрепа за общата политика на ЕС, но в същото време обърна внимание, че процесът на взимане на решения трябва да получи по-голяма легитимност и ефективност и ще има нужда да се приспособи към по-големия брой членове. "Ясно изразената парламентарна подкрепа може само да засили легитимността на преговарящия представител на международните форуми", каза той. "И аз в качеството си на такъв преговарящ съм за това."
Той също така изрази тревога от това, че разширяването може да подкопае процедурата на взимане на решения, тъй като в редица случаи е необходимо пълно болшинство за приемане на решенията. "Поддържането на 25 права на вето няма да ни позволи да работим ефективно", каза Лами.
На срещата бяха обсъдени и регионалните търговски въпроси, в т. ч. търговските инициативи със Западните Балкани, икономическите отношения с Русия и бившите съветски републики.
По време на посещението си в Букурещ Лами се срещна с президента Йон Илиеску, премиера Адран Нъстасе и министъра по европейската интеграция Хилдегард Пувак. Той също произнесе реч пред представители на румънските делови среди.

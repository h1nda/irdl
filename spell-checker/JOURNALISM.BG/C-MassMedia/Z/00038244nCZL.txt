ОССЕ призова Албания да ограничи имунитета 
					20/04/2011
					
						ТИРАНА, Албания -- ОССЕ призовава Албания да ограничи имунитета на държавните служители чрез промяна на законите и конституцията. Посланикът на организацията в Тирана Ойген Волфарт заяви във вторник (19 април), че „доброволните изявления за ограничаване на имунитета са добре дошли, но не са достатъчни”, имайки предвид редовните изявления на местни политици. Той каза това по време на среща на посланиците от ЕС и САЩ за обсъждане на препоръките на Европейската комисия към Албания. Участниците в срещата заключиха, че страната е постигнала успехи в борбата с тежките престъпления, но предстои още много работа, включително и във фазата на съдебния процес. Посланикът на САЩ Александър Арвизу призова албанските власти да продължат реформите, имащи за цел превръщането на полицията в независима обществена институция, свободна от политика. Европейската комисия очаква от Албания да засили борбата с корупцията и незаконния трафик и да демонстрира политическа зрялост, преди да получи статут на страна, кандидатка за членство в ЕС. (Balkan Web, Лаймифундит, Гласът на Америка, Топ Чанъл - 19/04/11)

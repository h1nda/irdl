Олимпиада: Борецът Шахин печели злато за Турция
					20/08/2008
					Оспорвана среща завърши с победа за бореца Рамазан Шахин, който добави първото злато към медалите на Турция. Междувременно Черна гора победи Хърватия на водна топка.
					 
						
Рамазан Шахин от Турция се радва на златния си медал в свободната борба до 66 кг на Олимпиадата в Пекин в сряда (20 август). [Гети Имиджис]
						
Турчинът Рамазан Шахин се пребори за злато в турнира по борба свободен стил до 66 кг, побеждавайки Андрий Стадник от Украйна в оспорвана среща с два тайбрейка. Резултатът бе 2-2, 2-1, 2-2. Шахин е световен и европейски шампион в категорията. Това е първият златен медал за Турция на Олимпийските игри в Пекин; страната има вече две сребърни и едно бронзово отличие. Друг турски борец, Ахмет Гюлхан, загуби от Бюн-Куан Чо от Южна Корея на осминафиналите в категория до 74 кг. 
						*** 
						
Черна гора победи Хърватия в четвъртфиналния мач по водна топка в сряда. Резултатът бе 7:6 (3:1, 2:3, 1:0, 1:2). Никола Янович, Александър Ивович и Владимир Гойкович бяха водещи реализатори в отбора на "Червените акули” с по два гола всеки. 
						*** 
						
Сръбският мъжки отбор по водна топка спечели четвъртфиналния си мач срещу Испания с 9:5 (0:1, 5:1, 2:1, 2:2). Душко Пиетлович отбеляза четири от головете за Сърбия. 
						*** 
						
Гърция отстрани страната домакин Китай от борбата за медалите във водната топка за мъже, като спечели мача с 13:8 (3:1, 4:4, 2:0, 4:3). Георгиос Доскас и Георгиос Афрудакис бяха водещите реализатори за Гърция, съответно с четири и три гола. 
						*** 
						
Хърватия напусна турнира по баскетбол при мъжете. Тя загуби със 72:59 от испанския отбор, воден от Пау Гасол от „Лос Анжелис Лейкърс”. Марко Банич бе най-добрият реализатор за Хърватия с 15 точки. 
						*** 
						
Българският мъжки отбор по волейбол не можа да окаже отпор на Русия на четвъртфиналите. Българите загубиха с 1-3 гейма (25-20, 16-25, 22-25, 21-25) независимо от херкулесовите усилия на Матей Казийски, който отбеляза 21 точки. 
						*** 
						Южноафриканката Карин Мей, която се състезава за Турция на Олимпиадата в Пекин, не можа да се класира за четвъртфиналите на дълъг скок. Постижението й от 6,42 м й отреди 25-о място. 
						*** 
						
Гръцкият борец свободен стил Емзариос Бентинидис победи канадеца Мат Джентри с 3-1 и се класира за четвъртфиналите в категория до 74 кг. След това той загуби от Состан Тигиев от Узбекистан с 3-0. 
						
(Различни източници – 20/08/08)

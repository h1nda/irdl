Според Чеку сърбите ще живеят "с достойнство" в Косово
					05/02/2007
					Планът на пратеника на ООН Марти Ахтисаари за статута на Косово съдържа конкретни предложенияq включително използването на два официални езика, гарантирани места в парламента и специален статут за сръбските православни манастири, които ще осигурят многоетническо бъдеще, каза премиерът на Косово пред медиите в Белград.
					От Блерта Фоничи-Кабаши за Southeast European Times от Прищина – 05/02/07
 
					 
						
Косовски албански полицаи патрулират близо до сградата на косовското правителство, докато специалният пратеник на ООН Марти Ахтисаари разговаря с местни ръководители в Прищина в петък (2 февруари). [Лаура Хасани]
						Планът на специалния пратеник на ООН Марти Ахтисаари за решаване на въпроса за статура на Косово е балансиран и дава конкретни гаранции на сърбите и другите малцинства в провинцията, че ще могат да живеят в безопасност, каза косовският премиер Агим Чеку пред белградския ежедневник "Глас явности". 
						В интервю, публикувано в понеделник (5 февруари), Чеку цитира конкретни предложения от "пътната карта", включително използването на два официални езика (албански и сръбски), законодателни механизми за защита на националните интереси на косовските сърби, гарантирани места в парламента за малцинствата, специален статут на сръбските православни манастири и културни и исторически паметници, както и други привилегии, свързани с децентрализацията. 
						Планът гарантира, че сърбите ще могат да останат в Косово и да живеят тук с достойнство, каза Чеку. Той добави, че ако Косово стане независимо, то ще се стреми към икономическо сътрудничество със Сърбия без никакви предразсъдъци. Връзките между Белград и Прищина ще се подобрят значително след окончателното решаване на въпроса за статута, каза той. 
						Предложението на Ахтисаари, представено в петък в Белград и Прищина, не споменава изрично за независимост, но дава на провинцията "правото да договаря и сключва международни споразумения, включително правото да кандидатства за членство в международни организации". Междувременно надзорът от страна на международно гражданско и военно присъствие ще гарантира мир и стабилност. 
						На пресконференция в Прищина в петък пратеникът на ООН каза, че целта на плана му е да определи условията, необходими за едно бъдещо Косово, което да бъде жизнеспособно, устойчиво и стабилно. 
						Планът "включва подробни мерки, които да гарантират спазването и защитата на правата на общностите и техните членове, ефективна децентрализация на управлението и опазване и защита на културното и религиозното наследство," каза той. 
						В Косово ще бъдат създадени няколко общини със сръбско мнозинство, които ще имат допълнителни компетенции, най-вече в областта на образованието и общественото здравеопазване, каза той. "Над 40 важни религиозни и културни обекти ще имат защитени зони, за да се гарантира, че Сръбската православна църква ще остане една жива религиозна общност," отбеляза той. 
						Планът включва конкретни механизми за представителство, чиято цел е да се гарантира и насърчи участието на неалбанци в държавните институции.
						"За да се защитят правата на косовските неалбански общности в законодателния процес, планът предвижда също определени закони да се приемат само ако с това е съгласно мнозинството от неалбанските членове на косовския парламент," каза Ахтисаари. 
						Очаква се Белград и Прищина да представят забележките си по плана до 13 февруари. След това пратеникът ще започне нова серия от консултации във Виена, като целта е окончателният документ да бъде представен пред Съвета за сигурност на ООН през идните месеци. 
						"Искам да дам и на двете страни шанса още веднъж да изразят мнението си," каза той в петък, като добави, че е готов да вземе предвид конструктивни изменения и да включи компромисни решения, постигнати от страните.

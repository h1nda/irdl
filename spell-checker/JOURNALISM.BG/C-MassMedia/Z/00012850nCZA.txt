ЕУФОР официално заема мястото на СФОР в БиХ
					03/12/2004
					Мироопазващата мисия в Босна и Херцеговина бе официално предадена на сили под командването на ЕС на церемония в четвъртък. В същото време НАТО откри свой постоянен щаб в Сараево. 
					От Антонио Пърленда за Southeast European Times от Сараево – 03/12/04
 
					 
						
Председателят на председателството на БиХ Борислав Паравац (отпред), генералният секретар на НАТО Яп де Хоп Схефер (в средата отдясно), главнокомандващият на силите на НАТО генерал Стивън Шук (в средата отляво) и върховният представител на ЕС по външата политика Хавиер Солана присъстваха на церемонията в четвъртък (2 декември). [AФП]
						С церемония, която се проведе в четвъртък (2 декември) в базата "Бутмир" в Сараево, официално бе отбелязано предаването на мироопазващата мисия в Босна и Херцеговина (БиХ) от командваните от НАТО сили СФОР на ЕУФОР под командването на ЕС, както и откриването на постоянен щаб на НАТО в Сараево (ЩНСа). 
						Бригаден генерал Стивън Шук от американската армия -- последният главнокомандващ на СФОР и първи началник на ЩНСа - свали флага на СФОР и издигна флага на НАТО, докато главнокомандващият на ЕУФОР, генерал майор Дейвид Лийки от британската кралска армия, издигна флага на ЕС. Почетна част от въоръжените сили на БиХ взе участие в церемонията, като това бе първото й официално появяване пред публика. 
						На церемонията присъстваха високи гости от БиХ, НАТО и ЕС, в т. ч. генералният секретар на НАТО Яп де Хоп Схефер и върховният представител на ЕС по сигурността Хавиер Солана. И двамата заявиха, че СФОР са изпълнили задачата си съгласно Дейтънското мирно споразумение за гарантиране на безопасна и сигурна обстановка в БиХ. 
						На пресконференция след церемонията Солана каза, че БиХ след време ще се присъедини към институциите на ЕС. Кога ще се случи това, добави той, зависи от народа на БиХ. "Днес ЕС пое нова отговорност във вашата страна ... която ще бъде изпълнена в същия дух и със същата ефективност като предшествениците ни от НАТО," каза Солана. "Събираме се тук с поглед към бъдещето, но без да забравяме уроците от миналото." 
						"Днес е ден за истинско тържество -- за БиХ, а също и за широката международна общност," заяви Де Хоп Схефер. Той добави, че страната е отбелязала значителен напредък. 
						Най-дългосрочната мироопазваща мисия на НАТО продължи девет години, в нея участваха над 500 000 военнослужещи от 43 страни. Силите подпомагаха властите на БиХ в разоръжаването, унищожаването на незаконно притежавано оръжие и издирването на обвиняеми във военни престъпления. 
						Със 150 служители в базата "Бутмир" ЩНСа ще продължи да подкрепя реформите в отбраната на БиХ и да изпълнява поддържащи оперативни задачи, в т. ч. антитерористични дейности и задържане на лица, издирвани от Трибунала на ООН за военни престъпления. 
						В мисията на ЕУФОР с кодово название "Алтея" ще участват 7 000 военнослужещи от 33 държави, от които 22 са членки на ЕС. Мандатът й ще бъде същия като на СФОР. Лорд Пади Ашдаун, чиито задължения като върховен представител на международната общност се прехвърлят към поста на специален представител на ЕС в БиХ, ще бъде политически ръководител на мисията на ЕС в БиХ. Първостепенна отгворност на ЕУФОР ще бъде гарантирането на сигурността в страната. Мироопазващите части ще подкрепят властите на БиХ в борбата с организираната престъпност и задържането на обвиняеми във военни престъпления. 
						Председателят на председателството на БиХ Борислав Паравац изказа своята благодарност към силите на НАТО и подкрепата си за силите на ЕС. Той заяви, че помощта им е необходима предвид стремежите на страната за присъединяване към евроатлантическите институции.

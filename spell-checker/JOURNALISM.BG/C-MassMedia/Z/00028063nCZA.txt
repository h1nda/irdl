Турция се извини за смъртта на задържан под стража активист
					15/10/2008
					Турското министерство на правосъдието съобщи във вторник, че е отстранило 19 затворнически служители след смъртта на ляв активист, който според твърденията е бил изтезаван в ареста.
					(Гардиън, Заман - 15/10/08; AП, Ройтерс, ДПА, Би Би Си, Хюриет - 14/10/08; Амнести Интърнешънъл - 10/10/08)
 
					 
						
Турският министър на правосъдието Мехмет Али Шахин каза, че правителството е уволнило 19 служители във връзка с пребиването до смърт миналата седмица на Енгин Чебер.
						В безпрецедентен жест турският министър на правосъдието се извини във вторник (14 октомври) за неотдавнашната смърт на политически активист, пребит според твърденията от властите след арестуването му. Министърът каза, че досега е уволнил 19 затворнически служители. 
						Енгин Чебер, на 29 г., бе един от четиримата леви активисти, арестувани в Истанбул на 28 септември по време на протест срещу неуспеха на властите да накажат полицейските служители, които преди година стреляха по 17-годишния продавач Ферхат Герчек, останал парализиран вследствие на това. 
						Чебер почина в събота вечерта в болница от мозъчен кръвоизлив. Групи за защита на човешките права заявиха, че служители на полицията и затвора са го били многократно. 
						Министърът на правосъдието Мехмет Али Шахин посочи във вторник, че водещото се разследване е потвърдило твърденията, че Чебер е бил подложен на „лошо отношение” по време на задържането си. 
						"Извинявам се на неговото семейство и роднини от името на моето правителство и на държавата,” каза Шахин в Анкара. „Ние ще продължим да полагаме усилия за откриване на всички виновници." 
						С разширяването на следствието може би ще има нови уволнения, добави Шахин, изразявайки съжаление, че новият свързан с изтезания инцидент е навредил на репутацията на страната. 
						Бащата на Чебер обаче каза, че извинението няма да върне сина му, и настоя всички виновници за смъртта му да бъдат дадени под съд. 
						"Искам онези, които убиха Енгин, да бъдат наказани възможно най-скоро,” е заявил Али Чебер, цитиран от издавания на английски турски всекидневник „Заман”. „Уволнението на служителите на държавна сигурност няма да реши нищо. Скоро те ще се завърнат на постовете си.” 
						На фона на острите критики от групи за защита на човешките права и под натиска на ЕС, към който Турция се надява да се присъедини един ден, Анкара обяви политика на „нулева толерантност” към изтезанията и малтретирането преди няколко години. 
						Посочвайки данни, публикувани неотдавна от Асоциацията за човешки права в Турция, „Заман” предаде, че броят на жалбите е спаднал 1 202 през 2003 г. на 678 миналата година. 
						Правозащитните групи обаче настояват, че Турция трябва да направи повече. 
						"Смъртта на Енгин Чебер е още едно доказателство, че изтезанията и лошото отношение се ширят в центровете за задържане в Турция,” заяви в събота „Амнести Интърнешънъл”. Турските правозащитни групи похвалиха Шахин за бързо предприетите действия срещу заподозрените служители. 
						"Вярвам, че решението за уволняване на служителите, обвинени в изтезанията над Чебер, ще съживят надеждите, че правителството ще сложи ново начало на изпълнението на обещанията си,” каза Омер Фарук Гергенлиоглу, ръководител на Асоциацията за човешки права и солидарност с потиснатите народи. 
						Депутатите от основната опозиционна Републиканска народна партия извоюваха включване на въпроса в дневния ред на парламента и поискаха оставката на вътрешния министър Бешир Аталай.

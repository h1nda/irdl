Истанбул отново превзет
					03/06/2011
					Турция отбелязва важно събитие със знамена, еничари и мнимо атакуване на градските стени. Отговарят ли на историческата истина обаче възпроизведените събития от завоюването на града през 1453 г.?
					От Чигдем Бугдайджъ за Southeast European Times от Истанбул -- 03/06/11
 
					 
						
Завоюването на Истанбул се отбелязва ежегодно с пищни церемонии. [Севги Ортач/SETimes]
						Всяка година на 29 май в Истанбул се организира силно украсено възпроизвеждане на завоюването на града от османците. Празненствата са източник на национална и религиозна гордост за някои, докато според други ислямското минало на града се подчертава прекалено. 
						Пред погледа на ентусиазирани зрители, развяващи турски знамена, под звуците на османска военна музика маршируват еничари в традиционни униформи и фалшиви мустаци. 
						 Османските войници след това се впускат в символичен щурм на изкуствени византийски стени. Докато телевизионните канали разказват как се пренаписва историята, официални лица изнасят речи, възхваляващи завоюването на града като знаменателно събитие в световната история. Честването е важно, защото подчертава културното наследство на турския народ, казва за SETimes валията на Истанбул Хюсеин Авни Мутлу. 
						"Едно е да живееш на едно място в продължение на година, друго е да си живял там 500 години," каза той. "Ето защо тук имаме 500-годишно наследство. С това наследство живееш, чувстваш отговорността към него и си горд от това. Така празненствата опресняват съзнанието, те са извор на гордост." 
						Завоюването на града има религиозно, както и национално значение. Често се казва, че пророкът Мохамед е предричал завоюването на Константинопол в своите хадиси. 
						 Ферамус Еруджу, на 71 г., е мигрирал в Истанбул през 1957 г. и оттогава продава религиозни картини на местен пазар. "Ислямът е силата на вярата на турците и онези, които го нападат, трябва да знаят, че ние сме завладели този град с името на Аллах на уста," каза той за SETimes. 
						 В някои отношения обаче годишното събитие отразява повече духа на Турция от XXI век отколкото на османската епоха. Годишнината от завоюването на града никога не се е смятала за ден на честване на събитието по времето на султаните. По-късно, през ранните години на Турската република, османското и ислямско наследство често е било отхвърляно в името на светското начало. 
						Датата добива за първи път статут на повод за официални тържества през 1953 г., а първото възпроизвеждане на завоюването на града се организира през 1996 г., по време на кметския мандат на настоящия премиер Реджеп Тайип Ердоган. 
						Въпреки ролята му в насърчаването на празненствата, критиците го обвиняват в демонстриране на слаб интерес към археологията и историята на града. Неотдавна той бе критикуван, че подценява значението на потънало пристанище, открито при работите около проекта за метрото "Мармарай". Макар че мнозина се гордеят с ислямизирането на древната византийска столица, експертите твърдят, че действителната история е по-сложна. Отношенията между османците и византийците не са били винаги ясно очертани. 
						 "Османската история не се познава добре от управляващите," казва Неджми Айдън, режисьор на награден документален филм. Той създава филма "Истанбул, светията" в рамките на проекта "Истанбул - европейска столица на културата за 2010 г.". 
						"Самият Мехмед II е бил изпратен във византийския дворец да се учи като юноша," казва Айдън, посочвайки приемствеността на традициите. През османския период населението на Истанбул е било хетерогенно - мюсюлмани, евреи и християни са живеели заедно, макар че днес то е почти изцяло мюсюлманско. 
						Айдън, който е документирал православни, както и мюсюлмански светци, свързани с града, каза, че султанът завоевател е засвидетелствал уважението си към византийската култура след победата си, но подобен дух не се е наложил през републиканската епоха. 
						 "Не съм сигурен дали Мехмед II би се съгласил с тези чествания, ако бе жив днес," каза той за SETimes.

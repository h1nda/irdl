Тадич, Кощуница и Дулич ще направят последен опит за намиране на изход от правителствената криза в Сърбия
					11/02/2008
					 
						БЕЛГРАД, Сърбия -- Президентът Борис Тадич, министър-председателят Воислав Кощуница и председателят на парламента Оливер Дулич ще се срещнат в понеделник (11 февруари), за да обсъдят настоящата политическа криза. Местните медии определят срещата като последен шанс за запазване на управляващата коалиция. Анализаторите смятат, че шансовете за помирение са минимални. 
						Основните партии в управляващата коалиция - Демократическата партия (ДП) на Тадич и Демократическата партия на Сърбия (ДПС) на Кощуница - са на едно мнение по въпроса за окончателния статут на Косово, но се разминават в оценката си за важността на европейската интеграция на Сърбия. Тадич настоява, че е безсмислено страната да се самоизолира и че тя трябва да продължи по пътя си към членство в ЕС. Кощуница заявява, че Сърбия трябва да е внимателна и да не подписва предложеното от ЕС временно политическо споразумение, защото това ще означава индиректно признаване на независимостта на Косово.
						В коментар за "Вечерни Новости" членът на ДП Дулич каза, че предсрочните парламентарни избори са една от опциите. (Блиц, Данас, Политика, Вечерни Новости - 11/02/08; Танюг, Бета - 10/02/08)

Трети македонец покори връх Еверест
					14/07/2009
					Откакто преди пет години става планинар, бившият кандидат за президент от ВМРО-ДПМНЕ Сашко Кедев, на 47 г., е запален алпинист.
					От Зоран Николовски за Southeast European Times от Скопие -- 14/07/09
 
					 
						
Сашко Кедев заяви, че експедицията е била лично приключение, но изрази надежда, тази победа може да се отрази и на Македония. [Томислав Георгиев/SETimes]
						В около 8,20 ч. сутринта на 19 май Сашко Кедев, кардиолог от Скопие и бивш кандидат президент от ВМРО-ДПМНЕ, се изкачи на високия почти 8850 м връх Еверест -- най-високият връх на земята. 
						В експедицията на Кедев участваха Дейвид Уилям Хамилтън и Артър Хамиш Фултън от Великобритания, Нийл Филип Йохансон от Австралия, Карстен Бенике от Дания и много опитни планинари от Непал, като шерпите Пасанг Тензинг и Анг Дорджи, които се изкачват на върха за 13-и път. 
						Пътят надолу до най-близкия лагер, разположен на около 8000 метра над морското равнище, отне на Кедев около осем часа. 
						Кедев, на 47 г., определя експедицията като лично приключение, но заяви, че се надява тази победа да се отрази и на Македония. 
						"Надявам се, че съм имал малък, може би съвсем малък, но важен принос за популяризирането на нашата малка, но много характерна, много силна и много традиционна държава по света", заяви Кедев. 
						Бившият политик тренира в продължение на почти два месеца в Непал, за да се аклиматизира --физиологична адаптация, през която организмът трябва да премине, за да издържи на високата надморска височина. 
						Преди да покори Еверест, той е изкачил Аконкагуа, най-високата планина в Южна Америка (6962 м), Маккинли в Аляска, най-високата планина в Северна Америка (6194 м), Килиманджаро, най-високата планина в Африка (4600 м) и Матерхорн в Алпите (около 4474 м). 
						През 2004 г. Кедев се изправи срещу Бранко Цървенковски в борбата за президентския пост, но загуби. 
						Роден в Щип, той има докторска степен от Института по сърдечни заболявания към университета “Св. Кирил и Методий”. Кедев е лекарят на изкачилия се на връх Еверест екип. 
						Двама македонци са изкачили връх Еверест преди него: Димитър Илиевски-Мурато, родом от Битоля, който успява да достигне до върха през май 1989 г., но загива при злополука по пътя към базовия лагер, и Глигор Делев, който покорява планината през май 2007 г. 
						Извисяващ се на границата между Непал и Тибет, Еверест е наричан Сагармата (Богиня на небето) в Непал и Джомолунгма (Богиня на вселената) в Тибет. 
						Върхът е наречен Еверест през 1865 г. на името на британския главен топограф в Индия сър Джордж Еверест.

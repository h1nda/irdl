ЕС заяви, че може да покани Турция и Русия за разговори по ново партньорство
					24/02/2009
					 
						БРЮКСЕЛ, Белгия -- Министрите на външните работи от ЕС заявиха в понеделник (23 февруари), че Турция и Русия могат да получат разрешение за участие в срещите по планираната инициатива "Източно партньорство". "Може да предложим на Русия и Турция възможността да се включат в нашите дискусии в зависимост от конкретния случай и от темите", каза френският министър на външните работи Бернар Кушнер след срещата на външните министри в Брюксел. Върховният представител на ЕС по външната политика Хавиер Солана също потвърди това решение. Инициативата "Източно партньорство" е насочена към укрепване на сътрудничеството между ЕС и шест бивши съветски републики - Азърбайджан, Армения, Грузия, Молдова, Украйна и Беларус. 
						Други новини от понеделник -- Турските медии цитираха дипломатически източници, които са казали, че Анкара и Вашингтон са започнали предварителни преговори по условията за изтегляне на американски войски, въоръжение и логистично оборудване от Ирак през Турция. Според съобщенията Йордания и Кувейт са другите възможни маршрути за изтегляне.
						Междувременно съвместен команден център, създаден от Турция, Ирак и Съединените щати за борба с терористичната Кюрдска работническа партия (ПКК), официално започна работа, съобщиха турските медии в понеделник. Центърът, разположен в град Арбил, трябва да осигурява опазването на границата и да предотвратява трансгранични нападения от страна на ПКК срещу Турция. (Хюриет, Заман - 24/02/09; ДПА, РТТ Нюз, Синхуа, Анадолска информационна агеция, НТВ - 23/02/09)

Проблемите на Сърбия с „червеното злато” 
					18/08/2011
					Въпреки че тазгодишната реколта от малини е с по-добро качество, цените са по-ниски от миналата година. 
					От Биляна Пекушич за Southeast European Times от Белград - 18.08.2011 г.
 
					 
						
Сърбия е сред най-големите производители на малини в света. [Ройтерс]
						Стачките и протестите на сръбските производители на малини, които имаха сблъсъци с полицията, не успяха да установят изкупната цена за тазгодишната реколта от малини на 1,5 евро за килограм, каквато бе цената миналата година. Вместо това килограм малини тази година ще се изкупува за едно евро. 
						„Те (собствениците на промишлените инсталации за замразяване) свалиха цената ни с 30 %”, каза за SETimes Стеван Вукоевич, разочарован фермер от селскостопанската област Ариле, обобщавайки общото настроение. 
						 Правителството трябва да инвестира най-вече в този стратегически продукт на сръбското селско стопанство, добави той, особено поради факта, че селското стопанство изстрада много през последните 30 години. 
						Сърбия е на второ място след Русия по производство на малини и тазгодишната реколта може да достигне 85 000 тона. 
						 Собствениците на промишлени инсталации за замразяване, които ги използват за складиране на малините, предложиха дори по-ниски цени в началото на прибирането на реколтата - 90 евроцента за килограм. Те оправдаха своето предложение с ниските цени на малините на световния пазар и с факта, че продажбите са ниски.
						Освен това те твърдят, че все още има складови наличности на малини от миналогодишната реколта.
						Фермерите искаха цена от 1,26 евро на килограм, но след като не постигнаха тази цена, около 1000 от тях блокираха пътя Ариле-Иваница в знак на протест. 
						С разрастването на протестите фермерите заплашиха да излязат на демонстрация с тракторите си пред сградата на правителството в Белград. 
						 „Държавата не трябва да се намесва в споразуменията между фермерите и купувачите на продукцията им. Те трябваше да преговарят навреме и да намерят решение”, заяви държавният секретар на Министерството на земеделието Любиша Димитриевич за SETimes. 
						Държавата обаче се намеси, тъй като полицията попречи на фермерите да влязат в Белград, с което предизвика инциденти с насилие, в които бяха ранени няколко полицаи. 
						„Бяхме почти на ръба на гражданска война”, заяви заместник-председателят на Асоциацията на производителите на малини ("Виламет") Душко Ненадич за SETimes. 
						„Ние мирно се отправихме с машините и тракторите си, но полицията не ни разреши да формираме колона. Всичко можеше да се случи”, заяви Ненадич. 
						Председателят на Независимите профсъюзи на Сърбия Любисав Орбович каза за SETimes, че фермерите от Войводина по подобен начин не са били допуснати да протестират в Белград миналия юни. „Държавата се страхува от протести, защото има много недоволни селяни и работници”, твърди Орбович. 
						 След като напрежението около протестите продължи няколко дена, министърът на земеделието и търговията Душан Петрович започна преговори с фермерите и купувачите на продукцията им, но собствениците на инсталации за замразяване не отстъпиха от позициите си. 
						Петрович каза за "Танюг", че собствениците могат да получат изгодни заеми от Републиканския фонд за развитие, което да им позволи да предложат по-добри цени на производителите на малини. Той обеща парите да бъдат одобрени колкото може по-скоро. 
						„Договорихме се също да започнем отсега подготовката за следващия сезон”, каза Петрович. 
						Председателят на "Виламет" Драган Богданович каза, че цената от едно евро на килограм е компромисно решение. „Това е само стартова цена, ще видим какво ще предложат купувачите до края на сезона”, каза той за SETimes. 
						Едно евро е малко повече от първоначално предложените 90 евроцента и ще се отнася само за областта Ариле, по-известна като „световната столица на малините”. Производителите от другите региони ще трябва да преговорят и да убедят изкупвачите да вземат кредити от фонда за развитие.

Конституционният съд на БиХ заяви, че не може да се произнесе по избирателната реформа 
					10/08/2010
					 
						САРАЕВО, Босна и Херцеговина (БиХ) -- В понеделник (9 август) Конституционният съд заяви, че не може да се произнесе по делото, внесено от представители на националните малцинства, които искат общите избори на 3 октомври да бъдат отложени, докато парламентът промени изборното законодателство в съответствие с препоръките на Европейския съд в Страсбург. Съдиите заявиха, че делото е извън техните компетенции. Малцинствата обещаха да започнат нов съдебен процес по случая. През декември Европейският съд за правата на човека излезе с решение, че конституцията на БиХ, създадена като анекс към Дейтънското мирно споразумение, е дискриминационна по отношение на малцинствата. Съдът призова БиХ да реформира конституцията си и да гарантира равно представителство за всички. Критици обаче твърдят, че парламентът системно отлага приемането на необходимите промени въпреки натиска от ЕС и останалата международна общност. (БХРТ, Онаса, Дневни Аваз - 09/08/10)

Процесът срещу Шешел в Хага ще бъде възобновен през януари
					25/11/2009
					 
						ХАГА, Холандия -- Процесът срещу лидера на Сръбската радикална партия Воислав Шешел ще бъде възобновен в Трибунала на ООН за военни престъпления на 12 януари, съобщи съдът във вторник (24 ноември). Процесът беше прекратен през февруари, след като свидетел заяви, че е бил заплашван от Шешел, който е обвинен във военни престъпления срещу хора от несръбски произход в Хърватия, Войводина и Босна и Херцеговина в периода 1991-1993 г.
						Други новини -- Ръководителят на сръбския национален съвет за сътрудничество с Трибунала на ООН Расим Ляич каза във вторник, че арестуването на поддръжниците на бившия босненски сръбски командир Ратко Младич е било грешка. Той обясни, че те са можели да доведат властите до беглеца. Прокурорът за военни престъпления Владимир Вукчевич изказа подобно мнение в интервю за "Вечерне Новости" във вторник. Ляич подчерта, че арестите са били извършени в опит да се докаже сътрудничеството на Сърбия с Трибунала.
						Междувременно във вторник правителството избра Миодраг Маич, председател на Първи градски съд в Белград, за представител на Сърбия в Международния съд по време на заседанията следващия месец по законността на независимостта на Косово. (Бета, Данас, РТС - 24/11/09)

ЕС призова Турция да приеме цялостна програма за реформите
					11/11/2008
					ЕС призова турското правителство да ускори процеса на реформи в ключов доклад, публикуван миналата седмица. 
					От Айхан Шимшек за Southeast European Times -- 11/11/08 
 
					 
						
Натискът, който правителството оказва върху медиите, продължава да бъде проблем в Турция, се казва в доклада. [Гети Имиджис]
						"Въпреки силния политически мандат, [турското] правителство не представи последователна и цялостна програма за политическите реформи", заявява ЕС в доклада си за напредъка през 2008 г. Той разкритикува Турция за продължаващите ограничения върху свободата на изразяване, натиска на правителството върху медиите, влиянието на военните в политиката и липсата на напредък в осигуряването на културно разнообразие и уважение към малцинствата. 
						В доклада също така се изразява разочарование за неуспеха нова конституция да приведе Турция в съответствие с международните стандарти по основните права. 
						Критикувайки неотдавнашните противоречиви забрани на някои уебсайтове в Турция, ЕС заявява, че забраните са "несъразмерни по обхват и времетраене". Повдига се и въпросът за натиск на правителството върху новинарските медии. 
						Като пример се цитира призива на премиера Реджеп Тайип Ердоган за бойкотиране на Доган, най-голямата медийна група в страната, след публикуването на голям корупционен скандал, свързан с управляващата Партия на справедливостта и развитието (ПСР). 
						Член 301 от наказателния кодекс на Турция с неясните си разпоредби за криминализиране на "публичното опетняване" на "турската идентичност" продължава да бъде проблем за ЕС. През април парламентът прие поправки, ограничавайки обхвата на Член 301, но в доклада на ЕС се подчертава, че те са неадекватни. 
						Отношението на Турция към гражданите й от кюрдски произход е ограничено и несправедливо, според ЕС. Кюрдското малцинство все още очаква обещания телевизионен канал с предавания изключително на неговия език. Децата с майчин език, различен от турския, не могат да го учат в държавните училища. 
						В доклада на ЕС за напредъка на Турция също се изразяват възражения срещу влиянието на военните в политиката. "Високопоставени членове на въоръжените сили изразяват мнение по въпроси на вътрешната и външната политика, които са извън тяхната компетентност." 
						ПСР реагира с твърдението, че не съществува съмнение по отношение на нейната ангажираност с процеса за членството в ЕС. 
						В отговор на въпроси на репортери вицеприемиерът Джемил Чичек заяви, че няма забавяне на усилията за осъществяване на реформите за интеграция в ЕС. Той порица опозиционните партии за това, че не проявяват почти никакъв интерес към новите реформи. 
						Чичек също разкритикува значителните очаквания на ЕС и заяви: "Приемането на нов закон в Турция не е като да извадиш пакет цигари от джоба си." 
						Турция започна преговори за присъединяване към ЕС през 2005 г., но преговори са открити едва по осем от 35-те необходими глави и досега е затворена само една. Застоят заради Кипър и възраженията на френския президент Никола Саркози, който се противопоставя на членството на Турция в ЕС, блокираха откриването на 13 ключови глави. Много анализатори в Турция смятат, че бездействието по тези глави е главната причина за намаляващия обществен интерес към присъединяването на страната към ЕС.

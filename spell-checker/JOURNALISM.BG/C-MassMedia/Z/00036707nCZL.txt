Наводнения заляха Северна Албания
					12/11/2010
					 
						ТИРАНА, Албания -- В четвъртък (11 ноември) наводненията, причинени от проливните дъждове, продължиха за трети ден да опустошават Северна Албания. В Круя 400 къщи са под водата, а жителите се евакуират. Електричеството е спряно, надвиснал е риск от епидемия. Националните пътища в област Шкодра продължават да бъдат затворени заради водите. На юг река Вьоса е заляла бреговете си, наводнила е пътищата и затруднява водоснабдяването. Във Фиер около 440 хектара земя са под водата. 
						Ситуацията е зле и в Косово, където в сряда две момчета се удавиха в западния град Печ. Тялото на 8-годишно момче бе открито на стотици метри от селото. Продължава търсенето на 9-годишното му братче. (Заери, Коха Диторе, Епока е Ре, Balkan Web, Топ Чанъл, Шип, Лаймфундит - 12/11/10)

Сърби завземат сграда на съд на ООН в Митровица
					16/03/2008
					 
						ПРИЩИНА, Косово -- Около 100 протестиращи сърби завзеха сграда на съд на ООН в Митровица, в Северно Косово в петък (14 март) и отказаха да напуснат сградата. Те стоят пред сградата от три седмици, като не позволяват на албански служители на съда да минат по моста над река Ибар, който разделя Митровица на северна част, населена със сърби и на южна част, населена с албанци. Завземането на сградата стана часове преди пристигането в Митровица на Генералния секретар на НАТО Яп де Хоп Схефер за първото му посещение в Косово след обявяването на независимостта. 
						Схефер изрази съжаление, че сръбски официални представители не се срещнаха с него. Той също окачестви окупацията на сградата на съда като провокация, като посегателство срещу ООН, международната общност и правото. Съединените щати и ЕС също заклеймиха нападението. (Бета, Б92, AФП - 15/03/08; Ройтерс, РИА Новости - 14/03/08)

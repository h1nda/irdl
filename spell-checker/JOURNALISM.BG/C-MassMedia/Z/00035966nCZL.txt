Сръбски съд отхвърли искането за обявяване на Младич за мъртъв 
					09/09/2010
					 
						БЕЛГРАД, Сърбия -- Белградски съд е отхвърлил искане от страна на роднините на бившия босненски сръбски военен командир Ратко Младич той да бъде обявен за мъртъв, заяви в сряда (8 септември) говорителката на съда Гордана Вукович. Семейството на Младич реши да започне процедурата по две причини - близките му искат да получат достъп до неговите замразени активи и пенсии, както и да се сложи край на „натиска”, оказван върху тях. По закон процедурата може да бъде започната, ако съответното лице е по-възрастно от 70 години и няма надеждни сведения за него в продължение на повече от пет години. Младич, на 68 г., изчезна малко след като Трибуналът за военни престъпления в Хага го обвини през 1995 г. в геноцид, военни престъпления и престъпления срещу човечеството във връзка с босненския конфликт от 1992-1995 г. Неговото семейство твърди, че той е бил болен и не се е появявал публично от 2003 г. (Бета, Танюг, РТС, Б92 - 08/09/10)

ЕС призова Турция да нормализира отношенията си с Кипър
					09/12/2008
					 
						БРЮКСЕЛ, Белгия -- В понеделник (8 декември) ЕС призова Турция спешно да нормализира отношенията си със страната членка Кипър. На среща в Брюксел външните министри от ЕС изразиха съжаление, че Турция все още не е приложила на практика Протокола от Анкара, който разширява митническия съюз между ЕС и Турция, така че да включва Кипър. Това би означавало отваряне на турските летища и пристанища за кипърски гръцки самолети и кораби. "Понастоящем има спешна нужда от постигане на напредък", се казва в съвместно изявление на министрите. Там се казва още, че от Турция се очаква активно да подкрепя продължаващите преговори, имащи за цел обединението на разделения Кипър. Във връзка с процеса на присъединяване на Турция към ЕС министрите призоваха Анкара да засили политическите реформи, да продължи реформата на съдебната система и да изгради стратегия за борба с корупцията. (Сабах, Хюриет, Джумхуриет, Радикал - 09/12/08; Си Ен Ей, Си Ен Ен Търк, EUbusiness, ДПА, Синхуа - 08/12/08)

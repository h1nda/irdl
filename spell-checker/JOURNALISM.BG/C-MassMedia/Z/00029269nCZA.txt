Фирми от БХ се готвят да изнасят риба в страните, членки на ЕС
					11/02/2009
					Четирима производители на риба от БиХ се готвят да навлязат на доходоносния пазар на ЕС за износ на риба.
					От Юсуф Рамаданович за Southeast European Times от Сараево – 11/02/09
 
					 
						
БиХ ще може да продава риба в страните от ЕС тази пролет. [Гети Имиджис]
						Тази пролет потребителите в страните от ЕС може да имат възможност да намерят по рафтовете си риба от Босна и Херцеговина (БиХ). След дълга борба за изпълнение на изискванията на ЕС четири фирми от БиХ – от Мостар, Благай, Баня Лука и Столац – имат разрешения за износ на риба в страни, членки на Съюза. Рибата – основно пъстърва – е една от малкото износни стоки на БиХ, които според ветеринарната служба на страната може да се конкурира на взискателния пазар на ЕС.
						"Това износно разрешение ни дава възможност да пласираме нашата риба в магазини из цяла Европа. Ние вече имаме споразумения със страните за износ на риба, така че доставките биха могли да започнат още следващия месец,” казва Санел Шарич, директор „Норфиш” от Благай. 
						След като получиха разрешителните още миналата година, четирите фирми все пак не бързат да започнат реален износ. Техните управители твърдят, че възможните цени при данъчните ставки в ЕС са твърде ниски, за да донесат печалба. 
						Компаниите възразяват срещу освободената от данъци експортна квота на ЕС за пъстърва, която те смятат за твърде ниска. Понастоящем максималното необлагаемо с данък износно количество, от което всяка фирма може да се възползва, е 60 тона пъстърва годишно. Те преговарят със Съюза за по-голяма квота, преди данъкът да влезе в сила. 
						Тъй като ЕС има високи хигиенни стандарти за вносните хранителни стоки, БиХ годишно натрупва търговски дефицит от един милиард евро с Блока и изнася за Съюза продукти за едва няколко милиона евро годишно, главно суровини или полуготови изделия, които не се нуждаят от сертификати за безопасност или качество.
						Ветеринарната служба обаче се опитва да получи разрешения за износ на млечни продукти, мед и пилешко месо, както и за някои трайни изделия от говеждо и овнешко месо. 
						Износителите от страната биха могли да се възползват, ако получат разрешение да поставят печат Conformite Europeene (CE) на своите стоки. Търговските изделия, маркирани със CE, могат да се продават на цялата територия на ЕС, без да е необходима промяна във всяка страна членка. Местните бизнесмени, незапознати с високите изисквания на потребителите в ЕС, все още вярват, че сертификатите ISO на Международната организация по стандартизация биха били достатъчни да удовлетворят клиентите в ЕС и че не необходимо да се занимават с изискванията за сертификация по CE.
						Радомир Маринкович, координатор на програмите ФАР в БиХ, предупреждава, че подобни упорити търговци скоро ще се окажат в невъзможност да продават дори в страните от ЦЕФТА, които реагират по-бързо от БиХ в приемането на европейските правила. Той вини правителството, че не разяснява достатъчно на износителите значението на маркировката CE.

МВФ и ЕС приветстват напредъка на Гърция и призовават за повече реформи
					13/02/2011
					 
						АТИНА, Гърция - Експерти от Европейската комисия (ЕК), Европейската централна банка (ЕЦБ) и МВФ приключиха с оценката си на напредъка на Гърция в осъществяването на строгите икономически мерки в петък (11 февруари), като оцениха предприетите реформи, но призоваха за още усилия за "изграждането на критична маса, необходима за осигуряване на фискална устойчивост и възстановяване на икономиката." Експертите бяха на третата си мисия в страната преди отпускането на четвъртия транш от 15 милиларда евро от заема от 110 милиарда евро, отпуснат на Гърция през май миналата година. 
						Според мисията властите в Атина трябва да продадат държавни активи на стойност 50 милиарда евро, включително държавно имущество, за да осигурят повече средства за икономиката. Атина обаче реагира остро на това предложение. "Ние не желаем да преговаряме за границите на нашето самоуважение с никого. Приемаме заповеди само от гръцкия народ", заяви в събота правителственият говорител Георгиос Петалотис. 
						В същото време държавната железопътна компания "ОСЕ" съобщиха в петък, че спира пътуванията по международни маршрути като част от мерките за съкращаване на разходите. Цените на билетите също ще бъдат увеличени. "ОСЕ" има дългове, които надвишават 10 милиарда евро. (Kaтимерини, AНА-MПA, СКАИ, Ta Неа - 11/02/11)

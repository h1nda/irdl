Албания желае да даде своя принос в мисията на ЕС в Македония
07/09/2003
 
ТИРАНА, Албания -- Министърът на отбраната на Албания Пандели Майко заяви в петък (5 септември), че неговата страна желае да участва в мисията на ЕС в съседна Македония. "Албания иска да даде своя принос за стабилността на Македония и нейното участие в европейските военни сили би имало много положително значение за целия балкански регион", каза той. Майко направи за първи път това предложение на среща в София с македонския си колега Владо Бучковски. Скопие до момента не е реагирала на предложението на Тирана. Албания изпрати малки контингенти в операциите по поддържане на мира в Босна и Херцеговина, Афганистан и Ирак.
Междувременно председателят на парламента на Албания Сервет Пелумби заяви, че парламентът остро осъжда последните опити на Албанската национална армия да дестабилизира Македония. На среща с македонския посланик Елеонора Каранфиловска Ратклиф в петък Пелумби отправи призив за по-тясно сътрудничество между законодателите на двете страни, особено в областта на отбраната и сигурността.
В други новини на тази тема, полицията в Македония потвърди, че се е изтеглила от северозападния регион около Липково и заяви, че ситуацията там е започнала да се нормализира. Населението се завръща по домовете си с намаляването на напрежението, допълни министерството на вътрешните работи. Полицията блокира района по-рано тази седмица в опит да залови заподозрян лидер на АНА. (AФП, ATA, MTВ1, MИA - 05/09/03)

Македония няма да преговаря с екстремистите
03/09/2003
Македонското правителство отхвърли ултиматума, поставен от група, наричаща себе си Албанска национална армия (АНА), заявявайки ,че няма да преговаря с престъпници и екстремисти.
(АП, АФП, Ройтърс, РСЕ/РС, МИА, Макфакс - 02809/03)
 
 
Македония отхвърли 24-часовия ултиматум на самозваната Албанска национална армия (АНА), в който се настояваше за изтегляне на правителствените сили за сигурност от северния Куманово-Липковски регион до вторник (2 септември) следобед. В противен случай групата заплашваше с въоръжен конфликт. След този момент АНА преустанови ултиматума си и постави нови искания.
"Позицията на правителството е ясна - няма да се водят преговори с престъпно-екстремистки групи, " заяви правителственият говорител Сашо Чолаковски часове след изтичане на срока на ултиматума. "Македонското правителство запазва силния си ангажимент за безусловно продължение на курса на изолация и неутрализиране на такива групи."
АНА излезе с този ултиматум късно в понеделник след като силите за сигурност започнаха мащабна акция в региона с цел залавяне на Авдил Якупи, бунтовнически командир, за когото се смята, че е виновен за краткотрайното отвличане на двама македонски полицаи няколко дни по-рано. Нелегалната група пое отговорността за серията нападения с граната в Скопие миналия четвъртък.
Растящото напрежение засили страховете сред населението в района на Куманово-Липково за възможно повторение на конфликта от 2001 година. Стотици хора, предимно жени и деца, напуснаха домовете си в селата Ваксинце и Лояне.
Ройтърс цитира висш правителствен представител, според когото полицията все още не е направила опит да навлезе във Ваксинце, където са били забелязани въоръжени униформени мъже. Той не е уточнил дали Якупи, наричащ себе си командир Чакала, е бил сред тях.
След почти тричасови разговори с парламентаристи от албански етнически произход и представители на ОССЕ във вторник АНА преустанови своя ултиматум, представяйки същевременно свои искания. Хисни Шакири, народен представител, взел участие в разговорите, заяви, че бунтовниците са настоявали специалните полицейски сили да напуснат доминирания от албанците северен район, да бъдат освободени всички "политически затворници" и да бъдат амнистирани всички бунтовници, участвали в конфликта през 2001 година.
Председателят на македонския парламент Никола Поповски заяви във вторник, че ситуацията в страната е под контрол и че властите няма да позволят ескалация на напрежението.
Както македонското правителство, така и УНМИК определиха АНА като терористична организация. Омаловажавайки заплахата от нови сблъсъци, висш западен дипломат бе цитира да казва, че " ние не вярваме, че ще има повторение на събитията от 2001 година" независимо от сегашното напрежение.
Според говорителя на НАТО Марк Лейти групата е демонстрирала "склонност към насилие и желание да върши ужасни неща", но добави, че заплахите за атака срещу правителствените сили "не са сериозни."
"Те определено се опитват да създадат впечатлението, че са нещо, което не са,"каза Лейти. " Искат да създадат впечатлението, че са някаква голяма, значителна група, ползваща се с голяма обществена подкрепа. Групата не е голяма, не е значителна, няма подкрепа, тя определено не е армия. "
Македонският президент Борис Трайковски междувременно проведе разговори с албанския си колега Алфред Моисиу и с премиера на Косово Байрам Реджепи. Тримата лидери са препотвърдили нуждата от конституционен ред и прилагане на Охридското мирно споразумение в Македония.

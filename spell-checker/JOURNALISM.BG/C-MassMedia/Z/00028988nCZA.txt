Сараево отбеляза 25-годишнината на своите Зимни игри 
					15/01/2009
					Няколко европейски ски-легенди се състезаваха в спускане от планината Белашница в чест на 25-годишнината от Зимните олимпийски игри в Сараево през 1984 г.
					От Юсуф Рамаданович за Southeast European Times от Сараево – 15/01/09
 
					 
						
Босна и Херцеговина отбеляза 25-годишнината от Зимната олимпиада в Сараево през 1984 г. [Гети Имиджис]
						Възпоменателното състезание "Върхово предизвикателство за ски-легенди" – организирано в курорта в планината Белашница в Босна и Херцеговина в края на декември – извика за кратко скъпи спомени от олимпийското минало. Няколко суперзвезди се състезаваха по планинския склон, за да отбележат 25-годишнината от Зимната олимпиада през 1984 г. 
						Участие взеха знаменити скиори, като италианеца Алберто Томба, шведа Ингмар Стенмарк; австрийците Антон Щайнер, Ханс Ен и Франц Кламер, както и Боян Крижай, Матея Свет и Юре Франко от Словения, чийто сребърен медал от големия слалом при мъжете през 1984 г. го направи първия медалист на Югославия от зимни олимпийски игри.
						Бил Джонсън от Съединените щати, който спечели златния медал през 1984 г. в спускането при мъжете, достави удоволствие на слушателите със спомени от пребиваването си в Сараево. 
						През 1978 г. Сараево спечели конкурса за домакинство на Зимната олимпиада през 1984 г. По това време градът бе столица на БиХ в рамките на бивша Югославия. За Сараево и Югославия домакинството на олимпиада бе безценна рекламна възможност и звезден миг на световната сцена. 
						Към столицата на БиХ потекоха пари и тя получи международно признание за организирането на олимпиадата. Редица внушителни съоръжения за зимни спортове бяха издигнати в Сараево и околните планини – Яхорина, Требевич и Белашница. Градът получи своята първа пързалка за кънки на открито, която продължава да се използва от професионални спортисти и деца, особено през зимните ваканции. В новата закрита зала до пързалката Катарина Вит от Източна Германия спечели своя първи златен медал във фигурното пързаляне за жени. 
						Модерни писти за слалом и спускане и придружаващите ги съоръжения също се появиха в планините, заобикалящи Сараево. 
						Междувременно туристите и местните жители се възползваха от порасналите възможности за настаняване – олимпиадата завеща на града 2 850 апартамента и няколко хотела. 
						Ентусиасти разграбиха 250 000 билета за различните прояви, а 2,5 милиарда зрители по света гледаха игрите по телевизията. Олимпиадата донесе брутна печалба от 142 милиона щатски долара, като организационният комитет реализира печалба 10 млн. щатски долара. 
						Повече от 1 270 състезатели от 49 страни взеха участие в игрите пред погледите на 4 500 местни и чужди репортери. Олимпиадата популяризира младежките зимни спортове в региона, където дотогава те бяха практически непознати. 
						Преди няколко години в Сараево възникна инициатива за домакинство на Зимните игри през 2014 г. за отбелязване на 30-годишнината от олимпиадата през 1984 г. Инициативата обаче не можа да се осъществи, тъй като Сочи, Русия, надделя с кандидатурата си. Заплахата от неразчистени противопехотни мини на пистата за бобслей в планината Требевич и ски-пистите на Игман край Сараево – наследство от конфликта през 90-те години на миналия век, който опустоши БиХ – бе основната причина Международният олимпийски комитет да се обърне към други кандидатури.

Черна гора празнува първата годишнина от своята независимост 
					21/05/2007
					През първите 12 месеца от своята независимост Черна гора се присъедини към ООН и други важни международни организации и направи първите стъпки към изграждане на по-тесни връзки с ЕС и НАТО.
					(AФП, AП, ФТ, Бета - 20/05/07; Javno.hr - 18/05/07; Балканска мрежа за разследващи репортажи -- 15/05/07-20/05/07)
 
					 
						
Черна гора получи независимост след референдум миналата година. [Гети Имиджис]
						По време на празненствата по случай първата годишнина от независимостта на страната лидерите на Черна гора обещаха в неделя (20 май) да доведат адриатическата република до членство в ЕС и НАТО. 
						Черна гора проведе референдум за независимост на 21 май 2006 г., когато мнозинството от гражданите с право на глас подкрепиха отделянето на страната от съюза със Сърбия, основан през 2003 г. Страната, която има население от около 685000 души, последна от бившите югославски републики сложи край на обединението си със Сърбия. 
						"Горди сме, че сбъднахме мечтата на нашите предци," цитира АП думите на президента на Черна гора Филип Вуянович, който в неделя говори пред правителствени ръководители и дипломати на церемония в Подгорица. "Ние оставаме верни на правовата държава, либералната икономика ... и поддържаме добро сътрудничество с нашите съседи", както и със световните сили, е казал Вуянович. 
						Исландия и Швейцария първи признаха Черна гора, малко след като страната официално обяви независимостта си на 3 юни 2006 г. Скоро след това страната бе призната от другите бивши югославски републики, другите страни от региона и по света. До края на юни Черна гора бе призната за независима държава от ЕС и ОССЕ и стана 192-ата страна, членка на на ООН. Страната също участва или е пълноправен член на най-малко двадесетина други международни организации, включително МВФ, Групата на Световната банка и Съвета на Европа. 
						Евроатлантическата интеграция също е от основен приоритет. Заедно с Босна и Херцеговина и Сърбия, Черна гора се присъедини към програмата на НАТО "Партньорство за мир" през декември, като направи първата важна крачка към евентуално членство в 26-членния пакт. 
						На 15 март еврокомисарят по разширяването Оли Рен и премиерът на Черна гора Желко Щуранович парафираха Споразумение за стабилизация и асоцииране (ССА), първата стъпка по пътя към членството. Очаква се споразумението да бъде подписано тази есен. 
						"Решимостта ни е ясна: пълно членство в НАТО ... в ЕС," каза Вуянович. 
						Въпреки напредъка по отношение на евроатлантическата интеграция лидерите на опозицията критикуват властите, че не са изпълнили обещанията си. 
						"Времето показа, че гражданите не са получили това, което им бе обещано - подобряване на лошите икономически и социални стандарти," е казал Предраг Булатович от просръбската Социалистическа народна партия, цитиран от АФП. 
						Мило Джуканович, който доведе страната си до независимост и през ноември се оттегли от поста на премиер, каза, че осигуряването на икономическия растеж на Черна гора и укрепването на държавните институции са основните задачи за партията му и за коалиционното правителство, което тя ръководи. 
						Очаква се по-късно тази година Черна гора да се сдобие и с първата си конституция като независима държава. След като бе обсъждана в продължение на месеци от парламента, проектоконституцията в момента е обект на публично обсъждане, което трябва да завърши на 28 май. След това документът ще бъде гласуван в 81-местния законодателен орган. За приемането му е необходимо мнозинство от две трети.

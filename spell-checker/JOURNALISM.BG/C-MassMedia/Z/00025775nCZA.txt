Хърватия се отказва от ЗЕРЗ
					13/03/2008
					Хърватия е отново на път да се присъедини към ЕС, след като премиерът Иво Санадер обяви, че страната няма да наложи своята защитена екологична и риболовна зона (ЗЕРЗ), докато не стане член на Съюза. Представители на Съюза в Брюксел приветстваха решението.
					От Наташа Радич за Southeast European Times от Загреб - 13/03/08
 
					 
						
Хърватия наложи ограничения върху чуждестранните кораби в своята защитена риболовна зона. [Гети Имдижис]
						Хърватия реши да отложи налагането на своята защитена екологична и риболовна зона (ЗЕРЗ) в Адриатическо море. Зоната срещна силната съпротива на ЕС и застраши шансовете на Загреб да се присъедини към Съюза. 
						Парламентът прие в сряда (12 март) изменения в ЗЕРЗ, съгласно които зоната няма да важи за членовете на ЕС от 15 март. Това бе и искането на Европейската комисия, целящо да разсее надвисналия конфликт със Словения и Италия. 
						Както се очакваше, измененията бяха подкрепени единствено от гласовете на Хърватския демократичен съюз (ХДС), Социаллибералната партия (СЛП) и Сръбската демократическа партия (СДП). Хърватската селска партия (ХСП), партньор в управляващата коалиция, гласува срещу тях. ХСП обяви, че нейната позиция е въпрос на принцип, но и че бъдещето на ЗЕРЗ не е било част от споразумението на управляващата коалиция. Социалдемократическата партия (СДП) и Хърватската народна партия (ХНП) се въздържаха от гласуване с някои изключения. 
						На 1 януари Хърватия обяви налагането на ЗЕРЗ, което щеше да засегне главно членките на ЕС Словения и Италия. Словения, която заема ротационното председателство на ЕС, и Италия остро се противопоставиха на налагането на зоната и лобираха срещу нея в Брюксел, заявявайки, че Хърватия не зачита правилата на ЕС. 
						В изказване пред репортери в понеделник премиерът Иво Санадер каза, че управляващата коалиция е стигнала до заключението, че членството в ЕС е по-важно от налагането на ЗЕРЗ в този момент. 
						Добавяйки, че е наясно с евентуалните последици от това решение, той каза, че европейските цели не трябва да бъдат застрашавани от тесни политически интереси. 
						"Изправени бяхме пред дилема дали да продължим преговорите за членство с ЕС и същевременно да отложим налагането на ЗЕРЗ, или да наложим ЗЕРЗ и да приемем факта, че преговорите са блокирани. Смятаме, че е по-добре Хърватия са приключи процеса на преговори възможно най-скоро,” каза Санадер. 
						След като научи за решението на Хърватия, еврокомисарят по разширяването Оли Рен заяви, че сега преговорите с Хърватия могат да се ускорят. 
						Италиански и словенски представители също изразиха задоволство от изненадващата промяна. Словенският външен министър Димитрий Рупел обаче каза, че Хърватия трябва да се придържа към това, което е подписала.

САЩ освобождават замразените авоари на Югославия
29/12/2002
 
ВАШИНГТОН, САЩ -- Американското министерство на финансите реши в петък (27 декември) да освободи авоарите на Югославия, замразени в американски банки. Средствата бяха блокирани през десетгодишния период на международни санкции срещу Югославия след 1992 г. Все още не е уточнен размерът на средствата, които ще бъдат размразени.
Според сръбската избирателна комисия, мандатът на настоящия сръбски президент Милан Милутинович изтича на 29 декември, а не на 5 януари, както беше разпространено. Обвиненият във военни престъпления Милутинович ще бъде призован пред Трибунала на ООН веднага след оттеглянето си. Той положи клетва като президент на 29 декември 1997 г. Според комисията, председателят на парламента Наташа Мичич трябва да заеме поста в понеделник.
Председателят на парламента на северната сръбска провинция Войводина Ненад Чанак заяви, че бившият командващ босненско-сръбската армия Ратко Младич е в Югославия. Властите в Белград многократно отричаха, че издирваният от Трибунала на ООН за военни престъпления Младич е в страната. (Б92, Танюг, ФоНет, БиБиСи, АФП - 28/12/02)

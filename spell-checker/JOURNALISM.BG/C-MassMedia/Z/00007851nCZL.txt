Албания ще отбележи канонизирането на Майка Тереза
04/08/2003
Албанското правителство е създало специален комитет, който ще организира честванията по повод предстоящото канонизиране на Майка Тереза. Носител на Нобелова награда за 1979 година, тя е вече светица за мнозина.
От Арди Пулай за Southeast European Times в Тирана - 04/08/03
 
 
Албанка по произход, 87-годишната Майка Тереза почина в Калкута през 1997 година, след като посвети живота си на грижа за бедните и болните. Известната по целия свят носителка на Нобелова награда за 1979 година се възприема от мнозина като светица заради делото й в полза на бедните в Индия. Римокатолическата църква вероятно ще я канонизира на 19 октомври.
Албания подготвя специални чествания, с които да отбележи канонизирането, а правителството е създало специален комитет за организиране на проявите. Според държавния министър Бленди Клоси, който оглавява комитета, честванията ще включват конференции и национални симпозиуми, издаване на книги и албуми, посветени на живота й, лансиране на нови документални филми и няколко концерти.
" Албания възнамерява да издигне статуя на Майка Тереза на един от площадите в Тирана, " каза Клоси. "Международното летище на столицата, централната болница и градски площад вече носят нейното име.
Специалният комитет е предложил също така президентът Алфрес Моисиу да удостои по подобаващ начин Мисионерите-благотворители, начело на които стоеше Майка Тереза, и освен това периодът октомври 2003- октомври 2004 година да бъде обявен за юбилейна година.
Междувременно , в отговор на протеста на албански интелектуалци македонското правителство се отказа от плановете си да издигне паметник в Рим. Албанци отправиха петиция до кмета на Рим Валтер Велтрони и потърсиха съдействието му пред Светия Престол за отмяна на начинанието.
Проблемът се състоеше в предлагания надпис на кирилица, в който се споменава Майка Тереза като " дъщеря" на Македония.
Родена през 1910 година в албанско семейство в Скопие, Майка Тереза е живяла повече от 17 години с майка си, сестра си и брат си в Тирана. Роднините й са живели с фамилията Займи в къща, разположена близо до католическата църква в албанската столица. През 1991 година тя посети отново Албания, а членовете на фамилията Займи имаха възможност да се срещнат с нея и да й предадат лични вещи на майка й и и сестра й.
Като част от приготовленията за отбелязване на канонизирането в края на юни в Прищина, Косово, бе организиран концерт с участието на редица известни албански творци и изпълнители.

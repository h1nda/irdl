Турция се подготвя за туристическия сезон през 2005 г.
					09/05/2005
					След като надхвърли прогнозните нива миналата година, турският туризъм се готви на висока скорост за това, което мнозина очакват да се превърне в още един рекорден сезон през 2005 г. 
					От Алън Коув за Southeast European Times -- 09/05/05
 
					 
						
Турция очаква още един скок в туризма това лято. [AФП]
						Според министъра на културата и туризма Атила Коч Турция ще бъде посетена от почти 30 млн. туристи и ще получи приходи от туризма в размер от 18 млрд. щ.д. тази година. Има признаци, че тази година ще бъде поставен нов рекорд в светлината на стойностите от първото тримесечие, които показват, че 2,5 млн. туристи са посетили Турция. Това представлява 30-процентно увеличение в сравнение със същия периодна миналата година. 
						Заобиколена от четири морета, Турция се радва на 8 000 км плажове. Освен морския/слънчевия туризъм, страната предлага на туристите и богато културно наследство, датиращо от 10 000 години и обхващащо над 20 цивилизации. Голяма част от това наследство е все още в процес на откриване. Според доклада за туристичесикя сезон 2004-2005г. на най-голямата европейска туристическа компания TUI, констатира се бум в търсенето на турския туристически сектор, като страната вероятно ще привлече 15% повече туристи тази година в сравнение с 2004 г. Миналата година компанията прогнозира, че Турция ще бъде едно от най-привлекателните места за туризъм тази година, следвана от Португалия, Тунис и Мароко. 
						Според Държавния институт за статистика (DSI) броят на туристите, които влизат в Турция, постоянно нараства през последните две десетилетия. През 2004 г. посетителите са наброявали над 17.5 млн: нарастване с около 25.7% в сравнение с 2003 г. Данните за миналата година показаха, меко казано, бурно нарастване. На практика те надхвърлиха прогнозите на Световната туристическа организация за турския туризъм за 2010 г. 
						Данинте на DSI показват, че 75% от туристите идват от държави-членки на ОИСР, като 27.6% са от източноевропейски страни. През 2004 г 22.4 % от всички туристи, посетили Турция, бяха германци, следвани от туристи от Русия, Великобритания, България, Холандия, Иран, Франция, Гърция, Австрия, Белгия, Азербайджан, Италия, Украйна и САЩ. 
						Постъпленията от туризма са решаващ източник на чуждестранна валута за Турция, докато тя се стреми да ограничи увеличаващия се дефицит по текущите сметки, който достигна 15.9 млрд. щ.д. през 2004 г. Чуждестранните посетители са похарчили 12.1 млрд. щ.д., а местните туристи са изразходвали 3.8 млрд. щ.д. Постъпленията от туризма в целия свят са скочили от 523 млрд. щ.д. на 575 млрд. щ.д. през 2004 г. Турция се нарежда на осмо място в списъка на първите десет туристически държави. 
						Приходите обаче са донякъде ограничени в рамките на "пакетната" система, която се прилага в повечето турски хотели, независимо от противоречивия отзвук и призивите за промяна. Съгласно тази система, на гостите се предлага закуска, обяд, вечеря и напитки като част от пакета. В резултат на това много хора харчат твърде малко средства в други заведения. Това е удобно за гостите, но не е привлекателно за местния бизнес, който пропуска възможности да извлече печалби от растящия приток на туристи.

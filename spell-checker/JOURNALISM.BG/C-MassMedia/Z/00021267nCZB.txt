Черна гора се стреми да увеличи конкурентоспособността в областта на земеделието
					15/01/2007
					Черна гора е страна с традиционно зеленчукопроизводство и малки ферми. Производствените разходи са високи, а потенциалът на износа все още не е реализиран напълно. Тъй като страната се стреми към членство в СТО и към присъединяване към ЕС, големите реформи са неизбежни.
					От Антонела Архин за Southeast European Times – 15/01/07
 
					 
						
Черна гора има явно преимущество в производството на домати. [AФП]
						Производството на храни и земеделието играят важна роля в икономиката на Черна гора, като основният сектор възлиза на повече от 10% от общия БВП. Правителственият анализ обаче показва, че земеделието на Черна гора се характеризира с относително ниска ценова конкурентоспособност - много продукти са по-скъпи от аналогичните продукти на европейските пазари. Проблемът ще се изостря, докато Черна гора се подготвя за европейския и в крайна сметка - за глобалния пазар. 
						Скоро след отделянето на Черна гора от държавния съюз със Сърбия, правителството прие стратегия за развитието на селскостопанските райони и земеделието с цел хармонизиране на политиката, законодателството и институционалната рамка с изискванията на Общата селскостопанска политика на ЕС. Една от главните цели е увеличаването на конкурентоспособността. 
						 Общо продуктите на Черна гора могат да се класифицират в три групи. Първата включва тези, чието производство е по-скъпо от това в повечето европейски страни и следователно са по-малко конкурентоспособни. Тази група включва картофи, мляко и млечни продукти, плодове, птиче и свинско месо. Втората група включва продуктите с относително ниски производствени разходи, които следователно са по-конкурентоспособни. Тук влизат тютюнът и агнешкото месо. И накрая, някои продукти попадат някъде по средата, или в някои случаи равнището на цената е трудно да се определи. 
						Една от областите, в които Черна гора има явно преимущество е производството на домати. Цената на черногорските домати е ниска в сравнение с ЕС и дори в сравнение със страни като Гърция, Италия и Португалия, в които има относително благоприятни условия. В крайна сметка технологичното развитие, ръстът на производството и по-добрата организация ще бъдат ключовите фактори за поддържане на конкурентоспособността. 
						
Агнешкото месо може да се окаже най-конкурентоспособното производство в Черна гора. [Гети Имиджис]
						Производствените разходи за агнешкото месо, с изключение на телешкото, напоследък спадат. Цените са особено ниски в сравнение с тези в средиземноморските страни с подобни условия като Кипър, Франция, Гърция, Италия, Португалия и Испания. Във Франция потреблението на агнешко месо на глава от населението е високо, а производствените разходи на местното произвоство са относително високи; така Черна гора теоретично имо добри перспективи за износ на агнешко в тези страни. 
						Понастоящем обаче страната не е в състояние да превърне тези перспективи в реалност. Пазарната инфраструктура остава недоразвита. Производството не е добре организирано, кланиците не отговарят на хигиенните стандарти, а износителите нямат достатъчно международен опит. Парадоксалното е, че макар и производството на агнешко месо да е най-конкурентоспособното в Черна гора, то е застрашено от рецесия. Вместо да изнасят продуктите си в Европа, черногорците може да се окажат принудени да внасят агнешко от Австралия и Нова Зеландия. Необходими са значителни инвестиции в този сектор, преди да може да бъде реализиран неговият значителен потенциал. 
						Тютюнопроизводството е друг сектор, в който Черна гора е конкурентоспособна. Цените тук са по-ниски, отколкото в ЕС, но бъдещето на сектора е несигурно. Анализите показват, че тютюнопроизводството в цяла Европа се бори с конкуренцията в останалите части на света. 
						В други производства, където производствените разходи са или колкото тези в ЕС, или по-високи, перспективите предизвикват тревога. Така например производството на зърнени храни в Черна гора регистрира непрекъснат спад. Пазарът като цяло е открит и има много малка тарифна защита. Без подкрепа от бюджета за черногорските производители, този сектор трудно ще се конкурира с аналогичните сектори в Европа. 
						
Производствените разходи за млечните продукти на Черна гора спадат, но постигането на равнището на качество на ЕС, продължава да бъде проблем. [Гети Имиджис]
						Производствените цени на плодовете в Черна гора са високи. Пазарът все още не е засегнат от силна конкуренция поради недоразвитата търговия. Но това ще се промени в бъдеще. Въпреки благоприятните природни ресурси и условия, Черна гора ще има нужда от големи инвестиции в технологиите и организацията, както и от ръст на производството, за да стане този сектор по-конкурентоспособен. 
						Производствените разходи на млякото в Черна гора бавно намаляват и се доближават до средните в страните-членки на ЕС. В същото време обаче качеството на млякото е по-ниско. Малките млекопреработвателни ферми ще срещнат трудности в постигането на високите хигиенни стандарти в ЕС, така че възможностите за износ са органичени. С отварянето на пазара и развитието на търговията между млекопреработвателните предприятия, те ще бъдат подложени на силен натиск. Оцеляването им зависи от развитието на технологиите, структурата и организацията. 
						Изобщо Черна гора има значителен производствен потенциал. Земеделските области в Черна гора представляват 38 % от общата територия на страната. Земеделските поземлени ресурси представляват около 0,84 хектара на глава от населесието, което е една от най-големите цифри в Европа. 
						Пасищата обаче преобладават и не се използват адекватно. Обработваемата земя, овощните градини и лозята заемат едва 12 % от общата земеделска площ. Нещо повече, традиционните преки продажби на зеленчуковите пазари продължават да преобладават и придобивките от търговското пазарно производство до голяма степен остават пренебрегнати. 
						Чрез стратегията си за развитие на земеделието и селскостопанските райони, разработена с техническата помощ на Европейската агенция за реконструкция, правителството се надява да преодолее недостатъка на дребното земеделие, за да може да се конкурира с износа на все по-либералния регионален пазар, като в същото време изпълни високите стандарти на ЕС за безопасност на храните. 
						Това е ключът за осигуряване на възможности за конкурентоспособни доходи за селското население, което ще прекрати тенденцията за обезлюдяване на земеделските райони в Черна гора.

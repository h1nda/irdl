Рен каза, че Румъния е постигнала значителен напредък към присъединяването
					07/04/2006
					 
						БУКУРЕЩ, Румъния -- В четвъртък (6 април) еврокомисарят по разширяването Оли Рен каза, че през последната година Румъния е постигнала значителен напредък към присъединяването. Той обаче добави, че през следващите седмици очаква категорични доказателства, че реформите ще продължат. На срещата си с премиера Калин Попеску Търичану и с други ръководители Рен посочи, че това е последното посещение за оценка на напредъка преди публикуването на мониторинговия доклад, който ще даде препоръки дали Румъния да се присъедини към ЕС през 2007 г., или ще поиска отлагане на членството й с една година.
						Посочвайки, че ще препоръча Румъния да бъде приета по график, Рен бе по-предпазлив в изказванията си за България. Той каза, че София е забавила темповете на реформите в края на 2004 г. и началото на 2005 г. Експерти от ЕС помагат на България да реформира съдебната си система. 
						Също в четвъртък британският министър на вътрешните работи Чарлз Кларк каза, че правителството му не е решило още дали да отвори пазара си на работна ръка за български и румънски работници, когато двете страни се присъединят към ЕС. Той обаче призна, че решението да се разреши на работници от осем нови страни членки на ЕС да работят в Обединеното кралство е било от полза за британската икономика. (Найн О'Клок - 07/04/06; РФЕ, АП, Гардиън - 06/04/06)

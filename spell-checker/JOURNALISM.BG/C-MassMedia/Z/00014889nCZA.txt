Гръцкото правителство спечели вота на доверие 
					13/06/2005
					Гръцкият премиер Костас Караманлис спечели вота на доверие в ранните часове на понеделник и така получи подкрепата на парламента за планираните от правителството социални и икономически реформи. 
					(Ройтерс, Блумбърг, АФП, Атинска новинарска агенция - 13/06/05; Хеленик радио - 12/06/05; Атинска новинарска агенция, Македонска информационна агенция, Катимерини - 11/06/05; Блумбърг - 10/06/05; Ройтерс - 08/06/05)
 
					 
						
"Ние искаме и можем да променим страната," каза Караманлис пред гръцките законодатели, след като спечели вота на доверие в ранните часове на понеделник (13 юни). [AФП]
						Гръцкият премиер Костас Караманлис лесно спечели парламентарния вот на доверие, което ще позволи на правителството му да осъществи планираните социални и икономически реформи. 
						След тридневни дебати всичките 165 законодатели от управляващата консервативна партия Нова демокрация (НД) в 300-местния гръцки парламент подкрепиха правителството в явно гласуване, проведено в ранните часове на понеделник (13 юни). На заседанието присъстваха 285 депутати, 120 от които гласуваха против правителството, а 12-те депутати от Комунистическата партия бойкотираха вота. 
						"Ние искаме и можем да променим страната," каза Караманлис пред гръцките законодатели в края на парламентарния дебат в неделя вечерта, като добави, че правителството е излязло "по-силно, за да служи на гражданите и интересите на страната". 
						Премиерът и лидер на НД поиска вот на доверие за правителството си в сряда, след като основната опозиционна партия Общогръцко социалистическо движение (ПАСОК) поиска вот на недоверие срещу министъра на икономиката и финансите Георгиос Алогоскуфис с твърдението, че той е подвел законодателите при изготвянето на бюджета за 2005 г. 
						Правителството се опитва да поправи отношенията си с работещите в някои държавни компании и да направи работното време по-гъвкаво с цел да увеличи конкурентоспособността на частните компании и да стимулира икономиката. То иска също да намали пенсиите и да вдигне пенсионната възраст. Според Караманлис пенсионната система и силното влияние на профсъюзите задушават гръцката икономика. 
						"Ние не правим компромиси с проблемите," каза Караманлис. "Гражданите искат ние да действаме дори още по-бързо, по-настъпателно и решително и ние правим точно това," добави той, като обеща, че правителството ще търси "възможно най-широк консенсус" и няма да прави "изненадващи ходове" по пътя на реформите. 
						Като се противопоставиха на планираните от правителството реформи, профсъюзите обявиха стачки през следващите дни. Според тях предвижданите мерки реално ще премахнат осемчасовия работен ден в някои сектори и ще оставят без работа хиляди държавни служители и работници в държавните компании. Безработицата вече надхвърля 10 %. 
						Общата конфедерация на гръцките работници (ОКГР) организира в четвъртък 24-часова стачка на държавни служители и работници в частни фирми. Гръцките банкови служители, които стачкуваха четири дни през миналата седмица, планират отново да спрат работа в понеделник и вторник, съобщи "Ройтерс". ОКГР призова също на 13 юли да се проведе национален референдум сред работниците относно правителствените планове. 
						Караманлис обаче посочи, че правителството му, което дойде на власт през март 2004 г. с обещания да се бори срещу безработицата и да намали бюджетния дефицит, твърдо ще остане на пътя на реформите. 
						"Предизвикателствата са огромни," каза Караманлис в неделя. "Но ние ще успеем, защото промените, които планираме ... се подкрепят от гражданите и служат на гражданите."

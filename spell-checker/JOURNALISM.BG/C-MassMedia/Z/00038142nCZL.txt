Турция предложи да отвори на своя територия бюро на талибаните в опит за постигане на мир в Афганистан 
					12/04/2011
					
						БУДАПЕЩА, Унгария -- Турският външен министър Ахмет Давутоглу каза в понеделник (11 април), че Турция е готова да отвори на своя територия политическо бюро на талибанските бунтовници като част от усилията за улесняване на преговори, които биха могли да донесат мир в този регион. Той обсъди идеята миналия месец в Анкара с Бурханудин Рабани, бивш президент на Афганистан, който оглавява съвет на мира, създаден от афганистанското правителство, за да работи за намиране на политическо решение. Арсала Рахмани, член на този съвет, каза, че Анкара вече планира откриването на бюрото, но предупреди, че осъществяването на идеята ще отнеме време. Давутоглу каза това по време на реч в Будапеща, където се срещна с унгарския си колега Янош Мартони и с президента Пал Шмит. Основни теми на разговорите бяха двустранните отношения и европейският дневен ред на Турция. Понастоящем Унгария е ротационен председател на ЕС. (Заман - 12/04/11; Хюриет - 11/04/11)

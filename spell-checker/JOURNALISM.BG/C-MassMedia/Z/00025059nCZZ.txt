Наука и технологии: Гърция ще наблегне на "зеленото" образование
					07/01/2008
					Министерството на образованието на Гърция планира да предложи повече уроци по екология в училищата. Още новини от седмицата: екологичните глоби в Сърбия ще се увеличат почти 20 пъти; БиХ изостава в електронното банкиране.
					 
						
Обучението по екология в началните и средните училища ще бъде приоритет. [Архив]
						Министерството на образованието на Гърция обяви в четвъртък (3 януари) плановете си да превърне в приоритет обучението по екология в училищата, в което в момента участват едва 15 % от учениците. В основните училища уроци по екология ще се предлагат по желание след училище, а в началните училища за темата са отделени два часа седмично.
						*** 
						Министърът на околната среда на Сърбия Саша Драгин каза на 28 декември, че неговото министерство е подготвило нов закон, в който се предвижда почти 20-кратно увеличение на глобите за замърсителите на околната среда. Представителите на министерството залагат на това, че за промишлените предприятия ще бъде по-евтино да закупят пречиствателни съоръжения и да използват щадящи околната среда технологии, вместо да заплащат тежки глоби. 
						 *** 
						
Босна и Херцеговина (БиХ) все още изостава в електронното банкиране от своите съседки, каза ръководителят на Бюрото за електронно банкиране (БЕБ) на БиХ Сеадета Черич на конференция в Сараево миналия месец. В момента 16 банки са членове на БЕБ и предоставят услуги по електронно банкиране. 
						*** 
						Около 70 % от македонците имат мобилни телефони, а 75 % имат стационарни постове, обяви A1 ТВ на 28 декември, цитирайки данни на националната статистическа служба. Едва 20 % от населението -- или 400 000 души -- използват интернет, но това е рязко повишение в сравнение с 30-те хиляди потребители през 2000 г. 
						*** 
						 “БърдЛайф” Кипър, група за опазване на птиците, обяви в неотдавнашен доклад, че през 2007 г. в Кипър са били убити около 500 000 пойни птици въпреки забраната за това в страната. Птиците, най-вече коприварчета и червеногуши дроздове, завършват живота си в местните ресторанти, пържени или мариновани като специалитет, наричан "ампелопуля". 
						
(Различни източници – 31/12/07-07/01/08)

Реформата на публичната администрация предизвиква спорове в Албания 
					04/04/2006
					Усилията на правителството, оглавявано от Демократическата партия, да съкрати публичната администрация, станаха повод за обвинения в "политическа чистка" от страна на опозицията. 
					От Ерлис Селимай за Southeast European Times от Тирана -- 04/04/06
 
					 
						
Албанският премиер Сали Бериша твърди, че уволненията са част от предизборното обещание за съкращаване на управленския щат. [Гети Имиджис]
						Административната реформа, започната от управляващата Демократическа партия (ДП) начело с премиера Сали Бериша, стана повод за нападки от страна на опозиционните партии. Те твърдят, че правителството води кампания на политическа чистка и че броят на уволнените е достигнал близо 4000 души. 
						Явлението "административна реформа" започна през 1992 г., когато падането на комунистическия режим разчисти пътя за нова плуралистична демократична система от западен тип. Тогава много държавни чиновници бяха уволнени в рамките на процеса на отстраняване на стария режим и закостенялата му бюрокрация. 
						Същото нещо обаче се случи и през 1997 г., когато ДП бе свалена от власт. Сега, след повторното идване на партията начело на управлението, критиците й твърдят, че тя отново провежда "политическа чистка". 
						Бериша отхвърля подобни обвинения с твърдението, че той просто спазва предизборното обещание на ДП да работи за опростена публична администрация. 
						"Не е вярно, че уволненията са по политически причини. Аз съм заявил, че съм за малко, ефективно правителство на диета," каза Бериша." От 18-те министерства, които съществуваха при предишното социалистическо управление, ние оставихме 14. Съкратихме администрацията, така че тя да е пропорционална на броя на населението. Аз просто създавам логично съразмерна администрация." 
						Лидерът на Социалистическата партия Еди Рама не е съгласен. "[Уволненията] … са израз на слабо състояние на демокрацията. Албанската демокрация днес е изправена пред сериозен проблем по отношение на връзките между държавата и отделните личности. Ежедневно гледаме по телевизията публикувани списъци на фирми и граждани. Те са обвинявани като хора, имащи проблеми със закона и държавата. Това не е нормално за една европейска демокрация," каза Рама. 
						Мнозинството от уволнените са държавни служители, които на теория се ползват от правна защита срещу политически уволнения. Мнозина са внесли жалби в Комисията за държавните служители. 
						"В процеса на смяна на властта е нормално някои [хора] да загубят работата си. Но всички тези ходове, назначения и уволнения сега се правят чрез закони, независимо дали става дума за лица с политически статут или за хора със статут на държавни чиновници," заяви председателят на Албанския хелзинкски комитет, Василика Хиси. 
						Според Хиси се полагат сериозни усилия и са похарчени значителни средства за гарантиране на правата на работещите в публичната администрация. Време е законите да започнат стриктно да се спазват, добавя тя.

Румъния и Турция ще засилват двустранното сътрудничество
21/05/2004
Като обещаха да разширят двустранното сътрудничество, премиерите на Турция и Румъния казаха, че очакват значително нарастване на търговския обем тази година, както и подобрения в други области.
("Търкиш дейли нюз", SEEurope - 21/05/04; Медиафакс, Анадолска агенция - 20/05/04)
 
 
Министър-председателят на Румъния Адриан Нъстасе (вляво) разговаря с турския си колега Реджеп Тайъп Ердоган в двореца "Виктория", седалището на правителството в Букурещ, в четвъртък (20 май). [АФП]
Премиерите на Турция и Румъния обещаха да работят за по-нататъшното разширяване на вече създадените добри връзки между страните. Те очакват значително нарастване на двустранния търговски обем през тази и следващата година, както и подобрения в други области на сътрудничество.
"Вярвам, че моето посещение ще ускори нашите двустранни отношения и сътрудничеството с Румъния", каза турският премиер Реджеп Тайъп Ердоган в четвъртък (20 май) на тръгване от Анкара за двудневно посещение в Букурещ. Това е първото посещение на турски министър-председател в румънската столица след 1998 г.
"Настоящият търговски обем между двете страни е на стойност около 1,5 милиарда евро. Нашата цел е да увеличим тази сума до над 2 милиарда евро през тази година и до 2,49 милиарда евро през следващата година", каза Ердоган на пресконференция след разговори с румънския си колега Адриан Нъстасе. Турските инвестиции в Румъния също са нараснали, но недостатъчно, добави премиерът. Той предложи също на турските и румънски компании да помислят за съвместни инвестиции в трети страни.
Ердоган каза, че вижда възможности за подобряване на отношенията в областта на туризма. Около 180 000 румънски туристи са посетили Турция миналата година, но техният брой може да се увеличи, каза той. Той изрази тревогата си от наложените от ЕС изисквания, според които Румъния трябва да въведе визи за турските граждани, както и относно търговските ограничения, свързани с интеграционния процес, но каза, че тези въпроси могат да бъдат разрешени чрез двустранни преговори.
По-късно, на среща на Турско-румънския съвет за делово сътрудничество, Ердоган каза, че двете страни могат да изградят енергиен тръбопровод под Черно море за пренос на природен газ от Каспийско море и Кавказ до Европа.
От своя страна Нъстасе каза, че вярва, че форумът, проведен в четвъртък, ще допринесе за увеличаване на турските инвестиции в страната. Търговските връзки между двете съседки също трябва да се подобрят, добави той.
И двамата политици изразиха увереността си, че евентуалното бъдещо присъединяване на страните към ЕС още ще задълбочи двустранното сътрудничество.
"Като се имат предвид вероятните преговори на Турция за членство в ЕС, връзките между Румъния и Турция ще се развиват още повече в бъдеще", каза Ердоган.
Официална кандидатка за членство в ЕС от 1999 г., Турция се надява през декември да получи дата за начало на присъединителните преговори.
Нъстасе, чиято страна се очаква да влезе в ЕС в началото на 2007 г., обеща подкрепата на страната си за кандидатурата на Турция за членство в блока. Той благодари на Турция и за подкрепата, която тя оказа на Румъния по пътя на членството й в НАТО.
Нъстасе и Ердоган обсъдиха и сътрудничеството в борбата срещу тероризма. Това бе тема и на неотдавнашни разговори в Букурещ, в които участваха турският министър на вътрешните работи Абдулкадир Аксу и министърът на правосъдието Джемил Чичек. Ердоган каза, че двете страни трябва да подпишат протокол по този въпрос.
Ердоган е придружаван от турския министър на енергетиката и природните ресурси Хилми Гюлер, министъра на промишлеността и търговията Али Чошкун и министъра на културата и туризма Еркан Мумчу.
В четвъртък Ердоган се срещна и с президента на Румъния Йон Илиеску.

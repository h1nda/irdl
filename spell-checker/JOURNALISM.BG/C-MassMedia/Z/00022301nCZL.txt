БиХ ще поеме отново контрола над въздушното си пространство след пауза от 12 години 
					20/04/2007
					 
						САРАЕВО, Босна и Херцеговина (БиХ) – Командващият на ЮФОР контраадмирал Ханс-Йохен Витхауер и министърът на транспорта и съобщенията на БиХ Божо Любич са в Париж в петък (20 април) за подписването на протокол, по силата на който контролът над въздушното пространство на БиХ ще бъде предоставен на местните власти за пръв път от 12 години насам. Поемането на контрола над въздушното пространство е още едно доказателство за значителния прогрес, постигнат от БиХ от Дейтън досега, каза Витхауер. БиХ ще поеме контрола над небето си на средни височини (3 000 – 8 000 м), но поради липса на подходящо оборудване ще продължи да заплаща на Сърбия за помощта й при контрола на големи височини (над 8 000 м). 
						Други новини – Министерството на сигурността на БиХ обяви четвъртък, че всички лица, лишени от гражданство на БиХ съгласно правителственото решение, публикувано миналата седмица, трябва незабавно да напуснат страната или ще бъдат депортирани. Правителството анулира гражданството на повече от 300 души, повечето от които са били муджахидини, получили гражданство при съмнителни обстоятелства по време на конфликта от 1992-1995 г. (РТРС, ПБС, Ройтерс, АП - 19/04/07)

ЕС предприема по-нататъшно разширяване 
					20/12/2004
					Перспективата за бъдещо членство в ЕС стана по-ясна за четири държави миналата седмица. На двудневна среща на върха в Брюксел, лидерите на ЕС дадоха зелена светлина за подписването на присъединителните договори с България и Румъния и за начало на предприсъединителни преговори с Хърватия и Турция. 
					(Различни източници - 17/12/04 - 19/12/04)
 
					 
						
Ръководителите на държавите-членки на ЕС и Генералният секретар на ООН Кофи Анан (в средата) позират за снимка по време на срещата на върха на ЕС в петък (17 декември) в Брюксел. [AФП]
						Предприемайки важна крачка към по-нататъшното разширяване на ЕС, европейските лидери дадоха зелена светлина за подписване на Присъединителните договори с България и Румъния за стартиране на предприсъединителни преговори с Хърватия и Турция през 2005 г. 
						 "Достигнахме до важни заключения за бъдещето на Европа," каза председателят на Европейската комисия (ЕК) Жозе Мануел Барозу в петък (17 декември) в края на двудневната среща на върха в Брюксел. 
						Срещата на върха бе преди всичко доминирана от преговорите между сегашното холандско председателство на ЕС и турски представители относно Кипър. Първоначално Анкара получи предложение за договореност, според която тя трябваше да подпише протокол, който разширява приложното поле на договора за митнически съюз, за да се включат в него както Кипър, така и други девет нови членки на ЕС - ход, който по същество би представлявал признаване на Кипър. 
						Двете страни обаче постигнаха копромис в последната минута, съгласно който Турция ще излезе с декларация, чрез която поема ангажимент да подпише протокол преди началото на предприсъединителните преговори и след "финализиране на адаптациите, които са необходими предвид сегашния членски състав на ЕС."
						В своята заключителна декларация лидерите на ЕС изразиха увереност, че Турция ще е способна да продължи процеса на реформи и да гарантира зачитането на основните свободи и човешки права. Процесът на преговори, който се очаква да продължи до 15 години, ще включва предпазни клаузи, позволяващи на ЕС да прекрати преговорите, ако Турция се разколебае в прилагането на своите агажименти. 
						Обръщайки се към хиляди възторжени привърженици в Анкара в събота, премиерът Реджеп Тайип Ердоган каза, че постигнатата в Брюксел договореност открива пътя към една по-силна демокрация в страната и към по-високи икономически постижения. "Ние не постигнахме 100 % от всичко, което искахме да постигнем, но можем да кажем, че постигнатото е успех," каза той. "Достигнахме момента, в който Турция бе възнаградена за 41-годишни усилия."
						Друга важна стъпка към по-нататъшното разширяване на Съюза бе решението на европейските лидери да определят 17 март 2005 г. за начало на предприсъединителните преговори с Хърватия, при условие че страната пълноценно сътрудничи с Трибунала на ООН за военни престъпления. Призовавайки Загреб да предприеме необходимите стъпки в тази насока, ЕС подчерта, че укриващият се хърватски генерал Анте Готовина, един от най-издирваните от Трибунала обвиняеми "трябва да бъде открит и прехвърлен в Хага възможно по-скоро". 
						По-рано Хърватия си бе поставила целта да се присъедини къв ЕС през 2007 г. заедно с България и Румъния. Според експерти обаче 2009 г. е един по-реалистичен срок. 
						България и Румъния са на път да станат членове на ЕС през януари 2007 г., казаха 25-мата лидери на Съюза в петък, определяйки април 2005 г. като дата за подписване на техните договори за присъединяване. И двете държави се съгласиха и с въвеждането на предпазни клаузи, позволяващи членството да бъде отложено, ако те не приложат съответните реформи.

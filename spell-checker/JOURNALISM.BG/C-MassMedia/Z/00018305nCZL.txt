МНСБЮ очаква Белград да изпълни обещанието си във връзка с Младич
					20/04/2006
					 
						ХАГА, Холандия -- Трибуналът на ООН за военни престъпления заяви в сряда (19 април), че очаква Белград да изпълни обещанието си да предаде един от основните издирвани обвиняеми Ратко Младич до 30 април. Говорителят на прокуратурата Антон Никифоров отбеляза, че сръбският премиер Воислав Кощуница е дал това обещание пред главния прокурор Карла дел Понте в края на март.
						Също в сряда адвокатът на бивш полковник от армията на Република Сръбска, заподозрян, че помага на Младич, каза, че клиентът му трябва или да бъде официално обвинен следващата седмица, или да бъде освободен след прекараните три месеца в ареста. Йово Джого и друг бивш босненски сръбски офицер, Саша Бадняр, бяха арестувани в края на януари. (Б92, ЮПИ, FoNet, Бета - 19/04/06)

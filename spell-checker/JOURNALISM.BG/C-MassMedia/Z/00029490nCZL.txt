ЕС иска ясен отговор от Словения и Хърватия във връзка с инициативата за посредничество
					04/03/2009
					 
						БРЮКСЕЛ, Белгия -- Във вторник (3 март) еврокомисарят по разширяването Оли Рен каза, че Европейската комисия (ЕК) очаква от Словения и Хърватия да отговорят на нейното предложение за посредничество в решаването на граничния спор между двете страни. По време на кръгла маса в Брюксел за присъединяването на Хърватия към ЕС Рен каза, че ЕК очаква и двете страни да подкрепят тази стъпка, без да налагат някакви "невъзможни условия, които на практика означават отхвърляне на инициативата". До момента Комисията се въздържаше от намеса в спора, като заявяваше, че той е чисто двустранен въпрос. Правителството на Словения обаче продължава да блокира отварянето на нови преговорни глави от европейското законодателство в преговорите на Хърватия за присъединяване към ЕС, което по всяка вероятност е довело до промяна в позицията на ЕС. Словенското и хърватското правителство приветстваха по принцип предложението на ЕС, но не проявиха по-сериозен интерес към него. (Б92, EU Observer, АФП, Дневник, Явно, Национал, Вечерни Лист - 03/03/09)

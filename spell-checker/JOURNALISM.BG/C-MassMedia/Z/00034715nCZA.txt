Македония "подслажда" инвестиционния си климат
					27/05/2010
					Експертите смятат, че чрез прилагането на макроикономическа политика, ориентирана към реформите и създаването на подходящ бизнес климат, Македония ще увеличи преките чужди инвестиции. 
					От Горан Трайков за Southeast European Times от Скопие – 27/05/10
 
					 
						
"Джонсън Контролс" е една от фирмите, инвестирали в Македония. [Томислав Георгиев/SETimes]
						Международни институции като МВФ и Световната банка продължават да признават напредъка на бизнеса в Македония, нареждайки я през 2008-2009 г. на трето място в света по осъществяването на реформи, пише Банката в своя доклад “Правенето на бизнес” за 2010 г. Анализаторите са единодушни, че усилията на страната да подобри инвестиционния климат заслужават внимание. 
						"Македония въведе плосък данък за доходите на физическите лица и фирмите от 10 % и премахна данъка върху дохода от капитал, което я прави една от най-конкурентните среди за бизнес в Европа," каза за SETimes директорът на Центъра за международна търговия и икономика на Фондация "Херитидж", Тери Милър. 
						Реформите в страната в областта на гъвкавостта на трудовия пазар и регулирането на инвестициите даде възможност на нейната икономика да постигне една от най-високите оценки за подобрение в Индекса на икономическата свобода на Фондацията за 2010 г. 
						Между другите мерки за ухажване на инвеститорите Македония намали минималните си административни изисквания. Тя въведе модерен електронен кадастър на недвижимото имущество, система за електронно заплащане на данъци, регистрация на фирми на едно гише и гранична търговия. 
						 Анализаторите смятат, че неотдавна обявените от банките планове за понижаване на лихвените проценти е друг положителен сигнал. 
						 Правителството агресивно търсеше инвестиционни възможности, като например по време на посещението през декември на премиера Никола Груевски в Турция, където той бе придружаван от делегация от бизнес лидери. На Македоно-турския бизнес форум изпълнителните директори на няколкостотин турски и македонски компании разискваха възможностите за бизнес. 
						 Скоро след това турският външен министър Ахмет Давутоглу определи навлизането на турската компания ТАВ в Македония като "специално откриване за Турция и за ТАВ." Той добави: "Ще подкрепяме инвеститорите от днес нататък, за да инвестират още повече." 
						Македонското правителство видя една особено ценна възможност миналия месец, по време на "Шанхай Експо 2010". Делегация на високо равнище, оглавявана от председателя на парламента Трайко Веляновски, се срещна с китайския президент Ху Цзинтао, вицепрезидента Си Цзипин и председателя на парламента У Бангуо. 
						 "Сътрудничеството между нашите две страни ще се разширява още повече в различните сфери и ние сме готови да засилим дейностите си..., особено икономическото сътрудничество," каза Веляновски. 
						Преподавателят по икономика в Университета ФОН Мирко Трипуновски обясни, че освен правителствената политика за реформа на макроикономиката, откриването на втора свободна икономическа зона в Бунарджик, близо до Скопие, и навлизането на пазара на американските компании "Джонсън Контролс" и "Джонсън Мети" са знак за началото на нова фаза. 
						Председателят и главен директор на "Джонсън Контролс" Джон Бартс потвърди, че е доволен от условията, при които компанията работи. "Македонското правителство е изключително ангажирано и бих искал да благодаря на неговите представители за работата им в подкрепа на нашите усилия," каза той. 
						 "Много други фирми завършват своите проекти и очакват да сключат последните споразумения, което показва, че постепенно се отваря място за навлизането на чужди компании," каза Трипуновски за SETimes. 
						 Той очаква също така инвеститорите, които са замразили проектите си заради икономическата криза, скоро да ги активират наново. 
						 Все пак трудности има. "Проблемът с не дотам ефективното управление и бюрокрацията на институциите остава. Подобно е положението и в съдилищата," каза за SETimes доцент Мария Зарезанкова-Потевска от ФОН. Тя обясни, че правителството полага всички усилия да преодолее трудностите, но от особена важност са усилията за изкореняване на корупцията - знак, че нещата се движат в правилната посока. 
						"Чуждите инвеститори най-често искат да покриват целия регион и много от тях са вече на Балканите и обхващат Македония. Остава да им се предложат връзки, които са атрактивни за Македония," каза Зарезанкова-Потевска.

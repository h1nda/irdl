Сърбия се надява на премахване на визите
					16/06/2009
					Премахването на визите може да стане реалност за Сърбия до края на годината, но трябва да бъдат преодолени някои препятствия.
					От Игор Йованович за Southeast European Times от Белград -- 16/06/09
 
					 
						
Сръбските граждани се надяват да могат да пътуват без визи до страните, членки на ЕС. [Гети Имиджис]
						Сръбските надежди за включване в „белия шенгенски списък” на ЕС бяха насърчени по време на срещата в понеделник (15 юни) на външните министри от ЕС в Люксембург. Те одобриха плановете на Европейската комисия (ЕК) да премахне тази година визовите изисквания за страните, които са изпълнили условията.
						По-рано този месец еврокомисарят по правосъдието Жак Баро каза, че Сърбия и две други западнобалкански страни са в класацията. Докато Сърбия и съседната й Черна гора са изпълнили повечето изисквания, Македония е изпълнила всичките, каза Баро. 
						Сърбия ще работи по „изпълнението на всички технически и други условия”, така че визовият режим да отпадне наесен, каза пред репортери вицепремиерът Божидар Джелич.
						"Това бе много важен и успешен ден за европейската ни интеграция,” каза той, цитиран от всекидневника „Блиц”. „За първи път можем да кажем, че между нас и "белия Шенген" не стои нищо друго освен сериозна техническа работа. Няма друго политическо условие или решение." 
						Правителството заложи много на процеса. Миналата година Джелич бе подложен на критики заради предизборното си обещание, че визовият режим ще бъде премахнат бързо, ако Демократическата партия (ДП) бъде преизбрана. Избирателите дадоха на ДП повторен мандат и сега чакат да видят дали тя ще изпълни това обещание. 
						Вътрешният министър Ивица Дачич, чиято Социалистическа партия е по-малък партньор в управляващата коалиция, зае по-предпазлива позиция. Той каза, че очаква визите да бъдат премахнати по някое време догодина и предупреди да не се прибързва с процеса. 
						 "Смятам дилемите за посочване на точна дата за включване в "белия шенгенски списък" за по-маловажни от напредъка, осъществен в процеса досега,” каза Дачич. При обсъждането на визовия проблем на 4 юни Баро посочи, че Сърбия ще трябва да работи усърдно, за да бъдат премахнати ограниченията. Той подчерта също така, че всички страни, членки на ЕС, трябва да се съгласят с предложението на ЕК. 
						ЕК направи оценка на готовността на всичките три страни за анулиране на визите за техни граждани, като оцени всяка с число от 1 до 3. Македония получи най-високата оценка, 1, а Сърбия и Черна гора получиха по 1,7. Ниската оценка на Сърбия според съобщенията се дължи на начина, по който тя организира издаването на паспорти за албанците в Косово и за сърбите в Република Сръбска. 
						Наред с облекчаването на визовите правила Сърбия настоява за деблокиране на своето Споразумение за стабилизация и асоцииране (ССА) с ЕС, както и на свързаното с него търговско споразумение. И двете са замразени заради това, че Белград не е екстрадирал обвиняемите военнопрестъпници Ратко Младич и Горан Хаджич.
						Главният прокурор на ООН за военни престъпления Серж Брамерц запозна накратко външните министри от ЕС със ситуацията на срещата в понеделник в Люксембург. Според съобщенията той е похвалил сътрудничеството на Сърбия с Международния наказателен съд за бивша Югославия, но е казал, че остава да се свърши още работа. 
						Холандия и Белгия твърдо отказват да се даде ход на ССА, докато не бъдат изпълнени всички условия. Холандският външен министър Максим Ферхаген отхвърли слуховете, че страната му е готова да отстъпи за търговското споразумение. 
						Според министъра Холандия ще приеме да премахне визовите ограничения, но няма да се поддаде на натиска за търговското споразумение и ССА. Европейският съвет ще разгледа въпроса по време на срещата си на върха в четвъртък и петък.

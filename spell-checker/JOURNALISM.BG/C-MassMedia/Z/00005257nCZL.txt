Робъртсън заяви пред Албания и Македония, че вратата на НАТО остава отворена
02/12/2002
Генералният секретар на НАТО Джордж Робъртсън увери Албания и Македония, че макар да не са сред седемте кандидати, поканени да започнат преговори за присъединяване, вратата на алианса остава отворена за нови членове. Той добави, че шансовете им зависят от техните усилия в осъществяването на по-големи реформи.
(AП, Ройтерс, РСЕ/РС, Макфакс - 29/11/02)
 
 
В петък (29 ноември), Генералният секретар на НАТО Джордж Робъртсън увери Албания и Македония, че макар да не са сред седемте кандидати поканени неотдавна да започнат преговори за присъединяване, вратата на алианса остава отворена за нови членове. Той добави, че техните шансове зависят от усилията им за осъществяване на по-големи реформи. По време на краткото си посещение в двете страни, Робъртсън приветства също инициативата на албанските, македонските и хърватските лидери да работят заедно за членство в НАТО.
По време на посещението си в двете балкански страни, седмица след срещата на НАТО в Прага, Робъртсън оцени високо постигнатия напредък и заяви, че разбира разочарованието, което страните са изпитали след обявяването на поканите. Според алианса, Албания и Македония трябва да продължат с реформите в армията и да укрепят демокрацията в страните си, за да ги приведат в съответствие със стандартите на НАТО.
"Въпреки неизбежното разочарование след Прага, все още вярвам, че Албания може да очаква с оптимизъм бъдещето като част от интегрираните европейски структури", каза Робъртсън в Тирана. Като подчерта, че тази вълна на разширяване няма да е последна, ръководителят на НАТО заяви, че регионът трябва да положи повече усилия, за да подобри сигурността по границите и да спре свободното движение на престъпници и трафиканти.
"Тъжен е фактът, че регионът изглежда отворен за престъпна дейност, но ние не бяхме в състояние да създадем свободна зона за търговия и икономически растеж", каза Робъртсън в Тирана след кратките си срещи с президента Алфред Моисиу, министър-председателя Фатос Нано и министъра на отбраната Пандели Майко.
Нано заяви, че неговото правителство разбира, че за да се изпълнят критериите на НАТО за членство, то трябва да продължи да върши "домашната си работа" и се надява да постигне това "през следващите три години".
В Скопие, Робъртсън се срещна с президента Борис Трайковски и министър-председателя Бранко Цървенковски. Той одобри усилията на Македония за значителния прогрес след миналогодишната криза, но каза, че има още какво да се направи. Повтаряйки отново посланието си, че "вратите за членство в НАТО остават отворени", той насърчи Македония да "прекрачи прага".
Робъртсън оцени високо и усилията на Албания, Македония и Хърватска за поетата неотдавна инициатива да сформират така наречената Охридско-Адриатическа група за тристранно сътрудничество за приемане в НАТО. Отбелязвайки подобния пример за сътрудничество между България и Румъния преди срещата в Прага, Робъртсън заяви, че този вид партньорство е дало резултат.
"Това е сигнал за НАТО, ЕС и международната общност, че сътрудничеството е отличителната черта в подхода на тези страни".

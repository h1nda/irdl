EK препоръча на Македония да бъде даден статут на страна кандидатка 
					11/11/2005
					След публикуването на становището (avis) на Европейската комисия за Македония страната е на прага да постигне една дългоочаквана цел: да стане официална кандидатка за членство в ЕС.
					От Зоран Николовски за Southeast European Times от Скопие – 11/11/05
 
					 
						
Еврокомисарят по разширяването Оли Рен говори пред македонския парламент в четвъртък (10 ноември). [Томислав Георгиев]
						Македонците реагираха с еуфория на становището (avis) на ЕС за напредъка на страната, което включва препоръката страната да получи статут на кандидатка за ЕС. В свое изказване от сряда (9 ноември) в Брюксел еврокомисарят по разширяването Оли Рен подкрепи становището. 
						"Претеглихме положителните и отрицателните аспекти и единодушно стигнахме до заключението, че трябва да се препоръча Македония да получи статут на страна кандидатка," каза той, като се позова на значителния напредък, постигнат след междуетническата криза през 2001 г. 
						В същото време Рен подчерта, че Македония е изправена пред много отговорности. "Смятаме, че преговорите за членство трябва да започнат едва след като страната изпълни критериите за членство," каза той, преди да замине за Скопие, където в четвъртък говори пред македонския парламент. 
						Становището с обем от 142 страници включва задълбочен анализ на условията в Македония. Неговото заключение е, че републиката има стабилни демократични институции, които функционират правилно, като спазват ограниченията на своите компетенции и си сътрудничат една с друга. Но в същото време то посочва дълбоки слабости в администрацията и спешна нужда от съдебна реформа. 
						В Скопие премиерът Владо Бучковски каза, че страната му е получила "еднопосочен билет" за влизане в блока. "Пътят към него е ясно описан в становището, което нашите приятели от Европейската комисия дадоха, а желанието им активно да ни съдействат по този път е ясно изразено. Колко бързо ще вървим, зависи единствено от нас и от енергията ни да проведем всички необходими реформи, започнати от това правителство," каза той. 
						"С това безпристрастно становище ЕС показа на Македония и на региона, че европейската трансформация е възможна," каза Радмила Шекеринска, заместник-премиер, отговарящ за европейската интеграция. 
						Ръководителят на делегацията на ЕК в Македония Ерван Фуер, който връчи становището на Бучковски, каза, че решението насърчава страната да положи още повече усилия за реализиране на необходимите реформи преди началото на преговорите. 
						"Г-н премиер, ние сме с вас в това пътуване," каза Фуер, "ще вървим с вас, с други думи - ще бягаме до финала." 
						Опозиционните партии също са доволни. В първия си коментар ВМРО-ДПМНЕ каза, че този ход на Брюксел е стъпка към постигане на стратегическата цел за членство в ЕС. Партията обче заяви, че ако правителството бе работило по-добре, можеше да бъде получена и реална дата за начало на преговорите. 
						Препоръката на ЕК сега трябва да се разгледа от държавните ръководители на ЕС и правителствата на страните членки на ЕС, които събирателно се наричат Европейски съвет. Очаква се той да вземе решение на срещата си на върха през декември.

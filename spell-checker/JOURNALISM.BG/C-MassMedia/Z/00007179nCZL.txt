САЩ заявяват, че планираното от ЕС поемане на мироопазващата мисия в БиХ би било преждевременно
04/06/2003
НАТО не е завършила своята работа в Босна и Херцеговина, заявиха официални представители по време на срещата на външните министри на Алианса в Мадрид.
(ФТ - 04/06/03; НАТО, Ройтърс, АФП - 03/06/03)
 
 
Американски официални представители посочиха, че поемането от ЕС в средата на 2004 година на ръководената от НАТО мироопазваща операция в Босна и Херцеговина (БиХ) би било преждевременно. Те казаха, че СФОР е много по-голяма и сложна операция от тази в Македония, която бе поета от ЕС през март и че НАТО не е приключила своята работа в БиХ.
"Не смятаме ,че е дошъл моментът за започване на тази дискусия", цитира АФП американски официален представител в Мадрид във вторник (3 юни), първия ден на министерската среща на Североатлантическия съвет. " Тази операция е по-сложна [от македонската] и има елементи, които отправят по-големи предизвикателства." Висш американски представител добави, че " НАТО има да свърши още много работа в БиХ".
Генералният секретар на НАТО Джордж Робъртсън каза, че Алиансът трябва първо да обсъди въпроса около БиХ вътрешно, преди са реши дали мисията да бъде предадена на друга организация и че тече преглед на този въпрос.
"Предложението на ЕС е получено и ще бъде разгледано. Като имаме предвид, че предадохме мисията в Македония на ЕС, тогава очевидно това е въпрос, който се очаква да бъде обсъден от НАТО в най-близко бъдеще," каза Робъртсън.
Споделейки настроенията, изразени от някои американски представители, шефът на НАТО добави, че " ЕС току-що е поел нещо много сериозно в свои ръце и мисля, че трябва да разгледаме дълго и обстойно онова, което би представлявало една много по-сложна операция от тази, която извършихме в Бившата югославска република Македония, преди по същество да пристъпим към такова действие, но пък имаме все още много време на разположение, за да го сторим."
Силите СФОР бяха създадени през 1996 година. Първоначално наброяващи 40,00 души, силите бяха постепенно съкратени до 12,000. Действащи с мандат на ООН, те изпълняват задачи по осигуряване на безопасността и стабилността в БиХ, както и по залавяне на заподозрени във военни престъпления и по предаването им на Трибунала на ООН в Хага.
В комюнике, публикувано на Мадридската среща, се казва, че двете организации споделят общ интерес при подпомагането на Балканските държави по пътя на интеграцията им в евроатлантическите структури и че НАТО ще продължи да играе ключова роля за регионалната сигурност чрез продължаващите си операции, програмата "Партньорство за мир" и чрез сътрудничеството си с ЕС. Подчертавайки важността на партньорството между НАТО и ЕС за по-нататъшното стабилизиране на региона, комюникето посочва, че двете организации разработват рамка за засилен диалог и съвместен подход към сигурността и стабилността на Западните Балкани.

Белград поиска екстрадирането на лице, заподозряно в убийството на Джинджич
30/07/2004
Белград изпрати официална молба до Гърция, с която иска екстрадирането на основен заподозрян в убийството на сръбския премиер Зоран Джинджич през март 2003 г. Деян Миленкович бе арестуван в Солун в средата на юли.
(АП, Бета, Радио Б92 - 29/07/04; АП, Ройтерс, Би Би Си - 17/07/04)
 
 
Основният заподозрян в убийството на сръбския премиер Зоран Джинджич, Звездан Йованович, седи зад бронирано стъкло по време на съдебния процес в Белград. Сърбия и Черна гора официално поиска от Гърция да екстрадира Деян Миленкович, за когото също се смята, че е участвал в заговора. [АФП]
Белград официално поиска от Гърция да екстрадира основен заподозрян в убийството на сръбския премиер Зоран Джинджич през март 2003 г., съобщи в четвъртък (29 юли) високопоставен представител на Сърбия и Черна гора.
На 16 юли Деян Миленкович, 34 г., бе задържан в гръцкия пристанищен град Солун по силата на международна заповед за арест.
"Занимаваме се със случая вече месец и половина, откакто съпругата му пристигна в Гърция в началото на юни", каза пред репортери началникът на местната полиция Костас Цекис след арестуването на Миленкович. При задържането му заподозреният е носил пътническа чанта с "много пари", но е бил невъоръжен и не е имал документи за самоличност, каза Цекис.
Министърът на човешките права на Сърбия и Черна гора Расим Ляич, чието министерство се занимава с молбите за екстрадиране, каза в четвъртък пред информационна агенция "Бета", че официалната молба за екстрадиране е придружена от над 100 страници документи, преведени на гръцки. Той каза, че се надява, че гръцките власти ще предприемат бързи и ефективни действия по молбата на Белград.
Гръцките закони позволяват на Миленкович да обжалва всяко искане за екстрадиране, според АП.
Сръбските прокурори твърдят, че Миленкович, известен също и като Бъгси, е член на организираната престъпна групировка "Земунски клан", за която се смята, че е организирала заговора срещу Джинджич.
Първият демократично избран премиер на Сърбия от Втората световна война насам бе убит със снайперистки изстрели на излизане от колата си пред сградата на сръбското правителство на 12 март 2003 г. Миленкович е един от 13-те престъпни босове и членове на паравоенни групировки, срещу които бе повдигнато обвинение по това дело. Петима от тях - включително и човекът, за когото се смята, че е произвел фаталният изстрел, Звездан Йованович - сега са изправени пред сръбския съд за борба с организираната престъпност.
Миленкович е и основен заподозрян за участие в неуспелия опит за покушение срещу живота на Джинджич на 21 февруари 2003 г. Тогава той е шофирал камион, който е навлязъл в платното, в което се е движил кортежът на Джинджич, и почти е успял да удари колата, в която е бил премиерът. Арестуван и скоро след това освободен, Миленкович по-късно изчезва.
Сръбските власти заявиха, че Джинджич е бил убит с цел да се свали прозападното правителство, за да се открие пътят за връщане на власт на съюзниците на бившия югославски президент Слободан Милошевич.
Джинджич, който изигра основна роля за екстрадирането на Милошевич в Хага, планираше също сериозни мерки срещу организираната престъпност и засилване на сътрудничеството на Сърбия с трибунала на ООН за военни престъпления.

Съдии от ЮЛЕКС осъдиха бивш боец от АОК за стрелба през 1998 г. 
					05/03/2009
					Съдии на ЕС постановиха, че бившият партизанин е извършил военни престъпления, когато стрелял по семейство, бягащо през контролно-пропускателен пункт на АОК.
					(Ройтерс, АП, АФП, ДПА, Дойче Веле, АКИ, Б92 - 04/02/09; Би Би Си - 03/02/09)
 
					 
						
В първия съдебен процес, проведен под егидата на ЮЛЕКС, един мъж получи присъда от 17 години лишаване от свобода. [ЮЛЕКС]
						Бивш член на "Армията за освобождение на Косово" (АОК) получи присъда от 17 години лишаване от свобода във връзка с инцидент със стрелба през 1998 г., съобщи в сряда (4 март) правоналагащата мисия на ЕС ЮЛЕКС. Съобщението бе направено след края на първото съдебно дело за военни престъпления, проведено под егидата на мисията.
						Тричленен състав, включващ двама международни съдии и един от Косово, призна Гани Гаши, на 59 г., за „виновен в убийство, опит за убийство и тежка телесна повреда”, предаде ЮЛЕКС в свое изявление.
						На 12 юли 1998 г. Гаши охранявал контролно-пропускателен пункт в Централно Косово, поставен от "Армията за освобождение на Косово" - тогава партизанска група, водеща въоръжена кампания срещу сръбските власти. Семейство косовски албанци, опитващо се да избяга от сблъсъците между бойците от АОК и сръбските сили, преминало през пункта, без да спре. Тогава Гаши открил огън. 
						Един член на семейство Обрия - бащата - загинал в инцидента. Съпругата, сина и внукът му получили тежки наранявания. 
						"С този акт Гани Гаши е извършил престъпно деяние - военно престъпление срещу цивилно население, наказуемо по косовското и международното право," посочиха съдиите в решението си от вторник. 
						АОК, която през 1996 г. започна да напада полицейски участъци, държавни служби и други управлявани от сърбите институции, известно време бе в списъка на терористичните групи на Държавния департамент на САЩ. Смяташе се, че АОК получава голяма част от финансирането си от наркотрафик и че поддържа връзки с терористичната мрежа на Осама бин Ладен "Ал Кайда". 
						Според НПО "Хюмън Райтс Уоч" членове на АОК са извършвали "сериозни престъпления", като отвличания и убийства на сръбски цивилни граждани, както и на косовски албанци, смятани за сътрудници на сърбите или за несъдействащи на партизанската група и нейните цели. 
						В един нашумял случай екстремисти, смятани за част от АОК, бомбардираха автобус със сърби на път за манастира "Грачаница". Дванадесет души загинаха, а много други бяха ранени. 
						Оглавяваната от французина Ив дьо Кермабон мисия ЮЛЕКС официално започна да функционира в Косово в началото на декември, замествайки ЮНМИК повече от девет години след нейното разполагане през юни 1999 г. Персоналът на ЮЛЕКС в момента наброява близо 2 500 души, от които 1 690 международен и около 800 души местен персонал. 
						Процесът срещу Гаши бе първият, в който членове на мисията работиха в тясно сътрудничество с косовските съдилища. 
						"Този процес показва, че ЮЛЕКС има сериозно отношение към разследването и воденето на дела за военни престъпления, когато и да са се случвали те, при условие че разполагаме с достатъчно доказателства за съдебно преследване,” каза в сряда прокурорът на ЮЛЕКС Тео Якобс, приветствайки присъдата. „Ще правим това независимо от етническата принадлежност на извършителите на престъпления." 
						В сряда започна и водено от ЮЛЕКС наказателно съдопроизводство в етнически разделения град Митровица. Първоначално съдът планираше да започне делото в понеделник, но около 100 косовски сръбски демонстранти препречиха пътя на съдиите от ЕС към съдебната зала. От съображения за сигурност се наложи първото заседание да бъде отложено за сряда.
						Според съобщенията процесът е свързан със сериозен грабеж през 2007 г., в който са замесени двама косовски сърби. 
						"Делото започна днес без никакви проблеми,” каза за АФП говорителката на ЮЛЕКС Кристина Херодес след заседанието в сряда. 
						Косово обяви независимостта си от Сърбия на 17 февруари 2008 г. въпреки от яростната опозиция на Белград и на косовските сърби.

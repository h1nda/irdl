Либийският върховен съд потвърди смъртните присъди срещу българските медици 
					11/07/2007
					 
						ТРИПОЛИ, Либия -- В сряда (11 юли) либийският върховен съд потвърди смъртните присъди на петте български медицински сестри и палестинския лекар, който получи българско гражданство. Шестимата бяха обвинени в умишлено разпространяване на ХИВ сред стотици деца в една от болниците в Бенгази. Минути след началото на заседанието председателстващият съдия обяви, че съдът е отхвърлил обжалването на медиците. Съдът потвърди също и допълнителните присъди, налагащи глоби и затвор на медиците за нарушаване на държавните разпоредби. 
						Решението обаче идва непосредствено след съобщението от вторник на Фондация "Кадафи", че семействата на жертвите са постигнали споразумение за компенсациите, които ще получат от специален фонд, основан от Триполи и София. Салах Абдел Салем, директор на фондацията, каза, че споразумението ще позволи на либийското правителство да смекчи смъртните присъди на медиците и да ги изпрати да излежават присъдите си в България по силата на съществуващото споразумение за екстрадиция между София и Триполи.
						Либийският висш съдебен съвет ще проведе заседание следващата седмица, за да разгледа делото. В понеделник Белият дом заяви, че президентът на САЩ Джордж Буш е изпратил писмо до либийския лидер Муамар Кадафи, в което го призовава да се намеси. (АФП, Новините, БНР, Дарик, Дневник, Медиапул - 11/07/07; АФП, Ройтерс, АП- 09/07/07)

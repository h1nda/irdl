Румъния предприе стъпка към безвизови пътувания до Съединените щати
					04/11/2008
					Министърът на вътрешната сигурност на САЩ и румънският посланик във Вашингтон подписаха в понеделник споразумение, което открива пътя за евентуалното включване на Румъния в Програмата на САЩ за безвизови пътувания. 
					(Агерпрес, Найн О'клок, Финанчиарул - 04/11/08; Медиафакс, Министерство на вътрешната сигурност - 03/11/08)
 
					 
						
Румънският посланик в Съединените щати Адриан Виерита подписа споразумението за ПБП в понеделник (3 ноември). [Press.org]
						Представители на САЩ и Румъния подписаха в понеделник (3 ноември) във Вашингтон предварително споразумение, което приближава Румъния една крачка по-близо до безвизови пътувания до Съединените щати. 
						Временната декларация, подписана от министъра на вътрешната сигурност на САЩ Майкъл Чертоф и румънския посланик Адриан Виерита, очертава мерките за сигурност, които балканската страна трябва да приложи, за да получи право за участие в Програмата за безвизови пътувания до САЩ (ПБП). 
						За постигане на тази цел двете страни се споразумяха да работят в тясно сътрудничество, за да повишат сигурността на международните пътувания и граничната сигурност, а Съединените щати обещаха да помогнат на Румъния да разработи необходимите програми, системи и процедури в тези области. 
						Разработването и издаването на електронни паспорти, повишените стандарти за сигурност на пътните документи и навременното съобщаване за изгубени или откраднати паспорти са някои от конкретните мерки, които Румъния трябва да предприеме, за да получи право на участие в ПБП. Други изисквания включват по-добър обмен на информация относно международните пътувания и граничните проверки, повишен обмен на информация за известни и заподозрени терористи и развиване на програма за служители по безопасността на борда на самолетите. 
						Режимът, който съществува от над 20 години, понастоящем включва 27 азиатски и европейски страни. 
						Миналия месец Съединените щати решиха да разширят ПБП за още седем страни, между които Южна Корея и шест страни, членки на ЕС – Чехия, Естония, Унгария, Латвия, Литва и Словакия. След 17 ноември техните граждани ще имат възможност да пътуват безвизово до Съединените щати. 
						Румъния, наред с България, Кипър, Гърция, Малта и Полша, е в група от шест други страни от ЕС в т.нар. процес „пътна карта за безвизови пътувания”, целящ да им позволи да изпълнят критериите за добиване на правото за безвизови пътувания. 
						Румънският посланик Виерита заяви, че подписването на временната декларация по ПВП е „много важен ден” за неговата страна. 
						"Знаем, че не сме накрая на пътя, и очаквам с нетърпение деня, в който румънските граждани [ще могат] да идват в Съединените щати без виза,” е заявил в понеделник Виерита, цитиран от министерството на вътрешната сигурност. 
						В отговор на репортерски въпрос Чертоф каза, че не може да „прогнозира" колко време ще мине, преди Румъния да се присъедини към ПБП, но отбеляза, че Вашингтон „би искал тя да се придвижи напред” възможно най-скоро.

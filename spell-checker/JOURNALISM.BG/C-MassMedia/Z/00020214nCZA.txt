Сейдиу заяви, че Косово е заинтересовано от присъствието на НАТО след определянето на статута
					09/10/2006
					Представители на НАТО бяха в Косово миналата седмица, за да оценят обстановката на сигурност и да проведат разговори с лидерите на провинцията. 
					От Блерта Фоничи за Southeast European Times от Прищина – 09/10/06
 
					 
						
Войник от КФОР върху бронирана машина. Понастоящем НАТО разполага в Косово с над 10 000 миротворци от 24 държави. [Гети Имиджис]
						Двадесетчленна делегация на НАТО пристигна в Прищина миналата седмица за разговори с лидерите на Косово относно ролята на Алианса след уреждането на окончателния статут, както и за оценка на обстановката на сигурност в провинцията. 
						"Имаме интерес от присъствието на части на НАТО след определянето на статута на Косово," каза президентът Фатмир Сейдиу, след като се срещна с делегацията. В момента НАТО разполага в Косово с над 10 000 миротворци от 24 държави. 
						По време на среща с председателя на парламента Коле Бериша представителят на делегацията генерал Карл Ламерс призова лидерите на Косово "да работят за изграждането на многоетническо общество". 
						"Демократично и мирно Косово е стабилизиращ фактор за целия регион," каза той. Ламерс подчерта също и необходимостта от постигане на "положително решение" по въпроса за статута. "Трябва да подкрепяме и да сътрудничим на специалния пратеник Марти Ахтисаари, за да постигнем споразумение тази година - това е нашата цел," каза той. 
						От своя страна Сейдиу отново подчерта искането на косовските алабанци за независимост и суверенитет. "Вярваме, че 2006 г. ще бъде годината на независимостта на Косово," каза той. 
						Той настоя също да няма отлагане на определянето на статута. "Като имаме предвид принципите на Контактната група, окончателният статут на Косово трябва да бъде уреден в рамките на 2006 г.", каза президентът. 
						В коментар миналата седмица Ахтисаари посочи, че решението може да бъде отложено. 
						Ако Сърбия насрочи дата за избори в края на годината, шестчленната Контактна група, състояща се от представители на Съединените щати, Великобритания, Франция, Германия, Италия и Русия, може да преразгледа графика за определянето на статута, каза пред финландската телевизия Ахтисаари. 
						"Може би това ще означава, че моето предложение, което изготвям в момента ще бъде представено едва след изборите," каза той. 
						Както изглежда обаче, впоследствие представителите на Контактната група са отхвърлили възможността за отлагане. "Контактната група не е променила дневния си ред за Косово и продължаваме да сме ангажирани с реализирането на нашия принцип, че статутът на Косово трябва да бъде уреден в рамките на 2006 г.," каза ръководителят на американската мисия в Прищина, Тина Кайданоу, след среща с косовския премиер Агим Чеку. 
						Самият Ахисаари сега настоява, че отлагането не присъства в плановете. "Подобни указания не съм получавал," цитира думите му от понеделник (9 октомври) агенция "Ройтерс". 
						"Изходната позиция за графика, който имаме с Контактната група, е, че въпросът ще бъде решен до края на годината," каза той.

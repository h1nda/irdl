Според Прищина докладът на ООН за Митровица е тенденциозен
					08/08/2008
					 
						ПРИЩИНА, Косово -- В четвъртък (7 август) ръководителите на правителството определиха доклада на ООН за безредиците на 17 март в северния град Митровица като неточен и тенденциозен. Частите на КФОР и ЮНМИК атакуваха сградата на съда там, за да арестуват сръбски съдебни служители, които организираха протест в нея. При последвалите сблъсъци загина един полицейски служител от ЮНМИК, а 150 души бяха ранени. Съветът за сигурност на ООН обсъди в сряда вътрешен доклад за инцидента. Президентът Фатмир Сейдиу заяви, че според него събитията от 17 март са били организирани от лица, опитващи се да дестабилизират Косово, и намесата на КФОР и полицията на ЮНМИК е била неизбежна. Заместник-премиерът Хайредин Кучи определи доклада на ООН като необективен, тъй като намесата на силите за сигурност е била предизвикана от престъпни действия на сърби.
						Други новини от четвъртък -- Президентът Фатмир Сейдиу отново отхвърли възможността преговорите със Сърбия за политическия статут на Косово да бъдат подновени. Въпросът за статута е приключен и не съществува “абсолютно никаква възможност” за нови преговори, подчерта той. Колумбия и Белийз признаха Косово в четвъртък. (Зери, Експрес, Лайм, Косова Сот, Коха Диторе, - 08/08/08; Телеграфи, Кохавижън, РТК - 07/08/08)

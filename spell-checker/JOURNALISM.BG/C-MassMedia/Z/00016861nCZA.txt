Италиански генерал поема командването на ЮФОР, която отбелязва 1-вата си годишнина
		07/12/2005
		Поемайки командването на мироопазващите сили на ЕС в Босна и Херцеговина във вторник, италианският генерал Джан Марко Киарини обеща да помогне на тази балканска страна по пътя й към европейска интеграция.
		(Сутрешен брифинг за медиите на СВП - 07/12/05; AП, Би Би Си, АКИ, ФЕНА, Радио Б92, Синхуа - 06/12/05)
 
		 
			
Членовете на ЮФОР със своите национални знамена по време на церемония за отбелязването на първата годишнина на мироопазващите сили в БиХ в Кемп Бутмир, близо до Сараево във вторник (6 декември). [AФП]
			Италианският генерал-майор Джан Марко Киарини пое командването на мироопазващите сили на ЕС (ЮФОР) в Босна и Херцеговина (БиХ) във вторник (6 декември), когато мисията на ЕС отбеляза първата си годишнина там. 
			Киарини замени британския генерал-майор Дейвид Лийки и стана вторият командващ ЮФОР, след като НАТО прехвърли своите мироопазващи задължения в БиХ на ЕС през декември 2004 г. Това е второто назначение на Киарини в балканска страна след 2003 г., когато той бе командващ войските на НАТО СФОР в Мостар. 
			Поемайки командването на ЮФОР, които наброяват 6500 души и представляват най-голямата военна операция на блока до днес, Киарини заяви, че бъдещето на БиХ е в ЕС и обеща да помогне на страната по пътя й към европейска интеграция. 
			На церемонията по предаването, която се проведе в Кемп Бутмир в Сараево, присъстваха Върховният представител на ЕС по сигурността Хавиер Солана, председателят на тристранното председателство на БиХ Иво Миро Йович, членът на председателството Борислав Паравач и други официални лица. 
			Солана, който пристигна на двудневно посещение във вторник, заяви, че Европа е дала ясно да се разбере, че БиХ може да стане членка на ЕС и че сега само от нея зависи да докаже, че желае и заслужава това членство. БиХ започна преговори по Споразумението за стабилизация и асоцииране (ССА) с ЕС миналия месец, което е първата ключова стъпка към членство в Съюза. 
			Солана също изрази увереност, че народът на БиХ желае да види обвинения във военни престъпления бивш босненско-сръбски лидер Радован Караджич и военния командир Ратко Младич изправени пред съда в Хага. Солана добави, че главната отговорност за тяхното залавяне носят властите на БиХ или страната, в която те се укриват. 
			Караджич и Младич, които са на първо място в списъка на най-издирваните лица, заподозрени в извършване на военни престъпления, бяха обвинени за участие в конфликта през 1992-1995 г. в БиХ преди повече от 10 години. И двамата ще бъдат обвинени в геноцид във връзка с клането в Сребреница през 1995 г. и 43-месечната обсада на Сараево. Смята се, че Караджич се укрива в източната част на БиХ или в съседна Черна гора, докато Младич е вероятно в Сърбия. 
			В интервю за Би Би Си във вторник, Лийки заяви, че координираните действия на международната общност, включително блокирането на предполагаеми скривалища и разбиването на мрежи на техни поддържници, е направило буквално невъзможно свободното движение на двамата укриващи се, но това не е достатъчно. 
			Лийки изрази скептицизъм по отношение на шансовете на ЮФОР да арестуват двамата обвиняеми в скоро време, особено ако се окаже, че се крият в Сърбия-Черна гора, което ще ги постави извън досега на силите на ЕС. Ако случаят е такъв, тогава Киарини ще има нужда повече от политическа, отколкото от военна подкрепа, ако иска да арестува двамата обвиняеми, добави Лийки. 
			Колкото до постиженията на ЮФОР през изминалата година, той се позова на гарантирането на мира и стабилността в БиХ и на оказването на помощ на страната по пътя й към Европа. Мироопазващите сили на ЕС също са съдействали на страната в усилията й да се бори срещу престъпността и корупцията и ще продължат да осигуряват помощ в тази област, заяви Лийки.

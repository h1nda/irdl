Възход на "Отомания" в Турция
					17/10/2011
					Макар че подновеният интерес към отоманската култура и история може да изглежда комерсиализация за някои, той също може да осигури критерий за сравнение за турската външна и вътрешна политика. 
					От Менекше Токай за Southeast European Times в Истанбул - 17/10/11
 
					 
						
Един пример за "Отомания" е годишното честване на покоряването на Истанбул през 1453 г. [Ройтерс]
						"Отомания", масовият интерес към всичко отоманско, се превърна в нова тенденция в Турция през последните няколко години. Явлението се наблюдава не само в популярността на телевизионните сериали като "Великолепният век", които описват живота на Сюлейман Великолепни и неговия харем. 
						То е отразено също и в увеличените продажби на отомански исторически книги, бижута в отомански стил, музейни експозиции, реставрирането на отомански сгради и калиграфия. 
						Макар че тази нова мода има и комерсиални измерения, отоманското наследство в Турция може да осигури критерий за обяснение на проактивната й регионална дипломация, разширяването на пазарите и преодоляването на вътрешното разделение в обществото. 
						Според Зейнеп Ертуг, преподавател по отоманска култура в Университета на Истанбул, съществуват два главни източника за този повишен интерес. 
						"Първият е търсене на идентичност от общество, силно вградено в европейската култура, докато вторият е закъсняла буржоазия, която става все по-богата и заинтересована от аристократичния начин на живот." 
						Експертите обаче не виждат тази тенденция като отдалечаване от кемалистката идеология на една държава, която се е стремяла да се откъсне от отоманското си минало в ранната републиканска епоха. По-скоро новата тенденция е отражение на промените в мнението на хората за отоманската култура. 
						Както обяснява професор Емре Алкин от Университета Кемербургаз, доскоро се е преподавало, че Отоманската империя просто е била една държавна организация. 
						"Въпреки всички наложени пропуски и нежелание да се погледне миналото, става очевидно, че отоманската култура всъщност е култура на начин на живот, обхващаща широк кръг от области, като се почне от облекло до бит, от готварство до бижута и декорации", каза той за SETIMES. 
						Тенденцията доведе до увеличаване броя на хората, които все повече се гордеят с отоманското си минало. 
						
За някои "Отомания" е малко повече от комерсиализиране на отоманското минало на Турция. [Ройтерс]
						"Всъщност в продължение на много дълго време хората не се чувстваха комфортно, когато чуваха, че миналото им е дискредитирано. Но сега те с радост узнават, че миналото им не е толкова лошо; напротив, било е великолепно", каза Ертуг. 
						Отоманската епоха обаче не може да бъде възприемана като монолитен въпрос, а по-скоро като включваща различни фази, някои от славни, други белязани от поражения. В резултат на това хората могат само да се гордеят със специфичните периоди на отоманското си минало с известно чувство на носталгия. 
						"В края на краищата това може да доведе до объркване, когато някой ви зададе въпроса: Защо тогава е приключил толкова славен период?", казва историкът Ахмет Куяз от Университета Галатасарай. 
						Макар че някои експерти като Куяз смятат тази тенденция за интерес, който е съзрявал в продължение на три или четири десетилетия, според други тя има повърхностно измерение. 
						"Въпреки че интересът в области, свързани с отоманската империя никога не е изчезвал, сегашният интерес по-скоро е повърхностен, когато го сравняваме с романите от миналото, в които отоманското се определя като политическо наследство", каза Селим Куру, доцент по турски и отомански учения във Вашингтонския университет. 
						За Куру интересът към телевизионните сериали, дизайнът на стоките в моловете и публикациите, основани на визиулното възприемане, са начин за съживяване на вътрешния и международен пазар за Турция. 
						"Този интерес напоследък може да се обясни по-скоро с факта, че тази тема придоби метастойност в рамките на пазарната икономика", обясни той. 
						Според Куру инересът, продиктуван от печалбата, е за сметка на историческите трудове през последния век на известни учени, изследователи и художници. 
						И все пак отоманското наследство може да осигури на Турция критерии за сравнение при провеждане на външната политика и при преодоляване на проблемите на идентичността. 
						Депутатът на ПСР от Кайсери Пелин Гюндеш Бакир каза, че Отоманската империя е внесла коренна промяна по отношение на различните идентичности и религии на Балканите и в Близкия изток. 
						
Турският външен министър Ахмет Давутоглу (в средата), членът на Тристранното босненско председателство Бакир Изетбегович (вляво) и главният мюфтия на босненските мюсюлмани Мустафа Черич в Сараево. По много поводи Давутоглу е отхвърлял определението на турската външна политика като нео-отоманизъм. [Ройтерс]
						"Отоманската империя е била център на толерантност, мир и политическа стабилност по време на петте века от своето съществуване в Близкия изток и на Балканите. В това отношение е логично, че Отоманският модел осигурява критерии за сравнение за турската политика в Близкия изток и на Балканите," каза тя. 
						"Историята ясно ни показва, че Турция има потенциал да играе голяма рола през идното десетилетие за гарантиране на мира, стабилността и икономическия просперитет не само на Балканите, но и в Близкия изток," каза Бакир. 
						Подновеният интерес към отоманското наследство обаче не е атавистична имперска мечта, често наричана "нео-отоманизъм. По-скоро това е логично следствие на геополитическите промени и икономическите потребности в епохата след Студената война. 
						Според Куяз онова, което погрешно се определя като нео-отоманизъм представлява всъщност проучване за нови пазари в непосредствена близост до Турция. "Така че не става въпрос за културно разширяване, а по-скоро за желания да се разшири икономическото пространство на страната." 
						Mустафа Акьол, политически коментатор, също не смята, че става въпрос за неоимпериалистически опит. "Напротив, ако се възприеме разумно, може да осигури обещаваща визия за политиците." 
						Според Акьол, когато се припомнят историческите връзки с Балканите и Близкия изток, "винаги съществува риск от прекалено идеализиране, ако не се мисли разумно." 
						Макар че някои интерпретират проактивната политика на Турция в Близкия изток като отдалечаване от Запада, Акьол не вижда в нарасналия интерес към отоманското наследство на Турция отказ от Европа. 
						"Отоманската империя вече е била важна част от европейската политика със съюзите, които тя е създала с европейските сили като Франция и Обединеното кралство. И така отоманското минало не може да изключи Европа, макар че пътят на Турция към членство в ЕС не е обещаващ днес," обясни Акьол. 
						Което е може би най-важното, по отношение на подновения интерес към отоманското наследство е, че това може да се окаже положителна стъпка към преоткриване на плурализма в турското общество. "С други думи отоманското минало може да осигури на обществото стабилен критерий за определяне на различните негови компоненти, като кюрдски народ или немюсюлмани," каза той.

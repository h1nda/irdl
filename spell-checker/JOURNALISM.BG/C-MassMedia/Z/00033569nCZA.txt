ОССЕ осъди заплахите срещу средствата за масово осведомяване в БиХ
					26/02/2010
					Според ОССЕ "политическият натиск" върху медиите в БиХ нараства. Изявлението беше направено във връзка с инцидент след баскетболен турнир в Зеница.
					От Юсуф Рамаданович за Southeast European Times от Сараево – 26/02/10
 
					 
						
Репортерът на телевизия „Зеница Ай Си” Осман Дрино твърди, че служители на местната полиция са му нанесли побой, при който ръката му е била счупена. [Снимката е предоставена от Осман Дрино]
						След съобщенията за полицейското нападение срещу телевизионен репортер от Сараево ОССЕ направи изявление, в което заяви, че "заплахите и физическите нападения срещу журналисти" нарастват. 
						Подобни случаи на насилие и заплахи срещу медиите, посочва ОССЕ, "все по-често се третират като събития, които не заслужават особена реакция". 
						Докладът за състоянието на медиите в БиХ беше публикуван във вторник (23 февруари) и е озаглавен "Натиск върху средствата за масово осведомяване и медийните регулаторни органи в БиХ". 
						Този натиск се документира от 2006 г. от Асоциацията на журналистите в БиХ, която регистрира инцидентите с журналисти. Групата посочва, че през последните четири години е било съобщено за 52 случая на общи заплахи и оказван натиск срещу журналисти, 22 физически нападения и осем смъртни заплахи. Според групата шест от смъртните заплахи са били отправени през 2009 г. 
						Докладът на ОССЕ беше публикуван след инцидент на 6 февруари, при който репортерът на местната телевизия „Зеница Ай Си” Осман Дрино, на 34 г., заяви, че е бил пребит от четирима полицаи. 
						Срещу служителите, за които се твърди, че са участвали в нападението, не са предприети официални действия. Те са идентифицирани като Яков Келава, Семсудин Шарич, Халид Арнаут и Закир Бъркич. Разследването продължава. 
						Твърди се, че Дрино е бил спрян от полицията, след като е отразявал женски баскетболен турнир в Зеница. 
						Според докладите след мача полицията настойчиво е издирвала длъжностно лице от отбора на „Челик”, идентифицирано като Сенаид Муезинович. Дрино твърди, че когато се е опитал да каже на полицията, че Муезинович е длъжностно лице от клуба, той е бил нападнат, претърсен и арестуван от служители на полицейско управление в Църквице, Зеница. 
						Дрино каза за SETimes, че при направения след инцидента преглед е било установено, че той е със счупена ръка. Той посочва, че в момента отсъства от телевизията поради отпуск по болест. След разследване на инцидента полицейските органи са заключили, че "няма основания за откриване на производство срещу участвалите полицейски служители." 
						ОССЕ определи този инцидент и други подобни на него като "тревожни" и допълни, че те "оказват въздействие върху свободата на пресата и медийните регулаторни органи, а също и върху наличието на качествена информация за гражданите на БиХ". 
						Асоциацията на журналистите на БиХ, на която Дрино е член, е внесла протест пред полицейските власти веднага след инцидента на баскетболния мач. 
						"Смятаме, че това безмилостно нападение срещу журналиста Дрино [нарушава] всички правила за професионална полицейска работа в БиХ", се казва в жалбата. "...Поради тази причина очакваме съответна реакция от страна на компетентните органи на полицейската администрация в Зеница". 
						 Говорителят на полицията на окръг Зеница Фахрудин Бечирович каза за SETimes, че Дрино е бил претърсен и задържан, тъй като не е разполагал с лична карта или журналистическа карта. 
						Генералният секретар на Асоциацията на журналистите в БиХ, Борка Рудич, заяви за SETimes, че нейната група не е доволна от резултатите от предварителното разследване, като отбеляза, че Дрино възнамерява да съди полицията. 
						Рудич посочи, че през 1999 г. е открита безплатна телефонна линия за помощ за медиите, чрез която журналистите могат да получават безплатна правна помощ, предоставяна от опитни адвокати. Първоначално линията за помощ е създадена от ОССЕ, а от 2004 г. се ръководи от Асоциацията на журналистите.

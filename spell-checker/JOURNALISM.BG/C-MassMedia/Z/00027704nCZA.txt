Албания се превръща в нов горещ пазар на недвижими имоти 
					11/09/2008
					Инвеститори от цял свят, основно от Западна Европа, откриват евтини и атрактивни недвижими имоти в Албания.
					От Йонилда Кочи за Southeast European Times от Тирана – 11/09/08
 
					 
						
Саранда остава главен играч на пазара на недвижими имоти. [Снимка: Йонилда Кочи]
						Чуждите инвеститори обърнаха взор към албанските недвижими имоти, особено в туристическите райони край морето. 
						В момент, когато инвеститори и туристи изследват средиземноморските плажове, недокоснатата в голямата си част Албания привлича все по-голямо внимание. Стабилната икономическа и политическа ситуация и перспективите за членство в ЕС и НАТО правят Албания все по-привлекателна. 
						Експертите в областта на недвижимите имоти потвърждават, че процесите на интеграция в ЕС и НАТО, които протичат в Албания, ще гарантират повишаване на стойността на недвижимите имоти през следващите пет до десет години. Някои предвиждат годишно покачване на цените с 30 %. 
						"Ние сме твърдо убедени, че Албания има светло бъдеще. Страната ... ще стане атрактивен пазар след три до пет години,” каза Филип Бей, регионален директор на „Колиърс Интърнешънъл Саутийст Юръп”. 
						Друго предимство на албанския пазар е, че предлага най-ниските цени на европейския континент. Инвеститори купуват имоти по цялото крайбрежие. Шенгини на Север е във фокуса на вниманието на руските инвеститори, които се обръщат към Албания, след като изкупиха многобройни имоти в Черна гора. 
						Агентите за недвижими имоти твърдят, че Южна Албания от Вльора до Саранда остава първостепенен пазар, но че предвиждат апетитите на купувачите да се насочат към залива Лалзи в Дуръс, все още голяма и девствена територия. 
						Западноевропейците вече купуват апартаменти, особено по южното крайбрежие във Вльора и Саранда. Повечето купувачи са от Великобритания, Ирландия и Норвегия. Германските инвеститори проявяват особен интерес към териториите между Дуръс и Тирана. 
						Робин Барасфорд, главен директор на „Барасфорд и Бърд”, британска консултантска фирма за недвижими имоти, казва, че Албания представлява една отлична възможност. „Съветваме инвеститорите да купуват, защото след три години ще спечелят,” каза Барасфорд. В интервю за албанско списание той сравни перспективите на страната с бума на недвижимите имоти в България преди няколко години. 
						Чужденците, инвестиращи в албански имоти, трябва да се подготвят за евентуални проблеми, като например придобиването на нотариални актове без тежести върху собствеността. Правителството все още е в процес на реституиране на имоти на собствениците им от предкомунистическата епоха и е възможно да възникнат спорове за собствеността. Ето защо чуждестранните купувачи на имоти в Албания търсят консултации с юристи, преди да инвестират.

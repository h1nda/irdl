Министрите от ЕС подкрепят положителния доклад за подготвеността на Сърбия-Черна гора 
					26/04/2005
					По време на среща в Люксембург в понеделник Съветът на министрите на ЕС подкрепи становището на Европейската комисия по положителния доклад за проучването на подготвеността на Сърбия-Черна Гора за начало на преговори в най-скоро време за сключване на Споразумение за стабилизиране и асоцииране. Новината дойде след прехвърлянето на обвиняемия във военни престъпления Небойша Павкович към Хага. 
					От Игор Йованович за Southeast European Times в Белград – 26/04/05
 
					 
						
"Нашата страна отново се превърна в надежден и важен партньор в изграждането на мира, демокрацията и устойчивото развитие в региона," каза сръбският премиер Воислав Кощуница. [AФП]
						Съветът на министрите на ЕС официално одобри положителния доклад за подготвеността на Сърбия-Черна гора за интеграция, който Европейската комисия (ЕК) прие по-рано този месец. По време на заседание в Люксембург в понеделник (25 април) съветът призна, че е "отбелязан значителен напредък от Сърбия-Черна гора" и потвърди, че ЕС иска да започне преговори за Споразумение за стабилизиране и асоцииране (ССА) с тази страна възможно по-скоро. Съветът освен това подчерта желанието на Съюза за консолидация на общата държава между Сърбия и Черна гора. 
						Одобрението дойде след потвърждението, че генерал Небойша Павкович, издирван от Трибунала на ООН за военни престъпления по обвинения, произтичащи от конфликта през 1998-1999 г., е пристигнал в Хага. Прехвърлянето му бе последното условие, от което зависеше приемането на доклада за подготвеността на страната. 
						Министрите подчертаха, че както и при другите държави от Западните Балкани, "скоростта на присъединяване на Сърбия-Черна гора към ЕС ще зависи от скоростта, с която общата държава и двата съставни субекта ще бъдат в състояние да приключат необходимите реформи и да се адаптират към декларацията от Копенхаген. Другите изисквания касаят удовлетворяване на условията, определени в процеса на стабилизиране и асоцииране, вкл. пълноценното сътрудничество с Трибунала в Хага."
						Комисарят на ЕС по разширяването Оли Рен заяви в понелелник, че Съветът и ЕК целят да започнат преговорите по ССА с Белград до 5 октомври, петата годишнина от демократичните промени в Сърбия. Той допълни, че ЕС насърчава пряк диалог между Белград и Прищина за решаване на косовския въпрос. 
						Върховният представител на ЕС по сигурността Хавиер Солана заяви в понеделник, че прехвърлянето на Павкович в Хага потвърждава промененото отношение на Белград към сътрудничеството с Трибунала. Според него генералът е бил последният от групата обвиняеми, които сръбският премиер Воислав Кощуница е обещал да изпрати в Хага. 
						Павкович, бивш началник на ГЩ на югославската армия, е обвинен заедно с генералите Владимир Лазаревич, Сретен Лукич и Властимир Джорджевич. Четиримата са обвинени в престъпления срещу косовски албанци през първата половина на 1999 г. Той е 14-ият обвиняем, пристигнал в Хага от Белград през последните шест месеца. 
						Според радио Б92 списъкът с укриващите се заподозрени от Сърбия и Република Сръбска сега се състои от девет души. Останалите са Джорджевич, Горан Хаджич, Милан Лукич, Средое Лукич, Здравко Толимир, Драган Зеленович, Стоян Жепланин и най-издирваните обвиняеми Ратко Младич и Радован Караджич. 
						Приветствайки решението на съвета, Кощуница каза, че то демонстрира способностат на Сърбия да "поеме своя дял от отговорността и да даде принос за превръщането на целия регион в интегрална част на ЕС."
						"Страната ни отново става надежден и важен партньор в изграждането на мира, демокрацията и устойчивото развитие в региона. Просто заехме мястото, което естествено ни се полага в цялостното развитие на тази част на Европа," каза той.

Наука и технологии: Сърбия ще отпусне помощ за астрономите
					16/02/2009
					Министърът на науката на Сърбия Божидар Джелич заяви, че астрономията ще бъде основен приоритет за страната през тази година. Още новини от областта на науката и технологиите: Третата балканска конференция “Телемедицина и електронно здравеопазване” ще бъде открита в Скопие; кипърските турски власти са открили екземпляр от Библията на древносирийски език.
					 
						
Сърбия обяви 2009 г. за Международната година на астрономията. [Гети Имиджис]
						Заместник-премиерът и министър на науката и технологичното развитие на Сърбия Божидар Джелич откри на 8 февруари Международната година на астрономията. Джелич обеща на учените и астрономите да бъде отпусната помощ въпреки световната финансова криза и добави, че знанието е основен приоритет на държавата. 
						*** 
						
						Македонското министерство на здравеопазването и Международната виртуална електронна болница организираха на 7 и 8 февруари в Скопие Третата балканска конференция “Телемедицина и електронно здравеопазване”. Конференцията бе на тема "Съвременни принципи и практики в телемедицината и електронното здравеопазване." 
						*** 
						
						Сръбското министерство на отбраната раздаде на 10 февруари своите годишни награди за най-добър научно-изследователски проект, докторска дисертация и магистърска теза в областта на отбраната и военното дело. Наградите бяха връчени от държавния секретар на министерството на отбраната Зоран Йефтич. 
						*** 
						
						Български учени получиха достъп до електронните платформи ScienceDirect, ISI Web of Knowledge, Scopus и ProQuest, които осигуряват достъп до научни данни и открития от цял свят. Поводът за представянето на базите данни бе денят на информацията в Софийския университет, който бе отбелязан в сряда (11 февруари). 
						*** 
						Електронният парламент на Македония започна работа на 9 февруари. Системата позволява електронно съставяне и водене на всички законодателни процедури от момента, в който определен закон влезе в парламента, до неговото публикуване в "Държавен вестник". Електронният парламент е разработен от NextSense. 
						*** 
						
						Кипърските турски власти съобщиха, че са открили древен екземпляр от Библията на древносирийски език. Тя е била намерена при акция на полицията срещу предполагаеми контрабандисти на антики. Експертите са на различни мнения за автентичността и възрастта на находката. Древносирийският език е диалект на арамейския език, който е езикът на Исус Христос. 
						*** 
						Гугъл Оушън е пуснал неотдавна видеозаписи на археологически обекти в Йонийско море близо до албанското крайбрежие, съобщиха местните медии в сряда (11 февруари). Видеозаписите показват останки от потънали гръцки кораби от 6-и до 3-ти век пр.н.е. Местоположението на останките от корабокрушението е станало известно през 2007 г. 
						
						(Различни източници - 09/02/09 - 16/02/09)

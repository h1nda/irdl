Взрив в офиса на ПСР в Истанбул рани десет души
					02/12/2008
					 
						АНКАРА, Турция -- Десет души, включително четирима полицаи, са били ранени при експлозия в офис на управляващата Партия на справедливостта и развитието (ПСР) в Истанбул в понеделник (1 декември). Взривът е станал по време, когато регионални представители на партията са провеждали среща на горния етаж на сградата в квартал "Сютлюдже". Според първоначалното разследване бомба, скрита в колет, е избухнала по време на рутинна проверка с рентгенов апарат.
						Междувременно теч на газ бе посочен като причина за смъртоносен взрив в обществена сграда в Аликахая в североизточната провинция Коджаели. Взривът причини смъртта на трима души и рани други 19.
						Други новини от понеделник -- Турски военни самолети са бомбардирали позиции на терористичната Кюрдска работническа партия (ПКК) в северната иракска провинция Дахук. Военните твърдят, че няма жертви сред цивилното население. (Радикал, Милиет - 02/12/08; Джихан, ДХА, Ройтерс, Би Би Си, Хюриет - 01/12/08)

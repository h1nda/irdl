Турският вътрешен министър призова за "искрено" международно сътрудничество в борбата срещу тероризма
					25/07/2005
					 
						АНКАРА, Турция -- На пресконференция в събота (23 юли) турският вътрешен министър Абдулкадир Аксу призова за "искрено" международно сътрудничество в борбата срещу тероризма. ''Тероризмът няма нито религия, нито националност," каза Аксу, като осъди неотдавнашните атентати в Лондон и Египет и повтори призива на правителството си за широка международна антитерористична кампания. Той се спря и на терористичните действия на забранената Кюрдска работническа партия (ПКК), които според него представляват заплаха за Турция. 
						Досега Анкара е сключила 50 споразумения за сътрудничество в областта на сигурността в този район, каза Аксу. Той обяви, че по време на срещата на вътрешните министри на Ирак и съседните му страни в Истанбул миналата седмица Турция е предложила широко споразумение за сътрудничество. Предложеното споразумение ще спомогне за укрепване на граничната сигурност и борбата срещу тероризма в района, каза министърът. (НТВ - 25/07/05; TurkishPress.com - 23/07/05)

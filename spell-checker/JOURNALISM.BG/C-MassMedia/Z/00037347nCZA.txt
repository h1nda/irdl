Прогнозираните климатични промени бият тревога за Сърбия 
					08/02/2011
					Покачващите се температури може да причинят засушавания и други сериозни проблеми. 
					От Игор Йованович за Southeast European Times от Белград -- 08/02/11 
 
					 
						
Пресъхването на реките може да стане обичайно явление в Сърбия, ако температурите продължат да се покачват. [Ройтерс] 
						Ако средните температури в Сърбия продължат да се покачват, страната може да бъде засегната от суша, недостиг на храни и тропически болести, се казва в доклад на сръбското министерство на околната среда и териториалното устройство. 
						Според доклада, публикуван по-рано тази година, средните температури в Сърбия ще се повишат с около един градус по Целзий до 2030 г., ако замърсяването продължава. Покачването на температурите може да бъде между 2,4 и 3 градуса до края на века. 
						Същевременно количеството на валежите ще спадне значително. Следователно Сърбия може да пострада от тежки засушавания, които биха могли да доведат до недостиг на храни. 
						В доклада се казва още, че дългите летни засушавания може да бъдат прекъсвани от кратки периоди на проливни дъждове, достатъчни да наводняват определени райони от страната. 
						"Вече нямаме четири сезона както едно време. Нямаме по три месеца лято с температури между 25 и 30 градуса по Целзий, а по-скоро имаме температури над 40 градуса, следвани от няколко дни усилени валежи," каза началникът на отдела по климатичните промени в министерството Даниела Божанич за SETimes. 
						Сърбия може да бъде засегната и от голям брой горски пожари като последица от сушата и по-високите температури, каза тя. Най-сериозната последица може да бъде спадът на житните реколти и селското стопанство, които досега са били най-успешният износ на страната. 
						"Все по-честите и дълги засушавания през последните няколко години нанесоха сериозни поражения на селското стопанство. При суша реколтата в някой райони е с до 40 % по-малка отколкото през периодите без суша," каза Божанич. 
						Тя добави, че по-нататъшните климатични промени само ще допринесат за намаляването на реколтите от пшеница, картофи, слънчоглед и соя. 
						Същевременно климатичните промени ще донесат нови болести по хората и растенията. Хората ще страдат по-често от сърдечно-съдови болести и тропически инфекции, като малария. 
						В началото на януари министърът на околната среда Оливер Дулич каза, че правителството приема сериозно предупрежденията на учените. Той каза за белградските медии, че държавата ще трябва да отдели около 2,25 милиарда евро през следващите 20 години, за да се справи с проблема. 
						Според него голяма част от парите ще бъдат осигурени от еврофондовете. 
						"Вече сме направили корекции, за да адаптираме икономическите и селскостопанските политики и да подготвим гражданите за новата ситуация," каза Дулич. 
						Предложените мерки за адаптация включват построяване на нови водоснабдителни системи, нови системи за напояване на земите, селекция на нови растения, които ще виреят при новите климатични условия, подобряване на защитата от наводнения и промени в системата на здравеопазването. 
						Божанич смята, че климатичните промени в Сърбия може донякъде да бъдат повлияни от намаляването на газовите емисии. 
						 "Сърбия е малка страна, чийто дял в глобалното замърсяване е доста малък. Но човек трябва да прави, каквото може, най-вече да се обърне към по-чистите технологии, за да смекчи въздействието на климатичните промени," каза тя.

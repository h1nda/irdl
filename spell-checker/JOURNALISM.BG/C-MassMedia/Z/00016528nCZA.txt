Домакинствата и фирмите са потърпевши от тежката електроенергийна криза в Албания
					08/11/2005
					Много албанци стоят през по-голямата част от денонощието без електричество заради парализиращия недостиг на ток. Водноелектрическите централи, строени в страната по времето на комунизма, не могат да удовлетворят търсенето, а доставките от чужбина не могат да компенсират нуждите. 
					От Ерлис Селимай за Southeast European Times от Тирана – 08/11/05
 
					 
						
Тирана е изправена пред режим на тока, продължаващ през цялото денонощие. [Гент Шкулаку]
						Ограниченията в електроподаването се задълбочиха в неделя (6 ноември), когато Албанската електроенергийна корпорация (КЕШ) продължи задължителното спиране на тока както за градските, така и за селските райони. 
						Електроподаването в градските райони се преустановява между 7:30 и 16:00 часа. В селските райони спирането започва час по-рано, в 6:30 ч. След 16:00 токът се спира през два часа. На места албанците са изправени пред липса на елекрозахранване в продължение на 18 часа дневно. 
						 "Албания е принудена да предприеме тази мярка, след като водоелектрическите централи бяха засегнати от тежката суша", се казва в изявление на КЕШ. Освен това енергийната криза отразява лошото състояние на водноелектрическите централи -- единствен източник на електроенергия в страната -- и липсата на чужди инвестиции в сектора през последните 16 години. 
						Построени по времето на комунистическия режим, водноелектрическите централи така и не бяха приспособени да отговорят на нарастващото потребление. Към проблемите се добавя и повишаването на цените, както и фактът, че близо 30 % от потребителите не плащат сметките си. 
						Албания внася близо 5 млн. квтч електричество годишно от Македония и Гърция, но количеството далеч не е достатъчно. Страната преговаря и с други страни, в т. ч. с Украйна. 
						"Продължаваме преговорите, тъй като исканията ни бяха непланирани и изненадващи за украинските власти. Те обмислят да ни предложат електричество за периода ноември - декември. Електроенергията от Украйна ще преминава през Румъния и Сърбия, така че ние преговаряме и с тези страни за транзитирането на електроенергията," каза икономическият министър Генч Рули и призова обществото да пести енергията. 
						 "Разбирам недоволството на хората от това да прекарват основната част от деня без електричество. Но ние трябва да разберем, че се намираме в трудна ситуация в национален мащаб и че работим, за да я преодолеем," каза министърът. 
						Режимът на тока задълбочи проблемите и в албанските помпени станции за вода, които и без това бяха в толкова лошо състояние, че домакинствата имаха водоснабдяване едва по около три часа на ден. 
						Загубите за албанските фирми може да са катастрофални. "Затруднени сме да произвеждаме хляб. Като бизнесмен не мога да си позволя високите разходи да ползвам генератори, докато електричеството е спряно през по-голямата част от деня. Какво ще правим и докога ще продължи това?", пита собственик на тиранска хлебопекарна. 
						"Животът ни се обърка, жена ми не може да сготви", казва един пенсионер.

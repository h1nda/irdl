Български работници от стоманодобива започнаха протест
					10/03/2009
					 
						СОФИЯ, България -- Около 1 500 работници от "Кремиковци", най-големия стоманодобивен завод на България, започнаха в понеделник (9 март) протести в центъра на София срещу планираните съкращения на персонал в изпадналата в затруднения компания. Те призоваха също така правителството да намери купувач за фалиралия завод. Протестиращите пристигнаха пред сградите на икономическото министерство и на министерския съвет, скандирайки "Оставка". Обемът на работата в "Кремиковци" спадна значително от август насам, когато заводът обяви несъстоятелност и огромни дългове. Друг фактор, усложняващ положението, е световният спад в търсенето на метали. Работниците твърдят, че не са получавали заплати през последните три месеца, и предупредиха, че ръководството планира съкращаване на около 2 000 работни места. (Ройтерс, Медиапул, Стандарт, Дневник- 09/03/09)

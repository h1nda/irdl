Шестима души бяха убити и над 100 ранени при бомбен взрив в Анкара
					23/05/2007
					Шестима души бяха убити и над 100 ранени във вторник в най-сериозния бомбен атентат в Анкара от години насам. Смята се, че зад атентата стоят кюрдски бунтовници.
					(Ройтерс, Ню Йорк Таймс, Индипендънт, Телеграф, Таймс, ФТ, Заман, Ню Анатолиън - 23/05/07; AП, AФП, Ройтерс, ДПA, Би Би Си, Си Ен Ен - 22/05/07)
 
					 
						
Полицаи и следователи търсят улики след предполагаемия бомбен атентат, който разтърси Анкара във вторник (22 май). [Гети Имиджис]
						Министри от турския кабинет и полицейски началници проведоха спешно заседание в сряда (23 май), за да обсъдят нови мерки срещу тероризма, по-малко от 24 часа, след като при мощен бомбен взрив в Анкара загинаха шестима и бяха ранени над 100 души. 
						Бомбеният взрив, който е най-сериозната атака в столицата от повече от десетилетие насам, е станал близо до автобусна спирка пред един от най-старите търговски центрове около 18,45 ч., когато улиците в оживения търговски район са били пълни с хора. 
						От взрива са се изпочупили прозорците на търговския център и близките сгради, а улицата е била покрита с мебели и отломки. Полицията е отцепила района, за да даде възможност на медицинските екипи да се погрижат за ранените, най-малко седем от които са в тежко състояние. 
						"Това е най-ужасната сцена, която някога съм виждал. Тя ме изпълва с голяма мъка," каза кметът на Анкара Мелих Гокчек. 
						Като се позовават на източници от полицията, медиите съобщават, че пластични експлозиви A4, които обикновено се използват от членове на Кюрдската работническа партия (ПКК), са открити на мястото на взрива, което предизвика съмнения за участие на групировката. 
						"Станахме свидетели на ужасен, безмилостен атентат в най-оживените часове в Анкара," каза турският премиер Реджеп Тайип Ердоган пред репортери. Той каза, че експерти се опитват да установят дали става въпрос за бомба, поставена в пакет, или за самоубийствен атентат, като добави, че е твърде рано да се каже кой стои зад атентата. 
						ПКК се бори за самоуправление в доминираната от кюрди югоизточна част на Турция от 1984 г., като средствата, които използва - бомбени атентати, отвличания и въоръжени нападения - са довели до смъртта на над 30 000 души. Групировката е поставена извън закона в Турция и е обявена за терористична организация и от ЕС, и от Съединените щати. 
						"Трябва да работим заедно срещу тероризма във всички страни по света," е казал Ердоган във вторник. "Видяхме до какво доведе той в Америка, Великобритания, Испания, Италия и на други места." 
						Според съобщения в турските медии бомбата е избухнала часове след откриването на тридневен международен панаир на отбранителната промишленост и минути преди началото на официален прием в Музея на анадолските цивилизации, който е на няколкостотин метра от мястото на експлозията. Представители на делегации от 48 страни, които са в Анкара за панаира, както и високопоставени турски военни, включително началникът на генералния щаб на въоръжените сили Яшар Буюканът, трябваше да преминат през района на път за приема. 
						Пакистанският военен аташе каза, че осем членове на делегацията на страната са сред ранените от взрива. 
						На мястото на експлозията Буюканът каза, че атентатът е дело на "организирана терористична група," и предупреди, че могат да бъдат ударени и други големи градове. "Трябва да се открият институциите зад тези терористични организации," е казал генералът, цитиран от Анадолската информационна агенция. "Трябва да се открият хората, които подхранват тези терористични организации." 
						Според съобщения в турските медии най-малко седем души вече са арестувани във връзка с атентата.

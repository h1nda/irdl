Турското общество и политиците са разделени в мнението си за НАТО
					16/07/2011
					Повечето анализатори твърдят, че Алиансът продължава да бъде от жизненоважно значение за националната сигурност на Турция. Могат ли те да убедят в това все по-неспокойното общество? 
					От Ана Уд за Southeast European Times в Истанбул – 16/07/11
 
					 
						
Tурция бе сред основателите на НАТО, което се смята от първостепенно значение за нейната политика на сигурност. [Ройтерс]
						С нарастването на значението на Турция на световната сцена през последното десетилетие нейната роля в глобалните съюзи претърпя драматична промяна. Неотдавна избраната администрация на ПСР очерта ново пространство за изразяване собственото мнение на страната по международните въпроси, дори то да се разминава с това на нейните съюзници. 
						Общественото мнение не бе много по-различно, като проучванията показват увеличаващ се скептицизъм по отношение на НАТО и ЕС. 
						В доклад на изследователи от университета "Бахчешехир" в Истанбул по-рано тази година се твърди ,че само 41% от участващите в проучването смятат, че членството в НАТО е от съществено значение за националната сигурност. През 2004 г. 64% бяха на това мнение. 
						"Може да се направи заключението, че в сравнение с хората в другите страни турците проявяват най-голям скептицизъм по отношение на значението на НАТО", казват изследователите. 
						Проучване от 2010 г., проведено от "Трансатлантик Трендс", стига до подобни резултати: "В сравнение с миналата година турците са по-малко убедени, че НАТО е от съществено значение, проявяват по-малък интерес към присъединяването към ЕК и е много по-малко вероятно да твърдят, че страната им споделя ценностите на Запада." 
						Mустафа Кемал, шофьор на такси в Истанбул, чиито родители са го нарекли на основателя на Турция, споделя мнението на значителна част от турското общество. "Те ни експлоатират", каза той. "Турция е силна страна, но е управлявана от други страни." 
						Политиците и военните в страната обаче са на различно мнение. Те продължават да смятат НАТО и отношенията с ЕС за решаващи за интересите на страната. 
						"Да вървим сами, не е опция", предупреждава експертът по американско-турските отношения Мустафа Айдин. Нарастващото глобално значение на Турция, каза той , означава, че тя трябва да играе по правилата и да поема тежести. 
						Същевременно, добави той, време е всички страни да синхронизират разбиранията и очакванията си. "САЩ трябва да отчетат растящата мощ на Турция и не трябва да гледат на това като на предизвикателство", каза Айдин на конференцията за Турция на Института за Близкия изток през юни във Вашингтон. 
						За много турци мненията на Алианса и на Съединените щати се преплитат, смята Уилям Хейл, професор емеритус в Училището за ориенталски и африкански проучвания. 
						"Нагласите към НАТО вероятно главно се определят от турските нагласи към Съединените щати, които са на най-ниско равнище след инвазията в Ирак", каза той за SETimes. 
						Като цяло анализаторите смятат, че турските политици са изправени пред предизвикателството да убедят обществото - повечето членове на което са израснали след края на Студената война - в значението на Алианса за Турция. 
						"В един двуполюсен свят членството в НАТО е символ да принадлежността към атлантическата страна", каза професор Басак Зейнеп Алпан от Близкоизточния технически университет в Анкара. "След Студената война в един многополюсен свят, това стана необходимо само по определени и специфични теми, като това разбира се отразява на разбиранията на обществото." 
						Няма да бъде лесна задача да бъде убеден Кемал, шофьорът от Истанбул. "Днешните договори са били подписани преди четирийсет години. Те вече не са подходящи за днешното поколение", каза той за SETimes.

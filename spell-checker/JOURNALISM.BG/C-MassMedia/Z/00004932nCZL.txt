Вашингтон заяви, че Югославски компании помагат на Ирак да разработва крилати ракети
30/10/2002
САЩ представиха ново доказателство в Белград, което сочи, че държавната фирма за търговия с оръжие Югоимпорт е помагала на Ирак да разработи крилата ракета.
(BCC - 29/10/02; Гардиън, Хувърс, Радио Б92, Танюг - 28/10/02; Вашингтон пост, BBC - 27/10/02; Ройтерс, АФП, РСЕ/РС - 25/10/02; Институт за военни и мирни репортажи - 24/10/02)
 
 
Югославските учени са работили за разработването на крилата ракета за Ирак и често са посещавали страната, за да осъществят проекта, съобщиха САЩ в документ, предоставен на властите в Белград. Така нареченият "non-paper", или меморандум, обвинява държавната оръжейна компания Югоимпорт в това, че се е занимавала с договорите за проекта, според висш югославски служител, запознат с документа.
В придружително писмо, американският посланик в Югославия Уилям Монтгомъри настоя Белград да сложи край на нарушенията на оръжейното ембарго на Ирак, наложено от ООН през 1990 г.
Документът обвинява Югоимпорт и иракската фирма Ал Фатах в подписване на договор за разработване на крилата ракета през февруари 2000 г. В него се казва, че тогава Югоимпорт е възложила части от проекта на пет подизпълнителя - Инфинити, Бранър, ДжВС, Темекс и Интердийл - всички управлявани или свързани с офицери от югославската армия.
Според сведенията, един от подизпълнителите - Бранър - е помагал също на Либия да изгради съоръжения за производство на ракетно гориво и да се сдобие с американски софтуер за подобряване точността на попадение на ракетите. В иракския проект за крилата ракета, Бранър е свързана с разработването на турбореактивен двигател MM 400, се казва в меморандума.
Твърденията следват предишни изявления, замесващи Югоимпорт. Миналата седмица, американския държавен департамент обвини югославския оръжеен конгломерат, че помага на Орао, босненско-сръбски авиационен завод, да предоставя на Ирак резервни части и да поддръжка неговите изтребители МИГ. Директорът на Югоимпорт, Генерал Йован Чекович и заместник-министърът на отбраната на федерацията, Иван Джокич подадоха оставка в резултат на скандала, а югославското правителство започна разследване.
В понеделник (28 октомври), Слободан Билич, министър на отбраната на Република Сръбска и Новица Симич, командващ армията, обявиха оставките си.
Югославският президент Воислав Кощуница омаловажи проблема. Вашингтон пост го цитира да казва, че договорите се свеждат по-скоро до "основен ремонт на старо поколение самолетни двигатели, отколкото до продажба на високотехнологични съвременни оръжия".
Висши служители в Белград обаче заявиха, че събраните от американците доказателства не подкрепят изявлението на Кощуница. Вместо това, казват те, доказателствата сочат, че югославските фирми са помагали на Ирак да поднови военния си арсенал и да разработи ракета, способна прецизно да улучи цели в съседни държави.
Междувременно, военният и политически анализатор Мирослав Лазански каза, че е възможно югославските учени да са произвели турбореактивни двигатели за крилати ракети. Но Ирак ще изпита затруднения с експлоатацията на ракетите, добави той, тъй като не разполага с необходимата сателитна система. "Крилатата ракета е безполезна без сателит, който да предоставя данни за навигацията й", заяви Лазански.

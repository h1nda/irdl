Канцеларията на Дел Понте отрече обвиненията за сделка със Сърбия 
					17/04/2007
					 
						ХАГА, Холандия – Канцеларията на главния прокурор на Трибунала на ООН за военни престъпления Карла дел Понте отрече да е сключвала сделка, даваща право на сръбските власти да засекретят важна информация за войните в бивша Югославия. В изявление, публикувано в понеделник (16 април), се отричат обвиненията, съдържащи се в писмо, за което се твърди, че е писано от Джефри Найс, бивш водещ прокурор в делото срещу починалия Слободан Милошевич, публикувано в загребския всекидневник "Ютарни лист". В писмото се твърди, че на Белград е било разрешено да класифицира документи, разкриващи ролята на бивша Югославия в конфликтите в Босна и Херцеговина (БиХ) и Хърватия, като по този начин те са станали недостъпни за Международния съд (МС).
						Канцеларията на Дел Понте твърди, че не е имало такава сделка с Белград и че Трибуналът не е замесен в укриването на информация от МС. (Вечерни лист, Пословни дневник - 17/04/07; ХИНА, ХРТ, Бета - 16/04/07)

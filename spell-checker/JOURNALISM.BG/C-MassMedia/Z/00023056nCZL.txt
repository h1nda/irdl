ЮНМИК забрани на сръбски полувоенни да влизат в Косовo
					28/06/2007
					 
						ПРИЩИНА, Косово, Сърбия -- КФОР ескортира автобуси, превозващи стотици сърби до Газиместан близо до Прищина в четвъртък (27 юни) за отбелязване на Битката за Косово от 1389 г. Около 1 000 души се очакваха да присъстват, включително представители на православната църква и представители на правителството. Предишния ден ръководителят на ЮНМИК Йоаким Рюкер издаде заповед, забраняваща членове на полувоенната групировка, наричаща се "Гвардия на цар Лазар", да влизат в Косово за участие в събитието. Той заяви, че носенето на униформи с цел провокиране на етническа омраза, няма да бъде толерирано. Заповедта бе издадена след като Рюкер се срещна с премиера на Косово Агим Чеку и с командващия КФОР Роланд Катер.
						По повод годишнината в четвъртък, Чеку заяви, че отбелязването на културни и религиозни събития е разрешено в Косово, но то не трябва да се превръща в проява на "примитивен национализъм". Той призова гражданите към сдържаност и заяви, че за сигурността ще се грижат КФОР и полицията. Междувременно местните медии съобщиха, че полицията е спряла членове на "Гвардията на цар Лазар", които са се появили на церемонията със снимки на Радован Караджич, Слободан Милошевич и Ратко Младич. (Коха Йоне, Шекули, Ройтерс - 28/06/07; РТК, РФЕ, Телеграфи, Косовалайв, Танюг, Бета, Б92, Ройтерс - 27/06/07)

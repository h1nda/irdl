Съветът на ЕС потвърди европейските перспективи на Западните Балкани и призова за продължаване на реформите
					12/12/2006
					 
						БРЮКСЕЛ, Белгия -- По време на среща в Брюксел в понеделник (11 декември) външните министри от ЕС потвърдиха отново "ясната европейска перспектива" на страните от Западните Балкани, но призоваха за по-нататъшни усилия в реформите, за да бъдат постигнати определените критерии. Съветът на ЕС направи преглед на напредъка на страните, участващи в преговорите по Процеса на стабилизация и асоцииране: Албания, Босна и Херцеговина (БиХ), Черна гора и Сърбия, включително Косово. За всички страни най-общо бе посочено, че са постигнали напредък, но те бяха призовани да засилят мерките срещу корупцията и организираната престъпност, както и да преструктурират и укрепят съдебните си институции. 
						Албанските политически партии бяха призовани да участват в конструктивен и ефективен политически диалог, а партиите от БиХ бяха насърчени да осъществят реформата в полицията и да изпълнят задълженията към Трибунала на ООН за военни престъпления. Черна гора бе призована да се съсредоточи върху засилването на вътрешния административен капацитет, докато Сърбия бе насърчена да засили гражданския контрол върху сектора на сигурността. Преговорите по Споразумението за стабилизация и асоцииране със Сърбия засега са замразени.
						По отношение на Косово Съветът на ЕС призова за по-нататъшно прилагане на важните стандарти. (Данас, Независне Новине, Победа - 12/12/06; Уеб сайт на ЕС, Танюг, Ройтерс - 11/12/06)

Укривателите на данъци в Гърция: едно угнетително явление
					04/02/2012
					Полицията се опитва да се пребори с престъпление, което е "вкоренено" в гръцката култура.
					От Анди Дабилис за Southeast European Times в Атина - 04/02/12
 
					 
						
ЕС е един от заемодателите, които искат страната да наложи строги мерки срещу укривателите на данъци. [Ройтерс]
						Като част от мерките срещу укривателите на данъци гръцката полиция арестува 42-годишен мъж, идентифициран като директор на неназована компания, в сряда (1 февруари) и го обвини в това, че не е изплатил задължения на стойност 62,3 милиона евро. 
						Този инцидент не е рядко явление напоследък, след многократните искания от страна на международни заемодатели, отпускащи пари, за да бъде спасена от фалит Гърция, за строги мерки срещу повече от 4 100 укриватели на данъци, чиито имена бяха публикувани в края на януари. 
						Правителството сформира специални екипи за разследване на финансови престъпления и нае повече от 200 следователи, включително финансови експерти, в опити да изобличи укриватели на данъци, но прокуратурата действа мудно, като преди да бъдат взети тези мерки, нито един укривател на данъци не е бил арестуван. 
						 Макар че миналата година министерството съобщи, че около 6 000 души дължат 44 милиарда евро, в публикувания списък фигурират почти с една трета по-малко имена, като дължимите суми са под 15 милиарда евро, по-голямата част от които се смятат за несъбираеми, поради фалити и твърде стари дългове. 
						В списъка липсваха известни имена и висопоставени политици или бизнесмени, както очакаваха гърците. 
						Начело на списъка бе 59-годишен счетоводител, излежаващ присъда за укриване на данъци, които с лихвите възлизат на 950 милиона евро. Той е един от малцината, преследвани за престъплението, което се среща твърде често в гръцкото общество и засяга от автомеханици и улични търговци до професионалисти. 
						Финансовият министър Евангелос Венизелос каза, че продължава да преговаря с швейцарски официални представители, за да получи имената на онези, които може да укриват капитали в банки в тази страна, включително и политици. Министърът каза, че списъкът се бави поради опасения за нарушаване на поверителността, за което е необходимо да се променят законите. 
						Но дори неотдавнашните арести - включващи бизнесмен, за когото полицията твърди, че дължи 62,3 милиона евро, и 35-годишна жена, бивш собственик на магазин за облекло, която бе обвинена, че не е платила задължения на стойност 48 милиона евро - не могат да убедят гърците, че правителството взема мерки срещу привилегирования богат елит в страната. 
						"Укриването на данъци е дълбоко вкоренено в културата на Гърция, остатък от османско време, когато да се излъже пашата е било смятано почти за патриотичен дълг. Но днес това едва ли е патриотична проява, след като може да тласне страната към фалит. Сегашните мерки срещу 50 жертвени агнета е козметична мярка", каза за SETimes бившият банкер Алех Билинис. 
						Директорът на Центъра за проучване на дисфункционалността на капиталовите пазари "Пол Ули" към "Лъндън Скул ъф Икъномикс" Димитри Ваянос каза за SETimes, че проблемът не се свежда до назоваването на имена. 
						"Трябва да се организира по-добре системата на събиране на данъци. Няма достатъчно готовност и капацитет за това. Не става въпрос само за хвърлянето на тези хора в затвора." 
						Пантелис Камас, преподавател по икономика в Университета Йоанина в Северна Гърция, твърди, че политиката на правителството насърчава укриването на данъци, тъй като има много самонаети хора и малки и средни семейни фирми, които рядко издават касови бонове. 
						"Това наистина затруднява политиката на данъчен одит и изисква инвестирането на големи ресурси в данъчната политика", каза той. 
						Камас също отбеляза, че хората погрешно смятат, че капиталистите с високи доходи са най-големите укриватели на данъци, а не хората със средни и по-ниски доходи, които също укриват данъци, но не биват разкривани. 
						"Тази част на обществото е ... т.нар. среден гласоподавател. Нито една гръцка партия няма да плати политическата цена на сериозната битка срещу укриването на данъци."

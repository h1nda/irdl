Кръвните вражди са причина стотици деца в Албания да не посещават училище
					13/10/2011
					Албанското министерство на образованието даде начало на програма за образование на децата, попаднали между кръвни вражди.
					От Бен Андони за Southeast European Times от Тирана -- 13/10/11
 
					 
						
Стотици деца в Албания са принудени да се крият или остават по домовете си заради кръвни вражди. [Ройтерс]
						Тринадесетгодишната А.П. и 10-годишният й брат К.П. не могат да посещават училището в селото им близо до гр. Шкодра заради кръвна вражда, в която родителите им са замесени. Заради продължаващите кръвни отмъщения стотици деца са принудени да стоят по домовете си или да се крият със семействата си и не могат да посещават училище. 
						"[Над 900 деца в Албания]… не могат да посещават училище. Някои от тях работят, за да подпомагат семействата си," каза председателят на албанския Комитет за национално помирение, Джин Марку, за SETimes. 
						Около 5 000 души в Албания са засегнати по един или друг начин от убийства, свързани с кръвни вражди - убийства за отмъщение от семейството на жертва срещу семейството на убиец, казва Марку. 
						Въпреки че явлението "кръвна вражда" датира от средновековието, много от "правилата" не са приспособени към съвремието. Убийството на жени и деца е забранено, но повечето от тях са принудени да се крият или остават затворени по домовете си. 
						Положението се влошава от това, че практикуването на кръвни отмъщения се е разпространило от северните части на страната към градовете и селата на юг. 
						В опит да се образоват тези "затворени" деца, министърът на образованието пусна в ход това лято програма наречена "Втори шанс". 
						"Специалните часове се провеждат три пъти седмично, по десет часа на седмица. Учебните часове са по 45 минути," каза заместник-министърът на образованието Халит Шамата за SETimes. 
						"Ние помагаме, като изпращаме учители от училищата в най-голяма близост до дома на детето. В повечето случаи предпочитаме учители, които са преподавали на децата по-рано, когато са посещавали часовете нормално. Преподаването в такива условия е свързано с трудности, но учителите се опитват да направят най-доброто за тези деца," каза директорът по образованието в Шкодра, Атрида Фекети, за SETimes. 
						Вземайки под внимание трудностите и допълнителните елементи в преподаването на ученици в изолация, учителите получават допълнително заплащане за усилията си. 
						Не е възможно обаче да се помогне на всички засегнати деца, особено поради това, че бройките от асоциациите за борба с кръвните отмъщения и бройките от министерството силно се разминават. 
						Миналата година програмата "Втори шанс" е помогнала на общо 41 деца от Шкодренски окръг. Асоциациите твърдят, че в окръга има стотици деца, които са засегнати. 
						"[В началото на] всяка година изпращаме официално писмо до организациите на местното самоуправление, общините и общинските органи, за да потвърдим адресите на семействата, замесени в кръвни вражди. [Това ни помага да установим] броя на децата, на които трябва да помогнем с преподаване в домашни условия," каза Феркети за SETimes. 
						Въпреки добрите намерения на програмата обаче, психологическото състояние на учениците е тежко и образованието им изостава от това на децата, които ходят на училище редовно. 
						"Вярно е че училищният район помага на някои от тях. Досега това се прави чрез осигуряване на подходящо заплащане на учителите, но е много трудно да се продължи осигуряването на продуктивни резултати в тяхното образование," каза Марку за SETimes.

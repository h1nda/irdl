Британски вестник констатира растящо влияние на Милошевич в Сърбия 
					01/03/2005
					 
						БЕЛГРАД, Сърбия-Черна гора -- Влиянието на Слободан Милошевич отново расте в сръбските институции, съобщи лондонският Индепендънт във вторник (1 март), позовавайки се на решения на Върховния съд в полза на бившия диктатор. Неотдавна съдиите отмениха решение на съд от по-ниска инстанция за конфискуване на дом, който Милошевич е придобил нелегално, оттегляйки същевременно искове срещу съпругата и сина на диктатора. Според британския вестник атаките на премиера Воислав Кощуница срещу независими медии като "непатриотични" и "платени от Запада" подсказват допълнително, че миналото се завръща. 
						Междувременно социалистите и ултранационалистическите радикали настояват за парламентарна резолюция, осъждаща "нарушенията" на правата на Милошевич. В понеделник обаче законодателите отхвърлиха проект на резолюция, която призоваваше за подкрепа на неговата защита пред Трибунала в Хага. (Индепендънт - 01/03/05)

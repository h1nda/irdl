На прицел е корупцията в сръбската съдебна система
25/03/2003
Властите освободиха от длъжност 35 съдии и арестуваха един заместник-главен прокурор на страната като стъпка, бележеща началото на разбиването на корупцията в сръбската съдебна система.
Душан Кошанович за Southeast European Times от Белград -- 25/03/03
 
 
Сръбските власти бързо взеха мерки за реформиране на съдебната система в страната. Първо, законодателите освободиха 35 съдии, включително седем от Върховния съд. Заместник-председателят на Върховния съд Зоран Ивошевич се оттегли, а председателката на съда Лепосава Карамаркович обяви оставката си.
Законодателите одобриха и поправки в пакета закони за съдебната система, които ще помогнат на съдилищата да работят по-ефикасно. "Съдебната система отдавна не си върши работата. Например 52 процента от делата за наркодилърите и контрабандистите на оръжие свършват с присъди "невинен", което не бива да се допуска. Това не се случва никъде по света", смята Боян Пайтич, председател на парламентарната група на управляващата коалиция.
На 19 март полицията арестува заместник-главния прокурор на страната Милан Сарайлич за връзки със Земунския клан, за който се смята, че стои зад убийството на премиера Зоран Джинджич. В полицейския бюлетин от 13 март се съобщава, че са претърсени офисите на сръбската прокуратура и дома на Сарайлич. Той е признал, че редовно е получавал пари от лидера на Земунската мафия Душан Спасоевич-Шиптара.
Няколко дни преди убийството на Джинджич, сръбският правосъден министър Владан Батич остро разкритикува съдебната система, като предупреди че правителството и полицията са безпомощни в борбата с организираната престъпност, освен ако съдилищата не решат да изпълняват задълженията си отговорно и смело. Първият от няколкото скандала възникна след убийството на четирима приближени на тогавашния опозиционен лидер Вук Драшкович в умишлена катастрофа през октомври 1998 г. Убийците, водени от бившия шеф на тайната полиция Раде Маркович, получиха минимални присъди. Гневът на хората нарастна с бягството на Драголюб Миланович, бивш директор на сръбската централна телевизия. Миланович бе осъден на десет години затвор за това, че не е евакуирал офисите на телевизията през 1999 г., въпреки че е знаел, че те ще бъдат бомбардирани от НАТО. Макар и обвинен за причиняване смъртта на хора, той бе арестуван едва след произнасяне на присъдата.
Много от съдиите бяха приятели на Слободан Милошевич. По време на неговата диктатура, те наказваха членове на независимите медии, както и отявлени противници на правителството. Миналата година, като мярка за изкореняване на корупцията, правителството реши да вдигне заплатите на съдиите до 500 евро - три пъти повече от средната заплата в страната. Този ход обаче се оказа неефективен. Вместо това се появи необходимост от коренни промени.
Слободан Вучетич, председател на Конституционния съд на Сърбия и виден противник на режима на Милошевич, смята че некомпетентните съдии трябва да напуснат съдебната система, както и тези, които са нарушили човешките права по време на предишния режим. Това изисква завеждане на дело срещу всеки съдия поотделно. Заплахата създава чувство на несигурност и страх между тях и им подсказва да търсят одобрението и подкрепата от политическите партии - познат начин да спечелиш последователи.

ЕС е изправен пред криза след втори отрицателен вот за евроконституцията
					02/06/2005
					След Франция Холандия стана втората страна основателка на ЕС, която отхвърли предложения конституционен договор на съюза. Гласоподавателите изглеждат притеснени от темповете на разширяване и решението им би могло да се отрази на страните от ЮИЕ, включително и на Турция.
					(Различни източници -- 01/06/05 - 02/06/05)
 
					 
						
Председателят на комисията на ЕС Жозе Мануел Барозу (в средата), председателят на Съвета на ЕС Жан-Клод Юнкер (вдясно) и председателят на Европейския парламент Жозеп Борел дават пресконференция в Брюксел след обявяването на резултатите от референдума в Холандия за конституцията на ЕС в сряда (1 юни). [АФП]
						Холандия нанесе жесток удар на конституцията на ЕС, след като мнозинството от холандските гласоподаватели я отхвърли на референдум в сряда (1 юни). 
						Според предварителните резултати, съобщени от холандската информационна агенция АНП, 61,6 % от гласоподавателите са казали "не" на предложената конституция, а едва 38,4 % са я подкрепили. Избирателната активност е била 62,8 %. 
						"В Холандия повече от 40 % от хората смятат, че нещата в Европа се развиват твърде бързо по отношение на еврото и разширяването с присъединяването на източноевропейските страни, следвани от Турция," каза пред АФП Морис де Хонд, директор на един от главните холандски институти за проучване на общественото мнение. 
						Холандия стана втората страна основателка на ЕС, отхвърлила конституцията през последните четири дни. Разликата бе още по-категорична от тази на френския референдум в неделя, когато 55 % от гласувалите отхвърлиха конституцията, а 45 % я подкрепиха. 
						Конституцията трябва да бъде ратифицирана от всичките 25 страни членки на ЕС до ноември 2006 г. Ако четири пети от страните членки я ратифицират преди крайния срок, но някои се сблъскат с "трудности при ратификацията", тогава въпросът трябва да бъде отнесен в Европейския съвет. 
						
						В съвместно изявление от сряда председателите на Европейския парламент, Европейската комисия и Европейския съвет -- Жозеп Борел, Жозе Мануел Барозу и Жан-Клод Юнкер, премиер на Люксембург -- призоваха процесът на ратифициране да продължи, за да се даде възможност на всички страни членки "да изразят мнението си по проекта за конституционен договор". 
						"Уверени сме, че заедно и в партньорство всички ние -- националните правителства, европейските институции, политическите партии, гражданското общество -- ще намерим начин ЕС да постигне траен консенсус по отношение на своята идентичност, своите цели и средства. Европа продължава напред и нейните институции ще продължат да функционират пълноценно," се казва в изявлението. 
						Досега девет страни са ратифицирали конституцията чрез националните си парламенти, а Испания е единствената страна, провела успешен референдум. В четвъртък парламентът на Латвия ратифицира конституцията. 
						Когато европейските лидери се срещнат на 16 юни, очаква се чешкият премиер Иржи Парубек да предложи срокът за ратификация на конституцията да бъде удължен. 
						Междувременно Барозу призова правителствата да не предприемат никакви "едностранни инициативи" по отношение на конституционната криза преди срещата на върха. 
						След холандския вот в сряда хърватският президент Стипе Месич и неговият македонски колега Бранко Цървенковски посочиха, че реформите в техните страни, свързани с интеграцията в ЕС, трябва да продължат независимо от последния развой на събитията. Двамата лидери разговаряха по време на двудневното официално посещение на Цървенковски в Загреб.

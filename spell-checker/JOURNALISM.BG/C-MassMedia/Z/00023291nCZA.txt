EXIT все още е много популярен в Нови Сад
					20/07/2007
					Над 150 000 души присъстваха на тазгодишния музикален фестивал EXIT, който всяка година се провежда в Нови Сад. Фестивалът започва като форма на протест срещу режима на Слободан Милошевич, но скоро се превърна в едно от водещите музикални събития в Европа. 
					От Игор Йованович за Southeast European Times от Белград – 20/07/07
 
					 
						
Над 10 000 души присъстваха на откриването на EXIT. [EXIT]
						Осмият фестивал EXIT може да се похвали с около 150 000 зрители, 28 сцени и четири диви нощи в Нови Сад, град на 80 км северно от Белград. Фестивалът започна на 12 юли, като в деня на откриването имаше над 10 000 души. 
						Сред изпълнителите тази година бяха "Бийсти Бойс", Робърт Плант от "Лед Цепелин", "Продиджи", Лорън Хил и "Ву-Танг Клан". Над 50 други състава и диджеи участваха във фестивала. 
						Темата на EXIT 2007 бе хип-хоп музиката. Звезди на фестивала бяха рапърите Снуп Дог, "Бийсти Бойс" и "Ву-Танг Клан". За почитателите на друг тип музика бяха изпълненията на британския състав за електронна музика "Продиджи", който откри фестивала, както и на Плант. 
						Организаторите на фестивала казаха, че тазгодишният EXIT е привлякъл рекорден брой почитатели от други страни. Около 40 % от зрителите са били чужденци. Организаторите бяха осигурили специално място за къмпинг за 10 000 посетители от чужбина. 
						"Тази година за първи път продадохме всички билети за фестивала," каза говрителят на EXIT Шагор Мешкович. "Половината от зрителите са от чужбина - около 5 000 от бивша Югославия, 10 000 от Великобритания, има дори австралийци, мексиканци, японци. В технически аспект също сме по-добре, имаме по-голяма танцова сцена, по-добра озвучителна и осветителна система. Всичко е на по-високо ниво, по-зрелищно." 
						За посетителите бяха организиран и екскурзии и партита. Билет за четирите дни струваше 80 евро, а цените за отделните дни бяха различни. Вътре в крепостта се използваха жетони вместо пари - това подразни някои фенове, тъй като хората трябваше да чакат на опашка, за да обменят динарите си. 
						Още от възникването си през 2000 г. EXIT е нещо повече от музикален фестивал. И тази година бе така. Точно преди началото на фестивала организаторите и музикалният канал MTV стартираха Движението EXIT, серия от концерти на Балканите за насърчаване на толерантността. В същото време активисти пропагандираха кампания против дискриминацията, подпомогната от Съвета на Европа, под надслов "Различни, но равни". 
						За втора поредна година EXIT изпрати и категорично послание до ЕС, като поиска облекчаване на визовия режим за граждани на Албания, Босна и Херцеговина, Македония, Черна гора и Сърбия. 
						"Продължаваме кампанията за премахване на визите, за да бъде включена Сърбия в "Белия шенгенски списък" на ЕС," каза Райко Божич от организационния комитет на EXIT. 
						
						Първият EXIT се проведе през 2000 г. като израз на протест срещу режима на тогавашния югославски президент Слободан Милошевич. Фестивалът бързо излезе извън границите на Сърбия и днес е един от най-популярните музикални фестивали в Европа.

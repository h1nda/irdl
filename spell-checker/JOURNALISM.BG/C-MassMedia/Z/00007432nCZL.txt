Международни експерти предлагат промени в законопроекта за борба с трафика на хора в Черна Гора
26/06/2003
Получилият голяма гласност случай с търговия на проститутки предизвика международни критики и в резултат не него бе приет пакет от мерки за привеждане на законодателството на Черна Гора в съответствие с международните стандарти относно трафика на хора.
(РФЕ/РЛ, ОССЕ, Б92 - 25/06/03; ОССЕ - 10/06/03)
 
 
Двудневната среща на международни правни експерти и представители на Черна Гора приключи в Подгорица в сряда (25 юни) с приемането на пакет от мерки за привеждане на законодателството на Черна Гора в съответствие с международните стандарти относно трафика на хора. Основно внимание на срещата бе отделено на новия наказателен и наказателно-процесуален кодекс, изготвен от министерството на правосъдието на Черна Гора. Препоръките на международните експерти ще бъдат включени в окончателния вариант, казаха от представителството на ОССЕ в Подгорица. Мерките, обсъдени на срещата, включват определение на трафика на хора като криминално престъпление, защита на свидетелите и жертвите, възможности за конфискуване имуществото на нарушителите.
ОССЕ, която организира срещата съвместно с представителството на организацията за демократични институции и човешки права и Съвета на Европа, бе сред най-острите критици на решението на прокурора на Черна Гора да закрие без издаването на присъди получилото широка гласност дело за трафик на проститутки.
"Смущаващ е начинът, по който делото бе проведено", каза по-рано този месец ръководителят на мисията на ОССЕ в Сърбия-Черна Гора посланик Маурицио Масари. "В действителност закриването на делото поставя под въпрос способността на правната система на Черна Гора да се справи със сложните проблеми на случаите на трафик на хора".
САЩ, ЕС и Амнести Интернешънъл също определиха преждевременното закриване на делото като "разочароващо" и "обезпокояващо" и призоваха за по-нататъшни разследвания на фактите, които изплуваха по време на неколкомесечните проверки. Всички са на мнение, че резултатът на делото е ясен сигнал за необходимостта от съдебна реформа в Черна Гора.
Въпросният случай се появи за първи път през ноември миналата година, след като жена от Молдова потърси убежище в черногорската неправителствена организация Дом за безопасност на жената и заяви, че е жертва на трафика на хора. Жената, чиято самоличност бе обявена само с инициалите СЦ, обвини няколко мъже, в това число заместник-държавния прокурор, който по-късно бе арестуван заедно с още трима души.
След разпити на повече от 40 свидетели през следващите шест месеца прокурорът на Подгорица Зоран Радонич прекрати следствието, позовавайки се на липса на доказателства. Той обясни, че делото може да бъде възобновено, само ако жената от Молдова реши да внесе жалба в съда. Междувременно, страхувайки се за своята безопасност, СЦ напусна страната.
Директорката на Дома за безопасност на жената Лиляна Райчевич каза, че организацията е документирала показанията на молдовaнката и може да оповести имената на всички замесени, които СЦ е докладвала, съобщи Радио Свободна Европа/Радио Свобода. Райчевич написа отворено писмо по-рано този месец, в което обвинява Деян Вуянович, брат на президента на Черна Гора Филип Вуянович, че е бил свидетел на малтретирането на жената преди две години, но не е направил нищо, за да го предотврати. Случаят предизвика предположения за прикриване на политици, които бяха опровергани от властите.
ОССЕ призова правителството на Черна Гора да увеличи усилията си и да "направи така, че жертвите на трафика на хора да бъдат защитени, а нарушителите изправени пред съда". ОССЕ също така апелира за приемане на законопроекта и обеща по-нататъшна помощ чрез програми за обучение на граничната полиция в борбата за предотвратяване на трафика на хора.

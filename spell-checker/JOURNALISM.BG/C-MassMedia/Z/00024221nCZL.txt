Турски генерал предупреди за възможно влошаване на отношенията със САЩ заради резолюцията за геноцида над арменците 
					15/10/2007
					 
						АНКАРА, Турция -- Най-високопоставеният генерал в страната предупреди в неделя (14 октомври), че отношенията със Съединените щати могат да бъдат непоправимо влошени, ако Камарата на представителите на САЩ приеме резолюция, определяща убийствата на арменци по време на Първата световна война като геноцид. "Военните отношения със САЩ никога вече няма да бъдат същите", ако резолюцията бъде гласувана, каза в интервю за местен вестник генерал Яшар Буюканът. Демократите в Камарата на представителите са решени да поставят резолюцията на гласуване въпреки силната съпротива на Белия дом. "Ако забравим какво се е случило ... ние рискуваме да позволим това да се случи отново", каза лидерът на демократите в Камарата на представителите Стени Хойер. 
						Лидерите на републиканците в Сената заявиха, че е безотговорно да се повдига въпросът сега и да се поставят под заплаха връзките с важен съюзник. "Това, което се е случило преди 90 години, трябва да бъде обект на изучаване от историците, а не тема на политиците тук, във Вашингтон", каза лидерът на републиканците в Камарата на представителите Джон Бонър. (Си Ен Ен, Ройтерс, АП, АФП - 15/10/07; Ройтерс - 14/10/07)

Бизнес: Приватизирана бе "Белгрейд Биър Индъстри"
					27/07/2007
					Литовско-шведски консорциум закупи мажоритарния дял в сръбски пивоварен завод. Още от седмицата: албанският енергиен министър прогнозира още 13 години недостиг на електроенергия в страната.
					 
						
Приватизационният договор за "Белгрейд Биър Индъстри" бе подписан във вторник (24 юли). [БИП]
						Консорциум между литовската фирма "Алита" и шведската "Юнайтед Нордик Бевъриджис" ще заплати 21,4 млн. евро за 51,9-процентен дял в "Белгрейд Биър Индъстри". Приватизационният договор бе подписан във вторник (24 юли). Новите собственици са обещали да инвестират 5,1 млн. евро в сръбския пивоварен завод. 
						*** 
						Международната рейтингова агенция "Стандард енд Пуърс" съобщи, че благоприятният за пазара резултат от изборите в Турция би могъл да повиши кредитния й рейтинг. Тя се позова на ангажимента на правителството да провежда благоразумна данъчна политика и реформи. Рейтингът на страната обаче няма да бъде преразгледан веднага.
						*** 
						
Румънският министър на земеделието Децебал Траян Ремес каза на 20 юли, че повече от 60 % от селскостопанската реколта в страната е унищожена от сушата, причинена от рекордно високите температури миналата седмица. Щетите се изчисляват на близо 134 млн. евро. 
						*** 
						По данни на официалната статистика дефицитът по текущата сметка на Гърция се е увеличил от 2 033 на 14 289 милиарда евро през първите пет месеца на тази година. През май дефицитът по текущата сметка е набъбнал със 146 млн. евро. 
						*** 
						
Черна гора възнамерява да продаде на търг контролните дялове в 11 държавни дружества тази година. Планът на страната предвижда също приватизация посредством програми за преструктуриране на пристанище Бар, "Черногорските авиолинии" и други предприятия. 
						*** 
						
Aлбанският министър на икономиката и енергетиката Генц Рули прогнозира, че енергийната криза в страната ще продължи през следващите 13 години и ще струва на данъкоплатците 1,6 милиарда евро. До 2020 г., каза той, Албания ще разполага с нови енергийни източници, като 60 % от енергията й ще идва от ТЕЦ, а 40 % от ВЕЦ. 
						*** 
						
Гръцкият телекомуникационен оператор "Космотелко" възнамерява да инвестира 500 млн. евро в сектора на безжичните електронни комуникации в Македония. Агенцията по електронни комуникации на страната е издала лиценз за WiMAX на гръцкия оператор в понеделник (23 юли). Новият оператор на WiMAX, който е съвместно предприятие между "Космотелко" и американски партньор, ще се нарича "Америком". 
						
(Различни източници – 20/07/07-27/07/07)

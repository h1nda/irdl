Възстановяването на Гърция: кой трябва да понесе тежестта?
					03/03/2011
					Стачките са отдушник на гнева на обществото, смятат анализаторите. 
					От Христос Рингас, Елизабет Марагула и Хари Цанис за Southeast European Times в Атина - 03/03/11
 
					 
						
Според официални представители 15 полицаи са били ранени при изблиците на насилие по време на общата стачка на 23 февруари. [Ройтерс]
						Макар че правителството се опитва да наложи строгите икономически мерки, съгласувани с ЕС и МВФ, общественият гняв срещу несправедливостта не стихва. Много гърци твърдят, че цената на икономическото възстановяване продължава да бъде несправедливо разпределяна. 
						Гневът избухна на 23 февруари с най-голямата масова стачка от декември 2009 г. Повечето обществени услуги бяха нарушени, всички излитащи и пристигащи полети бяха спрени, и магазините и хотелите в центъра на Атина останаха затворени поради заплахата от насилие. 
						Работниците от големи компании като рафинерии, корабостроителници, пристанища, стоманодобивни заводи и завода за кока-кола също се присъединиха към стачката. 
						 "Доказано е без съмнение, че това "лекарство" е по-лошо от болестта", каза Яанис Панагопулос, лидер на Общата конфедерация на работодателите на Гърция. "То прави богатите по-богати, а бедните по-бедни. Това положение не може да продължава", каза той за SETimes. 
						 Анализатор на Банката на Гърция, който пожела да остана анонимен, заяви, че призивите за "жертви" могат да успеят само ако всички дадат своя принос според възможностите си. 
						"Не протестите застрашават стабилността на страната, а нееднаквото споделяне на тежестта предизвиква социални безредици", каза той. 
						"Стачките очевидно намаляват производството, а оттам и доходите. Защо хората стачкуват и целенасочено губят надницата си? Според мен те смятат, че загубата на надницата им може да бъде оправдана, ако постигнат намаляване на цената на възстановяването, която те трябва да платят, тъй като чувстват, че вече са допринесли достатъчно", добавя анализаторът. 
						Според политическия наблюдател Йоанис Михалетос, стачките служат главно за отдушник на недоволството. 
						"Гръцките профсъюзи вече от десетилетия са подчинени на партийната политика и главно се придържат към тактиката на главните гръцки политически партии", каза той за SETimes. "Те насочват народния гняв към сегашното икономическо положение, за да предотвратят радикализирането на групировки или възникващи политически сили." 
						След като понесоха намаляване на заплатите и пенсиите, на паричните надбавки, съкращения в държавния сектор и прекратяване на колективното договаряне, някои протестиращи смятат, че няма вече какво да губят. 
						 "Работя от 35 години и съм допринесъл за моя сектор с данъци и с пенсионния си фонд", каза Георгиос Скилогианис, 55-годишен мениджър на частна компания. 
						"Сега ни казват, че пенсионните фондове вече не могат да съответстват на задълженията им, тъй като джобовете им са празни, но аз не съм виновен за това. А какво ще бъде бъдещето на децата, не само на моите, но и на всички деца, които сега растат в Гърция? Не виждам никакво бъдеще, никаква надежда и не съм единственият, който се чувства така."

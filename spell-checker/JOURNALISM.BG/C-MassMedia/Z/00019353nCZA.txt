Високопоставени румънски служители загубиха работата си след изчезването на заподозрян
					24/07/2006
					Изчезването на родения в Сирия бизнесмен, обвинен в организиране на отвличането през март 2005 г. на трима журналисти в Ирак предизвика оставките на високопоставени румънски служители, включително на главния прокурор на страната.
					(Ромпрес, Найн o'клок, Букурещ Дейли Нюз - 24/07/06; AП, Ройтерс, ДПА, РФЕ/РЛ - 21/07/06)
 
					 
						
(Отляво) Бившите заложници Сорин Мискочи и Овидиу Оханесиан, румънският президент Траян Бъсеску и бившата заложница Мари-Жан Ион вдигат ръце на 23 май 2005 г. на военното летище в Букурещ при пристигането си от Ирак. Омар Хайсам е обвинен в организиране на отвличането на тримата през март 2005 г. [Гети Имиджис]
						Главният прокурор на Румъния Илие Ботос бе четвъртият високопоставен служител, който в петък (21 юли) подаде оставка след изчезването на заподозрян в тероризъм. 
						Роденият в Сирия Омар Хайсам, който е обвинен в организиране на отвличането на трима румънски журналисти в Ирак през март 2005 г., бе освободен от затвора в края на април, тъй като е болен от рак на дебелото черво и се нуждае от специално лечение, което не може да му се осигури в затвора. След като не се яви на няколко заседания по процеса обаче съдът в Букурещ издаде решение за ареста му. 
						Тогава стана ясно, че Хайсам, на когото бе забранено да напуска страната, е изчезнал. 
						След среща с президента Траян Бъсеску, директорът на Румънската разузнавателна служба (РРС) Раду Тимофте, директорът на Агенцията за външно разузнаване Георге Фулга (АВР) и началникът на Отдела за вътрешна информация и защита Виргил Арделеан подадоха оставки в четвъртък.. 
						В очакване на критики по отношение на случая, Ботос ги последва в петък, без да цитира някаква определена причина за оставката си, която бе незабавно приета от Бъсеску. "Имам лични причини за оставката, не са ме принуждавали да го направя", цитира Ройтерс вече бившия главен прокурор, който направи това изявление пред телевизиония канал "Реалитатеа ТВ". "Напускам след задълбочена преценка на ситуацията през последните дни... Днес се срещнах с прокурори, които се занимават със случая" , заяви Ботос и добави, че Хайсам е напуснал страната. 
						И четиримата, които подадоха оставка миналата седмица, са били назначени от предишното ляво правителство на Румъния. 
						Бъсеску, който според конституцията, трябва да номинира нови шефове на РРС и АВР, свика заседание на Върховния съвет за отбрана на Румъния в понеделник, за да обсъдят проблема. Номинираните трябва да бъдат одобрени от парламента. Докато бъдат назначени нови шефове на разузнавателните служби, РРС ще се ръководи от първия заместник-директор лейтенант-полковник Михай Флориан Колдеа, а АВР - от заместник-директора генерал-майор Силвиу Предою, съобщи румънската осведомителна агенция Ромпрес. Заместникът на Арделеан трябва да бъде назначен от правителството. 
						Премиерът на Румъния Калин Попеску Търичану направи изявление в петък, определяйки оставкита на тримата високопоставени служители като възможност "за реформиране и професионализиране на институциите". 
						Според вътрешния министър Василе Блага, който е сред тези, които разкритикуваха Ботос за случая "Хайсам", към разузнавателните служби не е било отправено искане да следят бизнесмена след освобождаването му от затвора. 
						Междувременно, лидерът на главната опозиционнна Социалдемократическа партия изрази неодобрение по отношение на едновременните оставки на шефовете на разузнавателните служби. "Румъния е изправена пред дълбока криза на националната си система за сигурност", заяви Мирча Джоана, като призова също за оставките на Блага и на министъра на правосъдието Маковей, чието министерство отговаря за затвора "Рахова", където е бил държан Хайсам.

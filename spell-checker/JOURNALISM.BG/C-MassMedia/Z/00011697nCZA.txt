Турската железопътна система под обстойна проверка след катастрофи с много жертви 
					
				
					19/08/2004
				
				
						Вторият сериозен железопътен инцидент в Турция в рамките на три седмици засили напрежението върху правителството на премиера Реджеп Тайъп Ердоган и отново насочи вниманието на страната към състоянието на нейната железопътна система.
					
				
						От Фатих Баран за Southeast European Times от Истанбул - 19/08/04
 
					
				 
					
На 22 юли един от високоскоростните турски влакове, превозващ 234 пътника, дерайлира близо до северния град Сакария. [АФП]
					
							Правителството на премиера Реджеп Тайъп Ердоган отново е под натиск след втората сериозна железопътна катастрофа за три седмици. Осем души бяха убити и почти 88 ранени при сблъскване на експреса Анкара – Истанбул с местен влак на 11 август след явно пренебрегване на знак “стоп”. 
						
					
							Инцидентът отново насочи вниманието на Турция към състоянието на железопътната й мрежа – включително сигнализационната система, която не е усъвършенствана от 70-те години, въпреки че оттогава трафикът се е утроил. 
						
					
							На 22 юли новооткритата високоскоростна железопътна линия на страната бе сполетяна от катастрофа, когато пътуващият към Анкара влак, превозващ 234 пътника, дерайлира близо до северния град Сакария, на около 100 км от мястото на последната злополука. Тридесет и осем души бяха убити и десетки ранени, превръщайки катастрофата в една от най-тежките в историята на турските железници. Тя постави в затруднено положение и самия Ердоган, който решително подкрепяше високоскоростната линия и лично я откри. 
						
					
							Критиците изтъкват, че правителството е изтеглило напред проекта независимо от неподходящата инфраструктура, като основно бе критикуван транспортният министър Бинали Йълдъръм. Опозиционната Републиканска народна партия (РНП) поиска вот на недоверие срещу него, но не успя да събере достатъчно гласове. 
						
					
							"Това не е научно-технически проект, това е политически проект, наложен отгоре, игнориращ всички научни изисквания", каза лидерът на РНП Дениз Байкал. "Отговорните за това хора трябва да подадат оставките си незабавно. Транспортният министър трябва да се оттегли, без да чака каквото и да е, ако въобще цени човешкия живот.” 
						
					
							Това е първото такова искане, пред което се изправя правителството на Партията на справедливостта и развитието (ПСР). В политическата история на Турция такива искания вот на недоверие са свалили две правителства и двама министри. Въпреки това 171 от присъстващите депутати гласуваха в подкрепа на вота, а 320 срещу него. ПСР разполага с 369 места в парламента. 
						
					
							Междувременно Ердоган даде начало на три отделни разследвания – от учени, прокурори и екип от чуждестранни експерти – на катастрофата от 22 юли. Правителството също така обеща да положи всички усилия за модернизиране на железопътната мрежа на страната.

Борисов започна бързи разследвания на злоупотреби
					14/08/2009
					Обвинения в корупция срещу предишното правителство, водено от социалистите.
					(Дневник, Медиапул, София Ехо - 14/08/09; Пари, Новините, Дневник, Медиапул, София Ехо - 13/08/09; София Ехо, Новините - 12/08/09; Дневник - 11/08/09; София Ехо 09/08/09; Ройтерс - 07/08/09)
 
					 
						
Българският премиер Бойко Борисов. [Гети Имиджис]
						Българският министър-председател Бойко Борисов заяви в четвъртък (13 август), че е поискал от прокуратурата да се ускори разследването на случаи на бюджетни злоупотреби от предишното правителство. 
						"От години се трупат огромни излишъци, а сега тези излишъци ги няма и ние не знаем къде са", каза той пред репортери при откриването на обновен пътен участък от 2,5 км в българската столица. 
						Дясноцентристката партия "Граждани за европейско развитие на България" (ГЕРБ) на Борисов спечели парламентарните избори на 5 юли с обещания, че корумпираните висши държавни служители ще бъдат изправени пред съда и че неговата партия ще възстанови върховенството на закона. 
						През първите две седмици след като кабинетът на ГЕРБ положи клетва на 27 юли, различни министри разкриха многобройни случаи на възможни измами и корупция. 
						Освен преките бюджетни загуби от злоупотреби, миналата година ЕС замрази над половин милиард евро финансова помощ за България заради неуспеха на страната да се пребори с корупцията по високите етажи на властта и с организираната престъпност. 
						Един от най-скандалните случаи беше оповестен от министъра на регионалното развитие Росен Плевнелиев, който обвини своя предшественик Асен Гагаузов, че е похарчил повече от 21 млн. евро за ремонт на сградата на министерството малко преди края на мандата си. Платените на единствения участник в процедурата за обществена поръчка 2250 евро на квадратен метър са няколко пъти по-високи от пазарните цени. 
						"Наследих министерство, което не плаща задълженията си, намира се в неплатежоспособност и не съблюдава строителните правила и пазарните цени," заяви Плевнелиев. 
						Софийският всекидневник “Дневник” съобщи в началото на тази седмица, че са започнали разследвания на предполагаеми случаи на нарушения в министерствата на земеделието, транспорта и социалните грижи. 
						Единственият високопоставен държавен служител, срещу когото са повдигнати обвинения в злоупотреба със служебно положение, откакто новото правителство встъпи в длъжност, е Стефан Юруков, бивш ръководител на българската Държавна агенция по горите. Той е обвинен в предполагаемо участие в сделка за замяна на земя, включваща гори край южния черноморски град Созопол. Операцията е била част от по-голяма схема от подобни сделки, които са били сключени през тази и миналата година. 
						"Срещу Юруков са повдигнати обвинения и е издадена забрана той да напуска страната," е заявил говорителят на прокуратурата, цитиран от “Ройтерс”. 
						В последния си доклад антикорупционна коалиция оценява загубите за България от подобни замени през четиригодишния на мандат на предишното правителство на около 4 млрд. евро. 
						Определяйки мандата на кабинета си като успешен, бившият министър-председател Сергей Станишев твърди, че страната е в задоволително финансово състояние и че неговото правителство е предвидило достатъчно буфери в бюджета, за да отговори на предизвикателствата на икономическата криза.

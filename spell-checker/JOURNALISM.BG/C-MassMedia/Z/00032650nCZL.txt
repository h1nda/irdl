Съдът в Хага разреши временното освобождаване на Перишич
					08/12/2009
					 
						ХАГА, Холандия -- Трибуналът на ООН за военни престъпления е разрешил временното освобождаване на бившия началник на генералния щаб на Югославската армия Момчило Перишич, съобщи съдът в понеделник (7 декември). Перишич, който е обвинен в престъпления срещу човечеството и военни престъпления, извършени в периода 1993-1995 г. по време на конфликтите в Босна и Херцеговина и Хърватия, ще прекара пет седмици в Сърбия. След като той се предаде на властите през 2005 г., процесът срещу него започна през октомври 2008 г. 
						Други новини от понеделник -- Трибуналът отхвърли жалба, внесена от бившия босненски сръбски лидер Радован Караджич, в която той твърди, че съдът е "незаконен и нелегитимен". Караджич, който е обвинен по 11 точки във военни престъпления, престъпления срещу човечеството и геноцид, извършени по време на конфликта в Босна от 1992-1995 г., внесе жалбата миналия месец. Съдът се произнесе, че жалбата на Караджич е неоснователна, и го посъветва, вместо да оспорва легитимността на съда, да се съсредоточи върху подготовката на своята защита. (Ройтерс, АП, РТРС, Танюг - 07/12/09)

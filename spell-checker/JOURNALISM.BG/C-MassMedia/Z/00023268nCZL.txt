САЩ и техните съюзници официално внесоха нова резолюция за Косово в Съвета за сигурност
					18/07/2007
					 
						НЮ ЙОРК, Съединени щати -- Късно вечерта във вторник (17 юли) Съединените щати и техните съюзници от ЕС официално внесоха проекторезолюция за Косово въпреки противопоставянето на Русия на текста на резолюцията. В нея се призовава за 120 дни за нови преговори между Белград и Прищина, след което Съветът за сигурност на ООН ще обсъди отново ситуацията. За разлика от предишните редакции в новия текст не се посочва, че планът на бившия специален пратеник на ООН Марти Ахтисаари за статута на Косово ще влезе автоматично в сила, ако преговорите се провалят.
						Перспективите за приемане на резолюцията изглеждат слаби, като се има предвид позицията на Русия, а някои от основните европейски лидери заявяват, че ЕС може да потърси варианти извън Съвета за сигурност. Върховният представител по въпросите на сигурността на ЕС Хавиер Солана каза пред репортери, че Контактната група може да посредничи в преговорите между сърбите и етническите албанци, като при това ЕС ще играе значителна роля. 
						Германският канцлер Ангела Меркел също каза, че нейното правителство търси други пътища извън Съвета за сигурност. "Понастоящем ние обмисляме дали ще бъде възможно да подкрепим една фаза на преговори между Белград и Прищина, за да се опитаме още веднъж да намерим решение", каза тя след среща със сръбския министър-председател Воислав Кощуница в Берлин във вторник. (Дойче Веле, Ройтерс, Синхуа, Танюг, РТК, АФП, Дойче Веле - 18//07/07; АП, Ройтерс, АФП, Танюг, РТС, Бета, Б92, РТК, Телеграфи - 17/07/07) Танюг, РТК, АФП, Дойче Веле

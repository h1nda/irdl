Румънският премиер Търичану отменя решението си за оставка
					20/07/2005
					Румънският министър-председател Калин Попеску Търичану заяви във вторник, че е взел решение да не подава оставка, а вместо това да се съсредоточи върху възстановяването на щетите в поразените от наводненията райони на страната, както и върху изискваните от ЕС реформи.
					(Ромпрес - 20/07/05; AП, Ройтерс, AФП, EUobserver, Синхуа, Ромпрес, Икономист интелиджънс юнит - 19/07/05)
 
					 
						
Румънският премиер Калин Попеску Търичану заяви, че на фона на бедственото положение в страната след тежките наводнения оставката му вече не е уместна. [AФП]
						Румънският премиер Калин Попеску Търичану каза във вторник (19 юли), че е отменил плановете си за оставка и че ще остане на поста си, за да се съсредоточи върху възстановяването на щетите в поразените от наводненията райони и върху необходимите за присъединяването към ЕС реформи.
						"Смелият лидер не може да изостави народа си в трудни времена," каза Търичану. "Би било признак на слабост, ако подам оставка днес."
						Премиерът обяви най-напред решението си да се оттегли на 7 юли, ден след като Конституционният съд отхвърли частично законопроектите за реформи, абсолютно необходими за влизането на Румъния в ЕС през 2007 г. 
						"Когато обявих оставката си, пред мене не стоеше перспективата страната да бъда засегната от наводнения," заяви пред репортери Търичану във вторник. "Ще поискам съвместно заседание на двете камари на парламента. Ще изляза пред тях с ... изявление за възстановяване на страната след наводненията, интеграция в ЕС и съдебна реформа, за които аз ще поема отговорност." 
						Според премиера съвместното парламентарно заседание за вот на доверие може да бъде проведено в четвъртък.
						Търичану трябваше да подаде официално оставката си във вторник, след посещението си в Брюксел предния ден. Това щеше да подготви сцената за нови избори наесен -- нещо, за което президентът Траян Бъсеску настоява от декември насам. Смята се, че президентът поддържа идеята за извънредни избори с цел да се осигури по-голямо мнозинство на управляващите партии в парламента, което би им позволило по-лесно прокарване на необходимите реформи.
						В доклада на Икономист интелиджънс юнит от вторник обаче се изказва съмнение относно шансовете на управляващата коалиция да събере необходимото й мнозинство от две трети, което да й даде възможност да отменя решения на конституционния съд, а и последните социологически проучвания сочат, че повечето румънци биха предпочели правителството да остане на поста си.
						Официални лица в Брюксел изказаха загриженост, че политическата нестабилност може да попречи на Румъния в прилагането на реформите, необходими за членство в ЕС, което се очаква през януари 2007 г. Предпазните клаузи в договора за присъединяване на Румъния със съюза дават право на Брюксел да отложи влизането на страната с една година, ако тя не успее да изпълни ангажиментите си.
						По време на разговори с Търичану в Брюксел в понеделник комисарят по разширяването на ЕС Оли Рен каза, че Букурещ трябва да направи всичко възможно процесът на реформи да не се забавя. 
						"Засега първият и най-важен приоритет на Румъния е да се подготви за членство [в ЕС], особено що се отнася до прилагането на необходимите реформи в съдебната система и борбата с корупцията," е казал Рен. 
						В коментар пред репортери във вторник Търичану подкрепи думите на Рен. "Всеки ден, всеки час трябва да бъде посветен на усилията за интеграция", каза той.
						"Всички в Брюксел се чудеха дали решението за предсрочни избори и свързаните с това действия, а именно предизборната кампания, ще позволят на администрацията да работи с темпа, нужен за постигане на присъединителните обещания, дадени на ЕС," каза той за румънската осведомителна агенция "Ромпрес".
						Според съобщенията както управляващите, така и опозиционните партии са приветствали решението на Търичану да не подава оставка.
						"Наше задължение е да се борим до последния момент за приемане в ЕС и за преодоляване на кризата с наводненията," цитира "Ройтерс" лидера на опозиционната Социалдемократическа партия и бивш външен министър Мирча Джоана. 
						Междувременно Бъсеску ратифицира закона за реформа в съдебната система във вторник, един ден след като Конституционният съд оттегли първоначалното си решение за отхвърляне на законодателството. След коригиране на членовете, които съдът определи като противоконституционни, миналата седмица парламентът върна законопроекта за преразглеждане.

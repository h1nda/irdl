Според Сърбия чуждите разузнавателни служби ще помогнат за залавянето на Младич
					28/07/2009
					 
						БЕЛГРАД, Сърбия -- Расим Ляич, ръководител на националния съвет на Сърбия за сътрудничество с Трибунала на ООН за военни престъпления, заяви в понеделник (27 юли), че Сърбия работи в тясно сътрудничество с чуждестранните разузнавателни служби за залавянето на бившия босненски сръбски военновременен командир Ратко Младич и че това сътрудничество скоро ще даде резултати. "Невъзможно е той да избяга от многото служители на местното и чуждото разузнаване," е заявил Ляич, цитиран от "Ройтерс". Той е допълнил, че последната операция е била проведена преди седмица. Холандия отказва да се съгласи с прилагането на подписаното през април 2008 г. предприсъединително споразумение между Сърбия и ЕС, преди Младич да бъде задържан.
						Други новини от понеделник -- Бившият босненски сръбски лидер Радован Караджич е подал жалба в Трибунала за военни престъпления в Хага, настоявайки да бъдат приети твърденията му за тайно споразумение, което той бил сключил преди години с бившия пратеник на САЩ Ричард Холбрук. Той настоява, че когато е бил държавен глава на Република Сръбска, Холбрук го е убедил да се оттегли от политиката в замяна на защита срещу наказателно преследване в Хага. По рано този месец съдът отхвърли искането на Караджич всички обвинения срещу него да бъдат свалени заради наличието на предполагаемото споразумение. Холбрук настоява, че такава уговорка никога не е съществувала. (Танюг, Ройтерс, Б92, Мондо, МИА - 27/07/09)

Италианската полиция разби албанска мрежа за контрабанда на наркотици
					20/10/2009
					 
						РИМ, Италия -- В понеделник (19 октомври) полицията в италианския град Модена разби албанска мрежа за контрабанда на наркотици, като арестува осем души, включително и смятаните за главатари на бандата. Групата е контролирала мрежа за разпространение на наркотици в областта Емилия Романя в Северна Италия. Според съобщения в медиите операцията на полицията е започнала през 2007 г.
						Междувременно шотландските власти са арестували 13 албански граждани, които са достигнали до Глазгоу в опит да се доберат незаконно до Англия. Местните медии съобщиха в понеделник, че имигрантите са използвали фалшиви паспорти за пътуванията си от Италия и Гърция. Имигрантите са казали, че са заплатили между 8 000 и 10 000 евро, за да достигнат до Англия. (Шкип, Газета Шкиптаре - 20/10/09; Топ Ченъл - 19/10/09)

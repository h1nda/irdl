Зам. държавният секретар на САЩ Стайнбърг се срещна със сръбски и косовски лидери 
					09/04/2010
					 
						БЕЛГРАД, Сърбия -- Президентът Борис Тадич обсъди ситуацията в Босна и Херцеговина и в Косово с гостуващия заместник държавен секретар на САЩ Джеймс Стайнбърг, предадоха медиите в четвъртък (8 април). Според съобщенията Тадич е заявил пред Стайнбърг, че Белград никога няма да признае Косово, но че Сърбия остава ангажирана с идеята за продължаване на преговорите "за намиране на компромисно решение, което не предполага, че едната страна ще спечели, а другата ще загуби". Двамата държавни представители обсъдиха също последните събития в БиХ, като Тадич отново подчерта, че Сърбия никога няма да допусне разделение на БиХ, тъй като това би застрашило регионалната сигурност. 
						В интервю за информационната агенция "Танюг" от четвъртък Стайнбърг каза, че Вашингтон смята Сърбия за ключов партньор в региона. Той каза, че неговото посещение на Балканите има за цел да отправи послание за подкрепа към лидерите в региона за изграждането на общо европейско бъдеще. Стайнбърг похвали също така наскоро приетата от сръбския парламент декларация, осъждаща престъпленията, извършени в Сребреница през 1995 г. 
						От Белград Стайнбърг отпътува за Прищина, където призова косовските и сръбските лидери да си сътрудничат по практически въпроси, оставяйки настрана различията си относно статута на Косово. Той призова също за по-големи усилия за борба с корупцията и престъпността. В Прищина Стайнбърг се срещна с премиера Хашим Тачи, президента Фатмир Сейдиу и лидерите на три нови доминирани от сърбите общини. (Зери, Коха Диторе, Епока Ре, Експрес, Танюг, РТС, Бета, Б92 - 08/04/10)

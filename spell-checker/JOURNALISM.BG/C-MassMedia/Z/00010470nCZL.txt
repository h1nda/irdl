Гърция засилва мерките срещу трафика на хора
15/04/2004
Гърция прие строги мерки срещу трафика на хора и Съединените щати я включиха в групата на страните от "Ниво 2". Но все още предстои много работа.
От Димитрисs Аграфиотис за Southeast European Times от Атина - 15/04/04
 
 
Трафикът на човешки същества е сериозен проблем, който все още съществува в Югоизточна Европа - проблем, който подкопава социалните структури и стабилността на страните в региона. Установено е, че трафикът на хора е третият по размери престъпен бизнес след трафика с наркотици и търговията с оръжие. Гърция засили мерките за борба с проблема, като приложи строга политика в съответствие с регламентите и директивите на ЕС.
За да се противопостави по-ефективно на проблема и да предостави адекватна помощ на жертвите, гръцкото правителство прие нов закон за трафика на хора, детската порнография и "икономическата експлоатация на сексуалния живот". В него са увеличени наказанията за всички форми на трафик и специално се набляга на защитата на малолетните и другите уязвими социални групи. Междувременно министерството на обществения ред и полицията създадоха Отряд за борба с трафика на хора (OKEA). Целта на OKEA е да се изготви законовата рамка, да се разработи стратегия за комуникации и да се запознае обществото с този проблем.
Доклад на Държавния департамент на САЩ от 2003 г. посочва, че Гърция е "крайна точка и транзитна държава за трафика на жени и деца с цел сексуална експлоатация". Повечето жертви на трафика идват от Албания, България, Молдова, Румъния, Русия и Украйна, се казва в доклада. Освен това обект на трафика са и много деца от ромски произход, които се използват за просия, кражби и принудителен труд.
До миналия септември Съединените щати бяха включили Гърция в групата държави от "Ниво 3" - т.е. страна, която не спазва минималните стандарти на американския Закон за защита на жертвите на трафика на хора от 2000 г. и не полага съществени усилия в този аспект. Но на 9 септември 2003 г. президентът на САЩ Джордж Буш прехвърли Гърция към държавите от "Ниво 2". Това означава, че макар все още да се смята, че Гърция не спазва минималните стандарти на закона, тя "полага съществени усилия да отговори на изискванията", се казва в меморандум на Държавния департамент.

Пенсиите в Македония се увеличават средно с 15 % 
					24/01/2008
					Пенсиите в Македония бяха увеличени за първи път от 15 години. Повишението стана възможно благодарение на финансовата дисциплина, подобрената събираемост на данъците и излишъка в пенсионния фонд.
					От Зоран Николовски за Southeast European Times от Скопие -- 24/01/08
 
					 
						
Пенсионерите ще получат средно по 15 % увеличение. [Томислав Георгиев]
						Близо 280 000 македонци ще получат средно по 15 % увеличение на пенсиите си този месец. Решението, постигнато по-рано този месец от правителството, замества заплануваното общо повишение с 10 %. 
						Новите увеличения - между 20 % и 10 % - ще изравнят пенсиите, каза на пресконференция министърът на труда и социалната политика Люпчо Мешков. 
						Правителството ще повиши най-ниските пенсии с 20 %, пенсиите от 100 до 170 евро с 15 %, пенсиите до 240 евро с 12 % и пенсиите, надвишаващи 240 евро, с 10 %, каза Мешков. 
						Първата група включва около 120 000 пенсионери, втората - 110 000, третата 35 000 и в четвъртата група влизат около 12 000 пенсионери, каза министърът. 
						Около 97 % от пенсионерите започнаха да получават повишението миналата седмица, а останалите ще го получат в началото на юли. 
						Мешков определи това като огромна стъпка за правителството, тъй като средната пенсия е базирана на средните заплати. "Чрез тази хармонизация пенсиите ще се приближат до динамиката на увеличенията на работните заплати," каза Мешков. 
						Увеличението стана възможно благодарение на излишък от 9,4 % в Осигурителния фонд за пенсии и инвалидност. Този излишък се очаква да нарасне тази година. 
						Други благоприятни фактори бяха въвеждането на плоския данък и свиването на сивата икономика в страната. Събираемостта на данъците се е повишила, както и финансовата дисциплина на правителството. 
						Повишението на пенсиите бе осъществено със съгласието на МВФ. Представители на Фонда заявиха, че при условие че бюджетният дефицит се запази в рамките на прогозните 1,5 % от БВП, разходите трябва да останат в рамките на политиката за ниска инфлация и ниски лихви на МВФ. 
						Повишението - първото за последните 15 години - бе приветствано, особено в светлината на нарастващите цени на стоките от първа необходимост. В знак на благодарност Асоциацията на пенсионерите "Достойнство" връчи на премиера Никола Груевски благодарствена грамота.

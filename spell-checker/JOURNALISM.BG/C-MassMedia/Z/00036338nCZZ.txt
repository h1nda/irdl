Дипломатически дневник: Председателят на ЕП в Кипър
					12/10/2010
					Шефът на ЕП Йержи Бузек е в Кипър тази седмица. Още от дипломатическите новини: Германският канцлер Ангела Меркел посети България.
					 
						
Председателят на ЕП Йержи Бузек се надява да увеличи усилията за намиране на решение на дългогодишния кипърски проблем. [Гети Имиджис]
						Председателят на Европейския парламент Йержи Бузек започна тридневно посещение в Кипър в неделя (10 октомври) в опит да увеличи усилията за намиране на решение на дългогодишния кипърски спор. Бузек се срещна с президента Деметрис Христофиас и с други високопоставени официални прпедставители. Той също посети турската част на разделения остров и проведе разговори с лидера на кипърските турци Дервиш Ероглу. Еврокомисарят по разширяването Щефан Фюле се очаква да направи посещение в Кипър в сряда. 
						*** 
						Германският канцлер Ангела Меркел бе в България в понеделник (11 октомври), където се срещна с министър-председателя Бойко Борисов, за да обсъдят серия въпроси от общ интерес, включително присъединяването на България към Шенгенската зона. Канцлерът също се срещна и с президента Георги Първанов. Меркел отпътува за Букурещ във вторник. 
						*** 
						
						Tурският премиер Реджеп Тайип Ердоган бе в Сирия в понеделник (11 октомври) за разговори по въпроси на сигурността и регионалното сътрудничество срещу обявената извън закона Кюрдска работническа партия (ПКК). Във вторник Ердоган отпътува за пострадалия от наводнения Пакистан. 
						*** 
						Словенският премиер Борут Пахор и неговия черногорски колега Мило Джуканович се срещнаха в Любляна в петък (8 октомври) и оцениха високо равнището на двустранните икономически и политически взаимоотношения и потвърдиха подкрепата си за интегрирането на Западните Балкани в ЕС. Джуканович заяви, че страната му очаква да получи статут на страна кандидатка за членство в ЕС през ноември. Пахор заяви, че "разширяването ще бъде полезно не само за страните от Югоизточна Европа, но също и за ЕС." 
						*** 
						Германският канцлер Ангела Меркел и турският премиер Реджеп Тайип Ердоган бяха единодушни в събота (9 октомври) в Берлин, че са необходими повече усилия за подобряване на интегрирането на 2,5-милионното турско малцинство в Германия. "Все още съществуват очевидни проблеми, които искаме да решим, когато става въпрос за интеграция", отбеляза Меркел и добави, че Анкара показва "силно желание да помогне колкото се може повече и да ни подкрепи по конструктивен начин". 
						*** 
						
						Tурция и Китай подписаха осем споразумения в петък (8 октомври) за укрепване на двустранната търговия и сътрудничеството в инфраструктурни проекти, в транспорта и културния обмен. Китайският премиер Вън Цзябао, който е на европейска обиколка, чиято последна спирка е Турция, преди която той посети Гърция, Белгия и Италия, се срещна със своя турски колега Реджеп Тайип Ердоган в Анкара. Ердоган окачестви двустранното сътрудничество по международни въпроси като "отлично", докато Вън потвърди, че Китай признава нарастващото регионално и глобално влияние на Анкара. 
						*** 
						Папа Бенедикт XVI се срещна с хърватския президент Иво Йосипович във Ватикана в събота (9 октомври), за да обсъдят серия въпроси от общ интерес. Папата обеща подкрепа за кандидатурата на Хърватия за членство в ЕС. Двамата официални представители също разговаряха за значението да се поддържа "християнската идентичност" на преимуществено католическа Хърватия. Други теми от дневния ред бяха положението на хърватите в Босна и Херцеговина и завръщането на бежанците. 
						*** 
						Главният преговарящ на Хърватия за членство в ЕС Владимир Дробняк заяви, че страната трябва да съсредоточи усилията си за затварянето на шест от 11-те оставащи отворени глави от преговорите й с ЕС. Неговият коментар последва среща с еврокомисаря по разширяването Щефан Фюле в Брюксел в четвъртък (7 октомври). Той заяви, че преговорите със Съюза са "на добър път" и са близо до приключване. 
						
						(Различни източници -- 5/10/10-12/10/10)

ЕС планира скоро визова либерализация
					12/06/2009
					 
						БРЮКСЕЛ, Белгия -- Комисарят по разширяването на ЕС Оли Рен се срещна с външния министър на Сърбия Вук Йеремич в четвъртък (11 юни) и го увери, че Съюзът планира да премахне визите за Сърбия и други страни от Западните Балкани до края на годината. Рен подчерта, че Сърбия е била конструктивен и надежден партньор при изпълнение на "пътната карта" и отговаря на критериите за включване в т.нар. "бял шенгенски списък". Той добави, че Европейската комисия вече е получила първата положителна оценка на своите доклади за визова либерализация от някои държави, членки на ЕС.
						Междувременно Комисията по външна политика на холандския парламент одобри в четвъртък визовата либерализация и така премахна една евентуална сериозна пречка за Сърбия. Според съобщенията холандските власти са казали, че разбират, че повечето държави, членки на ЕС, подкрепят включването на Сърбия в "белия шенгенски списък"; затова те не желаят да създават пречки. Холандия е основният противник на интеграцията на Сърбия в ЕС, като настоява, че страната първо трябва да арестува останалите двама укриващи се военнопрестъпници, Ратко Младич и Горан Хаджич. Амстердам блокира изпълнението на Споразумението за стабилизация и асоцииране между Сърбия и ЕС. 
						Също в четвъртък Рен се срещна с външния министър на Хърватия Гордан Яндрокович в Брюксел и каза, че очаква присъединителните преговори с Хърватия да бъдат възобновени скоро. Словения блокира преговорите заради дългогодишен спор за морската граница между двете съседни страни. (Весник, ХИНА, Ютарни лист, СТА, Б92, Танюг - 11/06/09)

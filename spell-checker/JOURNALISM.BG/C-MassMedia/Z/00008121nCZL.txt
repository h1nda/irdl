Нападнат е КПП на македоно-косовската граница
26/08/2003
 
СКОПИЕ, Македония -- КПП "Госинце" на македоно-косовската граница бе нападнат след полунощ в понеделник (25 август), заяви говорителят на министерството на отбраната Мариян Гюровски. Съобщава се, че два минохвъргачни снаряда са били изстреляни от селцето Лукар югоизточно от граничния пункт, без да предизвикат наранявания или щети. Гюровски осъди нападението като сериозна провокация и опит да се дестабилизира регионът.
Други новини: заместник-ръководителят на македонското Статистическо бюро Милаим Адеби каза в понеделник, че предварителните обобщени резултати от проведеното през ноември 2002 година преброяване показват, че етническите албанци представляват 22.7% от македонското население. (Утрински вестник - 26/08/03; МИА, А1 ТВ, Макфакс - 25/08/03)

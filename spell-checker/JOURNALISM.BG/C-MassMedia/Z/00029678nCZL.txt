Сърбия и Хърватия обещаха да подобрят взаимоотношенията си
					22/03/2009
					 
						БЕЛГРАД, Сърбия -- Сръбският премиер Мирко Цветкович и гостуващият му хърватски колега Иво Санадер се споразумяха в петък (20 март) да подобрят политическите и икономическите си връзки и да оставят зад гърба си споровете, датиращи от конфликта през 1991-1995 г. Санадер обеща страната му да подкрепи кандидатурата на Сърбия за присъединяване към ЕС и заяви, че Хърватия "няма да се държи като Словения", имайки предвид решението на Словения да блокира преговорния процес на Загреб с ЕС.
						Сръбско-хърватските отношения са обтегнати още от времето след войната по въпроси като завръщането на сръбските бежанци в Хърватия и съдбата на изчезналите лица от двете страни. През 1999 г. Хърватия заведе дело за геноцид срещу Сърбия в Международния съд (МС) за ролята й във войната. По-късно Сърбия заведе контрадело. 
						В събота еврокомисарят по разширяването Оли Рен съобщи за напредък в продължаващите преговори между Хърватия и Словения за решаване на граничния спор помежду им, според съобщения в медиите. Той заяви, че преговорите трябва да продължат до решаване на проблема, което ще осигури възможностт за продъжаване на присъединителните преговори на Хърватия с ЕС. (ХИНА, Явно - 21/03/09; Бета, Taнюг, Студио Б, Б92, Емпортал, Явно, AФП, Ройтерс, AП, Евронюз, АКИ - 20/03/09)

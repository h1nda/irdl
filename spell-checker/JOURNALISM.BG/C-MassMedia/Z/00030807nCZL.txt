Сърбия заяви, че косовските сърби не трябва да гласуват
					03/07/2009
					 
						БЕЛГРАД, Сърбия -- В четвъртък (2 юли) правителството подкрепи президента Борис Тадич, че сърбите в Косово не трябва да участват в местните избори там през ноември. Тадич, лидер на управляващата Демократическа партия (ДП), заяви, че условията, създадени за косовските сърби, са неадекватни и тяхната сигурност не може да бъде гарантирана.
						На заседание в четвъртък сръбският кабинет заключи, че изборите през ноември няма да бъдат организирани в съответствие с Резолюция № 1244 на Съвета за сигурност на ООН, която постави Косово под контрола на ООН. Единственото несъгласие с официален Белград дойде от опозиционната Либералдемократическа партия, бивша фракция в рамките на ДП. Лидерът на партията Чедомир Йованович заяви, че не е трябвало Белград да призовава косовските сърби да бойкотират изборите. (ФоНет, Бета, Танюг, Б92 - 2/07/09)

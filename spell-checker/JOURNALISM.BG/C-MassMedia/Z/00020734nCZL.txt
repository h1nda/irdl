Турски заместник-министър ще се срещне с папата в Анкара
					23/11/2006
					 
						АНКАРА, Турция -- Заместник-министър Мехмет Али Сахин ще се срещне с папа Бенедикт XVI от името на турското правителство по време на посещението на папата следващата седмица, бе съобщено в сряда (22 ноември). По това време премиерът Реджеп Тайип Ердоган и министърът на външните работи Абдула Гюл ще бъдат в Рига на срещата на върха на НАТО. Външното министерство каза, че е уведомило Ватикана за проблема със застъпването на програмите, но от там са настояли папата да пристигне в Деня на Св. Апостол Андрей, основателя на Вселенската патриаршия в Истанбул. 
						Турция подготвя една от най-големите си операции за сигурност, за да гарантира безопасността на папата. В сряда полицията в Истанбул задържа 39 души, които са участвали в демонстрация срещу посещението. (Сабах, Милиет - 23/11/06; Заман, НТВ - 22/11/06; ЕйЕфЕкс - 20/11/06)

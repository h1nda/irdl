Албанската избирателна колегия отхвърли възражение, внесено от опозицията
					27/05/2011
					
						ТИРАНА, Албания -- Избирателната колегия отхвърли в четвъртък (26 май) възражение на опозиционната Социалистическа партия (СП) във връзка с окончателните резултати от изборите на 8 май за кмет в Тирана. СП настоява, че Изборният кодекс е бил нарушен, защото Централната избирателна комисия (ЦИК) не е обявила резултатите в предвидения срок. Вместо това ЦИК реши да отвори и преброи гласовете в урни, в които бюлетини са попаднали по погрешка, процес, отнел повече от седмица. От ЦИК казват, че е трябвало да приключат административно разследване, преди да приемат окончателните резултати. 
						Лидерът на СП Еди Рама, който е настоящ кмет на Тирана и се кандидатира за втори мандат, каза, че решението е срамно и че ЦИК е променила резултатите под натиск от правителството. "Очакваме справедливостта да възтържествува без натиск и други интереси," каза той. 
						Междувременно СП обжалва окончателния изборен резултат с аргумента, че общият брой на бюлетините, открити в урните в Тирана, е бил с 870 повече от броя на избирателите. Според окончателните резултати на ЦИК кандидатът на управляващата Демократическа партия Лулзим Баша е победил Рама с 81 гласа. (Ора Нюз, Balkan Web, Телеграфи, Нюз 24, Клан - 26/05/11)

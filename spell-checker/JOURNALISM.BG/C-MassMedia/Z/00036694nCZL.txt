Срещу седем души в Косово бяха повдигнати обвинения в международен трафик на органи
					12/11/2010
					 
						ПРИЩИНА, Косово -- Съд в Прищина повдигна в четвъртък (11 ноември) обвинения срещу седем души за предполагаемо участие в международна мрежа за трафик на органи. Прокурорът от ЕС Джонатън Рейтъл заяви, че организираната престъпна група е вкарвала незаконно хора в Косово, за да отстранява "човешки органи за трансплантиране на други лица". Разследването разкри, че през 2008 г. около 20 чуждестранни граждани от Молдова, Казахстан, Русия и Турция са били "склонени с лъжливи обещания за заплащане" да продадат бъбреците си. На един от тях са били обещани до 15 000 евро, а получателите на органите е трябвало да заплатят между 80 000 и 100 000 евро. Миналия месец специалната прокуратура повдигна обвинения срещу пет лица за международен трафик на човешки органи и организирана престъпност. Между обвинените имаше лекари и един високопоставен държавен служител от здравното министерство. (AП, Танюг, Koha.net - 11/11/10)

Македония засилва мерките срещу корупцията
					07/01/2008
					Опитвайки се да изпълни условията за присъединяване към НАТО, Македония проведе полицейска операция, насочена срещу корупцията. До момента въз основа на събраните при операцията доказателства са осъдени 60 инкасатори на пътни такси.
					От Зоран Николовски за Southeast European Times от Скопие -- 07/01/08
 
					 
						
През ноември полицията арестува 68 инкасатори на пътни такси. [Архив]
						През 2008 г. Македония ще продължи да засилва борбата с корупцията – съгласно изискванията на НАТО – за да продължи по своя път на евро-атлантическа интеграция. 
						Една от най-сериозните мерки срещу корупцията в страната е продължаващата полицейска операция под кодовото име “Змийско око”, която доведе до ареста на 68 инкасатори на пътни такси, за които прокурорите твърдят, че за пет месеца са придобили незаконни печалби в размер на близо 5 млн. евро. 
						Шестдесет от бившите служители на “Македония път” – фирмата, отговаряща за поддръжката на македонската пътна мрежа – бяха осъдени за престъпления по служба. Други двама заподозрени все още са на свобода. 
						Операцията започна през април 2007 г. като част от усилията на Македония в борбата с корупцията. Арестите бяха извършени, след като полицейски служители под прикритие събраха доказателства, представяйки се за шофьори на камиони и таксита, като тайно записаха инкасатори, техните супервайзъри и контрольори при преминаването на полицейските служители през бариерите за пътни такси. 
						В някои случаи инкасаторите се договаряли с шофьорите и вдигали бариерата срещу половината от таксата, която задържали за себе си. На гишетата, където били монтирани камери, инкасаторите давали на шофьорите празен лист хартия, преструвайки се че дават бон. 
						Въз основа на електронните записи на потока от автомобили през петмесечния период министерството на вътрешните работи изчислява, че инкасаторите са събрали около 5 млн. евро от гишетата за пътни такси в Скопие, Тетово, Гостивар и Велес. 
						Схемата е била толкова печеливша, че инкасаторите са подкупвали супервайзърите в “Македония път”, за да бъдат назначени на по-доходни гишета за пътни такси. Заплащаните за такива услуги суми са били между 3 000 и 15 000 евро, в зависимост от това колко печелившо е било гишето. 
						”Змийско око” е най-скъпата и продължителна операция досега с участието на най-много полицейски служители в Македония и тя ще продължи, каза вътрешният министър Гордана Янкуловска. 
						Освен това Агенцията по приходите ще започне разследване на произхода на имуществото на арестуваните инкасатори. 
						Това е втората такава операция, насочена срещу така наречената “дребна корупция”, която – независимо от името си – генерира немалки печалби. Първата операция се проведе през февруари, когато полицията арестува около 30 гранични служители, които са вземали малки суми - 5 до 10 евро - за контрабанда на стоки или за лесно влизане или излизане от страната. Повечето от тях бяха осъдени на няколко години затвор. 
						В доклада на Европейската комисия от ноември 2007 г "ЕК: Македония със съществен икономически напредък" бяха изказани похвали за антикорупционните усилия на правителството. "Постигнат е напредък в политиката и мерките срещу корупцията. Правната и институционалната рамка е заздравена и силният политически ангажимент е довел до някои резултати. По някои важни дела има съдебни решения, включително по делата срещу бивш заместник-министър, съдии, адвокати, нотариуси и полицейски служители," се казва в доклада. 
						Освен това Македония се е придвижила с 20 позиции нагоре до 84-о място в класацията за оценка на нивото на корупцията на "Трансперънси Интърнешънъл" за 2007 г.

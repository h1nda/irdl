Плавшич осъдена на 11 години затвор
28/02/2003
 
ХАГА, Холандия -- Трибуналът на ООН осъди в четвъртък (27 февруари) бившия президент на Република Сръбска Биляна Плавшич на 11 години затвор за участието й в преследването на босненски мюсюлмани и хървати в периода 1992-1995 г. Председателят на съда Ричард Мей обоснова присъдата с обяснението, че Плавшич е подкрепяла и насърчавала кампанията за етническо прочистване в Босна и Херцеговина, но не е била сред тези, които са я планирали и ръководели. Съдът взе предвид и възрастта й, посочвайки, че 72-годишен човек "има по-малко шансове да живее на свобода след затвора". Пледирането на Плавшич за виновна и разкаянието й по време на процеса бяха приети като смекчаващи вината обстоятелства. Прокурорите поискаха от 15 до 25 години затвор, но вероятно няма да могат да обжалват присъдата. Плавшич е първият високопоставен политик от бивша Югославия, който призна отговорността си и пледира виновен по обвиненията във военни престъпления. (АП, АФП, Ройтерс, уебсайт на ООН, НТВ Хаят, РТРС, ПБС БиХ - 27/02/03)

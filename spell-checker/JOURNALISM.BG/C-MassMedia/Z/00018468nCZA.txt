Отхвърлянето на конституционните реформи в БиХ ще има последствия за страната 
					05/05/2006
					Възможно е БиХ да се забави по пътя си към Европа, след като парламентът отхвърли важни конституционни реформи.
					От Влатко Вукотич за Southeast European Times от Баня Лука – 05/05/06
 
					 
						
"Тези, които гласуваха против конституционните промени, не са победители, и всички тук в Босна сега имаме проблем," каза президентът на РС Драган Чавич. [Гети Имиджис]
						След няколкомесечни преговори седемте водещи политически партии в Босна и Херцеговина (БиХ) изготвиха споразумение за конституционни промени, но то не бе прието от парламента. Предложените реформи, чиято цел е засилване на функционалността и ефективността на държавното управление, при гласуването на 26 април не успяха да съберат необходимото мнозинство от две трети от гласовете, за да бъдат приети. 
						Голямо мнозинство от 26 депутати в Камарата на представителите на БиХ подкрепи промените. Два гласа обаче не достигнаха, за да бъде преминат определеният праг. 
						"Тези, които гласуваха против конституционните промени, не са победители, и всички тук в Босна сега имаме проблем," каза президентът на РС Драган Чавич. Реформите бяха подкрепени от босненските сръбски политически партии СДС, СНСД и ПДП. 
						Основните противници на промените бяха босненската Партия за БиХ и депутатите, които се отцепиха от водещата хърватска партия ХДС заради противоречия по този въпрос. Те искаха да се запази системата за гласуване на етнически принцип, според която поне една трета от депутатите и от трите етнически групи трябва да са гласували за дадено законодателно решение, за да бъде то прието. 
						Един от основните критици на конституционните промени, Харис Силайджич -- бивш премиер на страната и бивш външен министър -- каза, че отхвърлянето на промените дава възможност да се договорят конституционни реформи, които да доведат до по-пълно обединение на страната. 
						Според международните представители обаче шансът за напредък е изпуснат и това ще се отрази върху бъдещето на гражданите на БиХ. Върховният представител Кристиан Шварц-Шилинг и посланиците на страните от Съвета за прилагане на мира смятат, че политическите партии в БиХ ще трябва да поемат отговорност за последствията. 
						Посланикът на САЩ Дъглас Макелхъни изрази "силно разочарование" от резултата от гласуването. Американски и други дипломати казаха, че предложените промени са били резултат на месеци на трудни компромиси, като посочиха, че международната общност се е е надявала конституцията да бъде променена навреме за изборите през октомври. 
						Местните медии писаха, че ЕС може да наложи "мълчаливи санкции" на БиХ. Това означава, че контактите с правителството в Сараево ще продължат и ще се провеждат редовни срещи, но на практика няма да има сериозно развитие на процеса на присъединяване към ЕС. 
						Не е направено предложение за продължаване на преговорите по измененията и не се предвижда това да стане в бъдеще. Лидерът на СНСД Милорад Додик каза, че всякакви по-нататъшни преговори могат да се проведат едва след изборите, ако партиите, подкрепили конституционните промени, получат подкрепата на избирателите.

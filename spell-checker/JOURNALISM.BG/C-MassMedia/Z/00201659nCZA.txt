Протести по време на концерт разпалиха дебат по кюрдския въпрос
					20/07/2011
					Отношението към кюрдската изпълнителка Айнур Доган разкрива по-дълбоки разделения в обществото. 
					От Менекше Токяй за Southeast European Times от Истанбул – 20/07/11
 
					 
						
Музикантката Айнур Доган, която пее на кюрдски и турски, бе изгонена от сцената на 18-ия Джазов фестивал в Истанбул. [Ройтерс]
						Поляризацията между "белите турци" - социална категория, смятана за богата, образована, прозападна и урбанизирана, но чувствителна към запазването на статуквото - и другите части на обществото показва тенденция към задълбочаване. 
						Последният протест срещу Айнур Доган, кюрдска певица и един от най-впечатляващите млади гласове в Турция, предизвика дебат относно социалната поляризация както в медиите, така и сред обществото. 
						Публиката очакваше Хавиер Лимон и неговия проект, наречен "Mujeres de Agua" ("Водни жени"), събрал заедно певци от Средиземноморието (Португалия, Испания, Гърция, Турция и Израел), в рамките на Истанбулския джазов фестивал в Нишанташъ, една от най-прозападните и "културни" части на Истанбул. 
						Концертът започна според плана с красиви изпълнения на фламенко, китара, ударни инструменти и пиано. Всичко обаче се промени, когато Айнур излезе на сцената, за да представи Турция, и започна да пее на майчиния си език - кюрдски. След известна търпимост към първата й песен втората накара някои от публиката да се провикнат "Кръвта на мъчениците още не е изсъхнала!" и "Пей на турски!". На третата песен протестът се засили, като някои започнаха да хвърлят предмети към сцената, принуждавайки я да напусне. 
						След нападенията от миналата седмица на ПКК срещу турски войници, при които загинаха 13 военнослужещи, а други седем бяха ранени, напрежението по улиците се е повишило, заедно с националистическите настроения. Нападението дойде непосредствено след обявяването на "демократична автономия" от прокюрдския "Конгрес на демократичното общество". 
						Екрем Еди Гюзелдере, политолог към Европейската инициатива за стабилност (ЕИС), обясни за SETimes причините за протестите. "Протестите показват, че значителна част от светската заможна средна класа, образованите хора, водещи западен начин на живот, не приемат кюрдския като културен елемент на Турция, а го отъждествяват с тероризма." 
						Емре Гьокалп, преподавател по социология в Анадолския университет, казва, че нападките срещу Айнур са преминали границите на протеста. Според Гьокалп протестът показва, че кюрдите са се превърнали в "другите" и че някои части от обществото, които се смятат за "леви", "либерални" и "образовани", показват сходни рефлекси с крайнодесните и необразованите хора. 
						Известният социолог Нилюфер Нарлъ смята, че страхът от разделение на Турция, т.нар. "Севърски синдром", се е засилил през последните няколко години. Тя свързва неотдавнашното обявяване на "демократична автономия" и нападенията на ПКК със засиления страх в обществото. Сега, казва тя, "посланието на интелектуалците за здрав разум е много важно." 
						В отговор на протеста на публиката Истанбулската фондация за култура и изкуства (ИФКИ), организатор на концерта, бързо публикува изявление, критикуващо действията на публиката и наблягащо на "свързващата роля" на изкуството и културата. За ИФКИ езикът на изкуството е универсален. 
						В изявление за печата Айнур изрази своя шок, че "симпатиите, демонстрирани към испанските и еврейските песни, не са могли да бъдат изпитани към любовните песни на братския кюрдски език; и [това, че те] са преминали в омраза, е наистина тъжно." 
						Все пак, в потвърждение на извървения от Турция път, трябва да се каже, че подобни изпълнения не биха били възможни преди десет години. Ето защо, въпреки всички протести, това "незавършено" изпълнение може да се тълкува като успешно за по-нататъшното отваряне на дебата по кюрдския проблем.

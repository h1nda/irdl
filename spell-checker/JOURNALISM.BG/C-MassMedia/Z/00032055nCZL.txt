Румънският премиер Кройтору иска няколко кандидатури за министър на вътрешните работи
					20/10/2009
					 
						БУКУРЕЩ, Румъния -- Номинираният за министър-председател Лучан Кройтору каза пред репортери в понеделник (19 октомври), че ще поиска от Социалдемократическата партия (СДП) да предложи трима кандидати за вътрешен министър, като се надява един от тях да бъде подкрепен от парламента. Кройтору започна преговори с парламентарните партии след спорното му номиниране от президента Траян Бъсеску миналата седмица. В понеделник Кройтору преговаря само с Либералдемократическата партия. Във вторник той ще се срещне с опозиционните партии, които миналата седмица подкрепиха Клаус Йоханис, кмета на Сибиу, за министър-председател. Кройтору срещна големи трудности да убеди лидерите на Националлибералната партия, СДП, Демократичния съюз на унгарците и представителите на малцинствата дори само да се срещнат с него. (Евениментул Зилеи, Котидианул, Гъндул, Зиуа, Ромъния Либера - 20/10/09)

Косовските албанци смятат да предложат договор за приятелство със Сърбия
					18/09/2007
					Екипът за преговори на Прищина обяви, че ще предложи споразумение, целящо да осигури добросъседски отношения със Сърбия, щом Косово получи независимост. 
					(Б92 - 18/09/07; AП, Ройтерс, ДПА, Гласът на Америка, Бета, Б92, Белия дом - 17/09/07)
 
					 
						
"Искаме да обсъждаме въпроси извън този за независимостта," каза косовският премиер Агим Чеку. [Гети Имиджис]
						Косовските албански лидери заявиха в понеделник (17 септември), че смятат да предложат споразумение, което да създаде условия за добросъседски отношения със Сърбия, след като тяхната провинция стане независима държава. 
						"Това ще успокои отношенията ни и ще развие добри, приятелски връзки между две суверенни държави," каза косовският президент Фатмир Сейдиу на пресконференция след среща с делегацията на Прищина за преговорите с Белград под егидата на международната общност за бъдещето на провинцията. 
						Очаква се екипът, оглавяван от Сейдиу и включващ премиера Агим Чеку и други високопоставени косовски албански политици, да предложи споразумението по време на среща в Лондон в сряда с "тройката" на ЕС-САЩ-Русия. 
						Запланувано е тримата дипломати, които посредничат в преговорите от името на шестчленната Контактна група, включваща Великобритания, Франция, Германия, Италия, Русия и Съединените щати, да се срещнат със сръбските представители във вторник. Делегацията на Белград се оглавява от сръбския министър за Косово Слободан Самарджич и от външния министър Вук Йеремич. 
						Според съобщенията акцент на срещите в Лондон ще бъде уреждането на подробностите около преките преговори между сръбските и косовските албански представители, насрочени за 28 септември в Ню Йорк. 
						Преговорите, които трябва да завършат до 10 декември, бяха изпаднали в застой в продължение на месеци. Никоя от страните не е показала воля да отстъпи от първоначалната си позиция по основния въпрос за статута на Косово. 
						Косовските албанци, които съставляват 90 % от 2-милионното население на провинцията, настояват за пълна независимост от Сърбия, която отказва да приеме нещо повече от широка автономия. 
						Без намерения за компромис, косовските албански лидери отново повториха в понеделник позицията си, че независимостта не подлежи на договаряне. 
						"Отиваме там [в Лондон] като държава ... искаме да говорим по технически въпроси между две независими държави и желаем да обсъждаме проблеми извън независимостта," каза Чеку. 
						Съединените щати и няколко европейски страни сигнализираха за готовността си да признаят независимо Косово дори и без резолюция на Съвета за сигурност на ООН. Русия блокира усилията за приемане на резолюция, основана на плана за статута на бившия специален пратеник на ООН Марти Ахтисаари, препоръчващ контролирана независимост за провинцията. 
						В свое изказване в понеделник сръбският президент Борис Тадич заяви, че уреждането на статута не трябва да оставя едната от страните с празни ръце. Той предупреди, че страната му ще използва всички правни и дипломатически пътища, за да предотврати получаването на независимост от Косово. 
						"Не може да се налагат на Сърбия условия, които засягат нейния суверенитет и цялост," каза той след среща с чешкия президент Вацлав Клаус в Прага. 
						Същевременно той подчерта значението на мирното решаване на въпроса. "Ние искаме да избегнем всякакво насилие. Една нова война би била бедствена за всички -- за сърби, албанци, народите на Блканите, Европа, Съединените щати и Русия." 
						Косово бе също една от основните теми по време на разговорите във Вашингтон между португалския премиер Жозе Сократиш, чиято страна понастоящем заема ротационното председателство на ЕС и американския президент Джордж Буш. 
						Държавите от 27-членния блок засега са разделени в позициите си относно признаването на независимо Косово без одобрението на Съвета за сигурност на ООН. Сократиш каза, че постигането на единна европейска позиция по въпроса е върховен приоритет за него. 
						"Гарантирах на президента, че главният ми приоритет във връзка с Косово е да запазим Европа единна," каза той.

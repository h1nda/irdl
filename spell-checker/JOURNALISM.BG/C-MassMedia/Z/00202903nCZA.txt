Излизането на МГС от Косово е стъпка към интеграцията
					15/06/2012
					Изтеглянето на Международната гражданска служба от Косово изпраща послание за успех и сътрудничество, но сърбите казват, че това би могло да попречи на процеса на диалог.
					От Мухамет Брайшори за Southeast European Times от Прищина -- 15/06/12
 
					 
						
Питер Фейт бе избран за ръководител на Международната гражданска служба в Косово през 2008 г. [Лаура Хасани/SETimes]
						Краят на контролираната независимост на Косово на 13 септември ще отправи послание за успех в региона и други обхванати от конфликт страни, смята Питер Фейт, представител на Международната гражданска служба (МГС) в Косово. "Това ще послужи и като пример за сътрудничество между местните жители и международната общност." 
						МГС бе открита през 2008 г., за да наблюдава уреждането на статута за Косово и да подпомага местните институции в процеса на евроинтеграция. 
						Представителят на службата е "крайният авторитет относно тълкуванието" на Плана на Ахтисаари - предложението, което обхваща въпросите, свързани с процеса на статута за Косово - и има "компетенции да анулира решения или закони, приети от косовските власти, и да санкционира и отстранява държавни чиновници, чиито действия той/тя смята за несъвместими" с Плана, според службата. 
						Въпреки осъществения напредък, позволяващ оттеглянето на МГС, обаче страната ще срещне препятствия по пътя си на интеграция. 
						"Да се надяваме, че Косово скоро ще се интегрира напълно в региона, но това е нещо, което Европейският съюз трябва да улесни - пред нас все още стои предизвикателството на сръбската съпротива. Аз съм много положително настроен относно европейското бъдеще на Косово," каза Фейт в ексклузивно интервю за SETimes. 
						Той каза, че все пак са взети мерки страната да започне с правилен старт. 
						"Направихме необходимото общностите да имат своите права и защита; религиозното и културното наследство бе запазено. [С] откриването на правителствена служба в Северна Митровица [започна] реализирането на плана за децентрализация в северната част на Косово," каза Фейт за SETimes. 
						За Косово е важно да се улеснят контактите със сръбската общност в Северно Косово, за да се излезе от безизходицата там. Решението според Фейт трябва да се базира на три основни принципа: насилието да не се толерира, страната да не се разделя и северът да не се окаже замразен конфликт. 
						"Правителството трябва да направи тази служба функционална като общинска власт в Северна Митровица, така че да може да предоставя услуги на гражданите," каза той. 
						Краят на мандата може да причини забавяне на диалога между двете страни, казаха официални представители. 
						"Фейт никога не е бил събеседник на Белград и като такъв няма да липсва на никого в Белград. Но всяко намаляване на международното присъствие в Косово може да затрудни комуникациите на Белград с Прищина ," каза за SETimes Оливер Иванович, държавен секретар на сръбското министерство за Косово.
						Той каза, че Белград и Прищина не са общували пряко от десетилетия поради взаимното недоверие. "Намаляването на международното присъствие би могло да означава, че ще е по-трудно да се постигнат добри решения," каза Иванович. 
						Косовските сърби обаче се противопоставят на службата от нейното създаване - тъй като я смятат за мисия в защита на независимостта. 
						"Какво са направили за нас? Нищо, така че дори и да си заминат, това ще е най-добре и за нас, и за тях. Те подкрепиха албанците да станат независими, така че не бива да очакват да им кажем "довиждане", каза за SETimes косовската сръбкиня Рада Радованович.
					
				
			
					 
					
 
 

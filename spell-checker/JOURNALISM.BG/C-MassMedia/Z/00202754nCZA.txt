Възникнаха съмнения по отношение на едно от делата за корупция, свързани с най-високите етажи на властта в Косово
					28/04/2012
					Обществото е критично настроено към ЮЛЕКС и разследването на властите в Косово по отношение на голямо дело срещу корупцията в Министерството на транспорта и телекомуникациите..
					От Мухамет Брайшори за Southeast European Times в Прищина - 28/04/12
 
					 
						
Фатмир Лимай, в средата, близък съратник на премиера Хашим Тачи, бе обект на разследване на ЮЛЕКС за корупция. [Ройтерс]
						Две години след претърсването в Министерството на транспорта и телекомуникациите в Косово, няма информация за корупция и злоупотреба със служебното положение в министерството и извън него, което предизвиква съмнения у обществото относно готовността на ЮЛЕКС и властите в Косово да се борят с корупцията по високите етажи на властта. 
						Разследването бе насочено срещу бившия министър Фатмир Лимай – близък политически съратник на премиера Хашим Тачи – и шефа на дирекцията за доставките в министерството Неджат Красничи, което медиите определиха като най-голямото дело срещу корупцията в Косово.
						"Процесът протича много бавно и за известно време бе почти забравен”, каза Себ Битичи, изпълнителен директор на Института за балканска политика в Прищина.
						На 23 април изтече крайният срок от 24 месеца, след който специалната прокуратура на Косово няма да може да предприеме по-нататъшни разследващи действия. 
						"Не сме станали свидетели на нито един обвинителен акт. Общественото мнение в Косово не е наясно защо са били предприети онези акции на претърсване и арести”, каза за SETimes Петрит Зогай, изпълнителен директор на НПО за борба с корупцията “ФОЛ”. 
						"По онова време ръководителят на ЮЛЕКС обяви, че претърсванията са били извършени по подозрения за злоупотреби с 80 милиона евро и че те са имали доказателства за 2 милиона евро. Изглежда, че това не е така”, каза Зогай. 
						Говорителят на ЮЛЕКС Блерим Красничи обаче обясни, че анализът на информацията, която е била събрана през последните две години, продължава след изтичането на крайния срок, за да може да се направи окончателна оценка на по-късен етап. 
						"Според наказателния кодекс на Косово, все още могат да се предприемат разследващи действия, свързани с възможни допълнителни обвинения и обвиняеми," каза Красничи за SETimes. 
						Критиците също твърдят, че прокуратурата действа твърде мудно, като е призовало отново Лимай след арестуването му три дни преди изтичането на крайния срок.
						"Минаха вече две години, а ЮЛЕКС чака до последната минута, за да вземе решение по делото. Това показва доколко са сериозни по отношение на борбата срещу корупцията,” каза Битичи. 
						"Обществото в Косово не е наясно защо на ЮЛЕКС им отне толкова много време, след като прокурорът каза пред медиите, че съществуват безспорни доказателства,” каза Зогай. 
						Прокурорът предостави доказателства в полза на Лимай, съобщи адвокатът му Тахир Речай, цитиран от “Косова прес”.
						"[Аз съм] убеден, че няма да има обвинителен акт срещу Лимай и се надявам, че решението на прокуратурата ще сложи край на всички разследвания срещу него”, каза Речай. 
						Битичи заяви, че ЮЛЕКС трябва да положи усилия, за да подобри имиджа си, но още по-важно е да предприеме действия. 
						"ЮЛЕКС трябва да подобри отчетността си, защото досега те не са постигнали никакви резултати, които си струва да бъдат споменати, макар че продължават да увеличават очакванията чрез помпозни декларации. На намесата в министерството се гледа като на театър, а не като на сериозни усилия, а липсата на резултати затвърди това убеждение”, каза Битичи. 
						Освен това Зугай твърди, че след пристигането на ЮЛЕКС в Косово през 2008 г. корупцията и организираната престъпност не са намалели. Основният проблем на Косово е, че върховенството на закона не властва, каза той.
						"Не мога да кажа, че визията на ЮЛЕКС за нашата страна е обнадеждаваща, точно както няма обнадеждаваща визия за косовските институции и върховенството на закона." 
						Красничи обаче каза, че ЮЛЕКС работи на пълни обороти, има над 59 текущи разследвания за корупция и 31 издадени присъди. 
						"ЮЛЕКС се бори срещу корупцията чрез разследващи екипи съвместно с косовските прокурори и косовската полиция. ЮЛЕКС също ще увеличи инициативите си за засилване на бдителността на обществото по отношение на корупцията и борбата срещу корупцията,” каза Красничи.
					
				
			
					 
					
 
 

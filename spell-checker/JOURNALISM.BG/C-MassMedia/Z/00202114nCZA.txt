Международният наказателен съд се надява наследството му да просъществува
		02/12/2011
		МНТБЮ продължава да открива и води дела срещу обвиняеми във военни престъпления. Кореспондентът на SETimes разговаря с говорителката на съда Нерма Йелачич.
		От Цветина Борисова за Southeast European Times -- 02/12/11
 
		 
			
Говорителката на МНТБЮ Нерма Йелачич. [Нерма Йелачич]
			От учредяването си през 1993 г. Международният трибунал на ООН за бивша Югославия (МНТБЮ) работи по предаването на правосъдието на виновниците за военни престъпления, извършени по време на конфликтите на Балканите през 90-те години на ХХ в. 
			
				SETimes разговаря за миналите предизвикателства пред Трибунала и продължаването на наследството му с Нерма Йелачич, негова говорителка и жертва на военни престъпления. 
			
				SETimes: МНТБЮ е натоварен да предава на правосъдието военнопрестъпниците от конфликта и да осигури справедливост за техните жертви. Какви бяха най-големите предизвикателства в това начинание? 
			
				Нерма Йелачич: Трибуналът се е изправял пред многобройни предизвикателства от самото начало на съществуването си. Това е първият по рода си трибунал, основан в разгара на конфликта по време, когато местните съдилища не биха били в състояние сами да разследват и преследват престъпленията. 
			В това си качество той бе изправен пред трудната задача да започне от нулата: от своите правила и процедури, начина, по който да води разследванията си, и осигуряването на държавно сътрудничество при набавянето на доказателства и задържането на обвиняемите до работата със съдебните документи, управлението на център за задържане и защитата на свидетелите. 
			Предизвикателството в работата по сложни дела възникна още с откриването на първите дела..., създаващо необходимост от установяване на тънък баланс между правото на обвиняемите на справедлив процес и необходимостта от гарантиране на възможно най-ефективно провеждане на съдебните процеси. 
			Това предизвикателство се засили с приемането на стратегията за приключване на работата през 2003 г., съгласно която Трибуналът бе задължен да ускори производствата, без да засяга тяхната честност по какъвто и да било начин. 
			Мандатът на Трибунала излиза извън рамките на обикновеното съдопроизводство и включва дейности извън съдебната зала, които допринасят за мира и стабилността. През 1999 г. Трибуналът основа Програмата за разгласа, първата по рода си програма за връзки с обществеността в историята на международното правосъдие, с цел да доведе работата на Трибунала по-близо до хората от региона. 
			Сега наследството на Трибунала представлява едно от най-големите му предизвикателства. За да може Трибуналът успешно да изпълни своя мандат, е абсолютно важно наследството му да продължи да резонира дълго след като е затворил вратите си. 
			
				SETimes: Как успяват съдиите от МНТБЮ да останат безпристрастни, имайки предвид емоционалния заряд на повечето дела? 
			
				Йелачич: Задължение на съдиите е да бъдат непредубедени и да се придържат най-строго към нормите на върховенството на закона. Всички съдии в Трибунала са на високо професионално равнище и с голям опит. Съдиите издават своите решения единствено въз основа на представените в съда доказателства. 
			
				SETimes: Ако можете да назовете едно дело, което е оставило най-голям отпечатък върху работата на МНТБЮ или е било повратен момент, кое би било то? 
			
				Йелачич: Невъзможно е да се изтъкне което и да е конкретно дело. Всички дела са играли съществена роля в предоставянето на възможност на жертвите да се явят и да дадат показания, като по този начин им се дава чувство за успокоение и справедливост. И всички са изиграли важна роля в развитието на международното наказателно и хуманитарно право. 
			
				SETimes: Кога очаквате МНТБЮ да изпълни своите задачи и впоследствие да затвори врати? 
			
				Йелачич: Трибуналът все още се ръководи в работата си от последния Доклад по стратегията за приключване на работата, който бе представен от председателя на Съвета за сигурност на ООН миналата пролет. Следващият доклад ще бъде изготвен по-късно тази година и Трибуналът взема всички необходими мерки да завърши оставащата си работа не по-късно от декември 2014 г. 
			Всички дела, които се обжалват след юли 2013 г., ще бъдат разглеждани по Остатъчния механизъм, който ще започне да функционира догодина за МТР (Международния трибунал за Руанда) и през 2013 г. за МНТБЮ. 
			
				Във втората част на интервюто Йелачич говори за дейностите на МНТБЮ, насочени към подготовката на местните съдилища в страните от Западните Балкани за ефективна работа по дела за военни престъпления.

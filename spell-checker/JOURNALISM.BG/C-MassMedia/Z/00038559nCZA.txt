Според анализатор решението за противоракетния щит засилва позициите на Румъния в региона
					17/05/2011
					Румъния се съгласи на нейна територия да бъде разположена балистична система за противоракетна отбрана, като подчерта, че този ход не е насочен към съседна Русия.
					От Паул Чокою за Southeast European Times от Букурещ – 17/05/11
 
					 
						
„По този начин Румъния постига целта си да гарантира своята дългосрочна сигурност”, заяви президентът Траян Бъсеску. [Габриел Петреску/SETimes]
						След месеци на подготовка президентът Траян Бъсеску този месец официално обяви, че Върховният съвет за отбрана на страната е решил да разреши инсталирането на 24 американски ракети прехващачи в старата военновъздушна база „Девеселу”, намираща се в отдалечен селскостопански регион в Югоизточна Румъния. 
						Решението се обявява повече от година след като страната за първи път се съгласи на нейна територия да бъде разположен американски комплекс, част от плана на администрацията на Обама за противодействие срещу заплахата от ракети с малък и среден обсег чрез изграждането на щит над Европа. 
						Анализаторът Кристиан Къмпяну, оглавяващ отдела по външни работи на букурещкия всекидневник “Румъния Либера”, каза за SETimes, че балистичната система за противоракетна отбрана (БСПО) носи огромни ползи за Румъния по отношение на сигурността, както и известна отговорност. 
						„Мисля, че за Румъния инсталирането на елементи от БСПО на нейна територия има тройно значение. На първо място, ясно е, че Румъния достига най-високото ниво на сигурност в цялата си история. Не само че страната е член на НАТО, но и има специално партньорство със САЩ, което след шест кръга преговори доведе до даването на допълнителни гаранции за сигурност в замяна на съгласието за инсталиране на щита на нейна територия”, обясни той. 
						„На второ място, със самия факт на приемане на ракетите прехващачи Румъния печели стратегическа тежест в региона на Черно море. Това е отдавнашна цел на сегашното ръководство. Тази промяна в стратегическия баланс в региона със сигурност няма да бъде подмината с безразличие от традиционно силните играчи в региона на Черно море – Руската федерация и Турция”, посочи Къмпяну. 
						И накрая, „ако Румъния иска да бъде регионален играч, тя трябва да изпълни собствените си очаквания”, твърди той. „В своето съобщение президентът Бъсеску заяви, че Румъния няма да направи почти никакви разходи за противоракетния щит. Това не е съвсем вярно. Разходите за предоставяне на правото да бъде разположен щитът сами по себе си са незначителни, но цената да станеш уважавана регионална сила ще бъде значително по-висока. " 
						„Казано по-просто, ако Румъния иска да бъде приемана сериозно като нов регионален фактор, тя трябва да увеличи драстично своите военни разходи. Румъния обаче беше засегната много по-тежко от икономическата рецесия в сравнение с други държави от региона. За да изпълни желанието си да има тежест в региона, Румъния трябва да постигне много висок темп на растеж – поне равен на този на Турция – което при сегашните обстоятелства е утопия”, заключава той. 
						Най-малко 200 американски войници ще бъдат разположени в базата, с възможност техният брой да бъде увеличен до 500. Бъсеску отбеляза, че разходите – около 400 млн. щ.д. за разполагане на системата и годишни разходи за поддръжка от 20 млн. щ.д. – ще бъдат финансирани от САЩ. 
						Министърът на външните работи Теодор Баконски заяви малко след съобщението на Бъсеску, че окончателното споразумение може да бъде подписано тази есен.

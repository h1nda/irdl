Специалният пратеник на САЩ подкрепи стремежа на България към енергийна независимост
					07/12/2009
					Според Ричард Морнингстар България с пълно основание преразглежда енергийните си проекти с Русия.
					(Новините, Дневник - 06/12/09; Стандарт - 05/12/09; Ройтерс, АФП, София Ехо, Новините, Dnevnik.bg, Медиапул, Информационна агенция Фокус, Българско правителство - 04/12/09)
 
					 
						
Българският премиер Бойко Борисов преразглежда енергийните сделки на страната. [Гети Имиджис]
						Изразявайки подкрепа за усилията на България да се превърне в ключов играч в европейската енергийна политика, специалният пратеник на САЩ по въпросите на енергетиката за Евразия Ричард Морнингстар заяви в петък (4 декември), че направените от София стъпки ще й помогнат да постигне по-голяма енергийна независимост. 
						"Имате правилен подход. Виждаме и оценяваме усилията ви", каза американският дипломат пред българския министър-председател Бойко Борисов. "Вие имате силен характер и волята да помогнете на България да играе водеща роля в енергийната политика на региона." 
						Дясноцентристкото правителство на Борисов, което встъпи в длъжност в края на юли, преразглежда няколко големи енергийни сделки, сключени с Русия през миналата година от предишното коалиционно правителство на страната, водено от социалистите. Сред тях са споразуменията за участието на България в проектите за газопровода „Южен поток” и нефтопровода Бургас-Александруполис (Дедеагач), както и за изграждането на АЕЦ „Белене”. 
						В изказване по време на бизнес проява в София след срещата си с Борисов Морнингстар изрази своята подкрепа за решението на България да преразгледа енергийната си политика. 
						"Точно сега България прави много правилни неща", заяви специалният пратеник. "Русия е реалност. България трябва да разговаря с руснаците. България трябва да разговаря за "Южен поток", няма начин това да бъде избегнато." 
						Освен в "Южен поток", България е една от петте европейски държави, участващи в спонсорирания от ЕС проект за тръбопровод "Набуко", чиято цел е да транспортира природен газ от Каспийско море и Близкия изток през Балканите към Европа, заобикаляйки Русия. Изразявайки интереса си и към двата проекта за газопроводи, София определи „Набуко“ като свой приоритет. 
						 "Не можем да дойдем тук и да кажем на България какво е в интерес на страната. Никой не може да направи това", заяви Морнингстар. "България признава и вижда, че в неин интерес е да диверсифицира маршрутите и източниците на доставки." 
						 По време на разговорите Борисов посочи, въпреки че енергийните сделки, които предишното правителство е подписало с Русия, са финансово неоправдани, България ще трябва да плати огромни неустойки, ако реши да се оттегли от тях. 
						"В тях е намесена политика, независимо от усилията ми да я избегна и да разговаряме само за финанси и бизнес", е заявил Борисов, цитиран от агенция „София нюз”. "Въпросът е в политическото значение на тези проекти. "Набуко" е приоритет за Европейския съюз, а руският "Южен поток" напредва много бързо и почти всеки ден много европейски страни се присъединяват към него." 
						В събота Борисов обеща да направи публично достояние договора за нефтопровода Бургас-Александруполис (Дедеагач), за да покаже колко неизгоден е той. 
						"Договорът не е рентабилен за България и не защитава нейните национални интереси", заяви той по време на посещението си в черноморския град Бургас, като добави, че споразумението дори не предвижда възможност за оттегляне на някой от партньорите от проекта. 
						По време на официалното си посещение Морнингстар се срещна също с президента Георги Първанов и с министъра на икономиката и на енергетиката Трайчо Трайков. 
						Някои американски компании проявяват интерес към участие в български ядрени енергийни проекти, заяви Морнингстар след разговорите си с Първанов, цитирайки като пример изграждането на депо за ядрени отпадъци или връзка между системите за пренос на газ на България и Турция.

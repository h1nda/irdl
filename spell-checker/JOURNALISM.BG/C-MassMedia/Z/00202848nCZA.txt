Прищина съжалява за отлагането на либерализирането на визовия режим и интеграцията в ЕС 
					28/05/2012
					Официални представители на Косово искат от ЕС да се ангажира по-отблизо с процеса на евроинтеграция на страната. 
					От Линда Карадаку за Southeast European Times в Прищина - 28/05/12 
 
					 
						
Самуел Збогар, ръководител на службата на ЕС в Косово каза, че ЕС е инвестирал много в оказването на помощ на Косово чрез финансиране и политически съвети. [Ройтерс]
						Правителството на Косово изразява разочарование от бавния ход на либерализирането на визовия режим и процесите на интеграция в ЕС. Премиерът Хашим Тачи каза, че забавянето не е оправдано. "Дори непризнаването от пет страни членки на ЕС не е основание за [Брюксел] да не се ангажира отговорно в съответствие с европейските интереси ... към Република Косово." 
						"След обяваването на независимостта Косово работи едностранно, за да се приближи до ЕС, [но] ЕС действа с бавни темпове", оплака се Тачи и посочи, че "Косово не иска привилегировано отношение, или ускорен процес. Ние искаме единствено равноправно отношение като към всички страни от Западните Балкани." 
						Самуел Збогар, ръководител на службата на ЕС в Косово, каза за SETimes, че ЕС е инвестирал много в оказването на помощ на Косово за присъединяване към Съюза чрез финансиране и политически съвети. Той добави, че през годините ЕС е бил най-големият донор на глава от населението, помагайки на Косово да строи училища, пътища и инфраструктура, предоставяйки съвети за необходимите реформи и оказвайки помощ при изготвянето на закони. 
						"Европейският дневен ред за Косово се разшири значително през последната година; сега ние имаме либерализиране на визовия режим, проектни проучвания, участие в програми на ЕС, търговско споразумение и членство в ЕБВР в дневния ред. Освен това диалогът се улеснява с посредничеството на ЕС, което доведе до седем важни споразумения", каза за SETimes Мая Кочиянчич, говорител на ЕС. 
						Тя подчерта също: "Ние имаме подсилена служба на ЕС в Прищина, както и мисия на ЮЛЕКС. С други думи отношенията между ЕС и Косово никога не са били толкова стабилни и динамични. Европейската интеграция обаче е двустранен процес. Това е процес, при който трябва да бъдат изпълнени обективни критерии и всеки се придвижва напред според собствените си постижения. Ние окуражаваме властите да продължат да полагат усилия." 
						Министърът за интеграцията на Косово Влора Читаку отправи собствено искане. "Ние искаме от ЕС да присъства по-осезаемо и с по-конкретни предложения към Косово и приемаме мнението на повечето държави членки на ЕС по отношение на интеграционния процес на Косово", каза тя за SETimes. 
						"Не мога да кажа, че Косово е готово да влезе в ЕС, но ние сме готови да получим насоки за либерализирането на визовия режим и да започнем преговори за подписване на споразумение за стабилизиране и асоцииране," каза Читаку. 
					
				
			
					 
					
 
 

Водещи босненски политици искат за Сребреница статут на окръг
					13/03/2007
					 
						САРАЕВО, Босна и Херцеговина (БиХ) -- Водещи босненски политици поискаха в понеделник (12 март) Сребреница - града, в който съгласно неотдавнашното решение на Международния съд в Хага през 1995 г. е бил извършен геноцид срещу босненците - да получи статут на окръг. 
						Кметът на Сребреница Абдурахман Малкич организира срещата, след като босненци заплашиха да напуснат града. Присъствалите на срещата, включително босненският и хърватският член на тристранното председателство на страната, Харис Силайджич и Желко Комшич, настояха, че Сребреница трябва да бъде под държавна юрисдикция, а не под тази на автономната област Република Сръбска. На срещата в понеделник не участваха нито представители на международната общност, нито сръбски политици. Президентът на РС Милан Йелич и премиерът на РС Милорад Додик казаха, че тя е в нарушение на Дейтънското мирно споразумение. (Дневни Аваз, Независне Новине - 13/03/07; ПБС, РТРС, Фена, Танюг - 12/03/07)

Гърция твърди, че ще възстанови финансовата стабилност
					10/01/2010
					 
						АТИНА, Гърция -- Финансовият министър Георгиос Папаконстантину заяви в петък (8 януари), че Гърция ще направи всичко възможно, за да подобри плана си за преодоляване на тежкото икономическо състояние. Изявлението бе направено след тридневното посещение на експерти от ЕС, които обсъдиха неотдавна обявената стратегия на Гърция за справяне с "боледуващите" държавни финанси. "Проектът със сигурност ще бъде подобрен в резултат на посещението и дискусиите", каза Папаконстантину и добави, че посещението "е затвърдило усещането, че правителството се движи в правилната посока".
						Също в петък правителството съобщи за рязко увеличаване на данъците върху алкохола и тютюневите изделия, за да се помогне за намаляване на държавния дълг. По-високите данъци ще влязат в сила от вторник. (Би Би Си, Та Неа, Ройтерс - 08/01/10)

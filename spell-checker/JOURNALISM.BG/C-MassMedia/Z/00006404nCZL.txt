ЕС държи вратата отворена за страните от Западните Балкани
27/03/2003
 
БРЮКСЕЛ, Белгия -- В сряда (26 март) Европейската комисия заяви, че през последната година петте балкански страни са отбелязали напредък към членството си в ЕС и ги призова да проявят по-силна политическа воля за реформи. Разширяването на ЕС ще бъде пълно едва когато в него бъдат приети Албания, Босна и Херцеговина, Хърватска, Македония и Сърбия-Черна гора, каза председателят на ЕК Романо Проди. Неговият коментар бе направен по повод представянето на доклада за изпълнение на споразуменията за стабилизация и асоцииране в петте страни. Като най-големи предизвикателства пред тях докладът посочва организираната престъпност, бедността и силната зависимост от чуждестранната помощ.
Също в сряда, Европейската комисия одобри новото партньорско споразумение за присъединяване на Турция. То предвижда предоставянето на обща помощ в размер на 1 млрд евро, ако бъдат продължени реформите, подкрепяни от МВФ.
В други новини, румънският външен министър Мирча Джоана заяви, че неговата страна ще продължи по пътя към членство в ЕС въпреки разногласията с Франция неотдавна относно политиката към Ирак. "Ще бъде невъзможно и изключително неразумно да бъде спрян този исторически процес", каза той след церемонията в Брюксел в сряда, на която седемте страни-кандидатки подписаха протоколи за присъединяване към НАТО. (AП, AФП, Ройтерс, СиЕнЕн, БиБиСи, Хюриет, Милиет, ЕК - 26/03/03)

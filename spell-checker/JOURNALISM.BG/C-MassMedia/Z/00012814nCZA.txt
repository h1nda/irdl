Албания ще увеличи участието си в мироподдържащи мисии 
					30/11/2004
					Албанският парламент прие закони, които откриват пътя към участието на страната в мироподдържащата мисия на ЕС в Босна и Херцеговина. Албания участва освен това и в мироподдържащи мисии в Ирак и Афганистан, а и взема участие в Многонационалната бригада в ЮИЕ (SEEBRIG).
					От Арди Пулай за Southeast European Times в Тирана -- 30/11/04
 
					 
						
Албанската армия може да изпрати още 140 военнослужещи в БиХ като част от мисията на ЕС. [Гент Шкулаку]
						Албанският парламент одобри законопроект по-рано тоз месец, който позволява на страната да се присъедини към мироподдържащата мисия в Босна и Херцеговина (БиХ), която поема функциите на НАТО през декември. Парламентарната резолюция обаче не посочва колко точно военнослужещи ще изпрати Албания. 
						Понастоящем 70 албански войници служат в мироподдържащите сили на НАТО в БиХ. Според правителствени източници може би ще се изпратят още 140 души. 
						"МВнР в сътрудничество с други компетентни албански институции и с тези на ЕС ще дефинира статута и размера на военния контингент, както и необходимите дипломатически и юридически стъпки за изпълнение на всички законови, финансови и логистични форми на участието," каза външният министър Кастриот Ислами. 
						Седемхилядната мисия на ЕС под кодовото названение "Алтеа" бе одобрена през септември от външните министри на ЕС и е част от Европейската политика на отбрана и сигурност. Според Ислами установяването на мисията демонстрира "многостранния ангажимент на ЕС за поддържане на мира и сигурността на Балканите."
						Наред с възможна роля в Алтея, Албания е сформирала още две мироподдъжащи роти като част от Многонационалната бригада в ЮИЕ (SEEBRIG), създадена през 1998 г. и включваща Албания, България, Хърватия, Македония, Гърция, Италия, Словения, Румъния, Турция и САЩ. Очаква се НАТО окончателно да удостовери пълната й оперативност през първата половина на следващата година. 
						Албански военнослужещи са разположени и в Афганистан, където 23 души служат като част от батальона за специални операции "Командо". Според албанския министър на отбраната Пандели Майко тримата военни министри на държавите, подписали Адриатическата харта, са се срещнали неотдавна, за да обсъдят албанско-хърватско-македонската медицинска част, която ще бъде дислоцирана в Афганистан. Тримата са се споразумели да набавят всичко необходимо за включването на тази част в мисията ISAF до юни 2005 г. Тази медицинска част е първата съвместна мироподдържаща инициатива на оперативно ниво, в която участват държавите от Адриатическата харта.
						Албания е твърд поддръжник на американската кампания в Ирак и е една от четирите държави, която изпрати свои части в бойната фаза на операция "Трайна свобода". Сега 71-членно подразделение за специални операции е в Ирак. Военнослужещите изпълняват небойни задачи, главно патрулирайки летището в град Мосул. Властите планират да увеличат техния брой на 120 в бъдеще.

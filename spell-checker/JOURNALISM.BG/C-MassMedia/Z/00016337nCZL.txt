Турция ще предостави помощ от 150 млн. долара на пострадалия от земетресение Пакистан 
					21/10/2005
					 
						ИСЛАМАБАД, Пакистан -- Турският премиер Реджеп Тайип Ердоган каза, че страната му ще предостави помощ от 150 млн. долара на регионите в Пакистан, пострадали от земетресението по-рано този месец. Ердоган пристигна в Исламабад в четвъртък (20 октомври), за да разговаря с пакистанския премиер Шаукат Азиз. В петък Ердоган ще посети засегнатите райони, придружен от строителни и жилищни експерти от Турция, които ще помагат в дългосрочен план за възстановяването на щетите. ООН отправи спешна молба за допълнителна помощ, която е необходима за останалите без подслон 3,3 милиона души преди началото на зимата.
						Рано в петък силно земетресение разтърси турския град Измир. Един човек е умрял от инфаркт и най-малко 15 са получили наранявания, докато са скачали от сгради. (TurkishPress.com, Пакистан доон, PakTribune.com, Форбс, Ройтерс, АП, АФП - 21/10/05)

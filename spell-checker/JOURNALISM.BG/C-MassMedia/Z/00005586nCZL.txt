Международна работна група предлага създаване на единна митническа администрация в БиХ
07/01/2003
 
САРАЕВО, Босна и Херцеговина (БиХ) -- Работната група за данъчни реформи в БиХ предложи създаването на единна митническа администрация в БиХ. В понеделник (6 януари) групата проведе конференция за официалния доклад, който ще представи скоро на върховния представител на международната общност в БиХ Пади Ашдаун. Групата, чийто председател е ръководителят на мисията на Европейската комисия в БиХ Ренцо Давиди, препоръча единната митническа администрация да се сформира чрез сливането на трите самостоятелни служби. Счита се, че годишно се злоупотребява с около 300 млн. евро, поради действащата в момента неефективна система.
Също в понеделник, ЕС и правителството на БиХ подписаха споразумение, според което страната ще получи финансова помощ от около 60 млн. евро. Получаването на средствата ще зависи от провеждането на реформи в публичната администрация, финансовия сектор и бизнес средата. (Източници на СВП - 07/01/03; ПБС БиХ, ХИНА, AП - 06/01/03)

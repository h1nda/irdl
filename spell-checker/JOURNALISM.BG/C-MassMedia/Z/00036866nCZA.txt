Косовските сили за сигурност помагат на Албания да се справи с наводненията
					13/12/2010
					Косовският министър на силите за сигурност Фехми Муйота и командващият Сюлейман Селими посетиха региона на Шкодра в Албания в началото на този месец.
					От Линда Карадаку за Southeast European Times от Прищина – 13/12/10
 
					 
						
Хиляди хора бяха евакуирани от домовете им в Албания. [Ройтерс]
						Около 12 000 души трябваше да бъдат евакуирани от домовете им в Северна Албания този месец, след като пътищата се превърнаха в бушуващи водни потоци, а 14 000 хектара земя около прелялото Шкодренско езеро бяха залети. 
						Повече от 90 служители на Косовските сили за сигурност (КСС) се намират в Северна Албания, където помагат при евакуацията, оказването на медицинска помощ, транспортирането и доставката на помощи. 
						 Ибрахим Шала, директор за връзките с медиите, каза за SETimes, че 59 служители на КСС са били изпратени на 2 декември и още десетки на 7 декември. 
						„Там се намират 95 служители на КСС с оборудване и транспортни средства. Изпратихме войници два пъти: първият път 59 войници заедно с пълно техническо оборудване, медицинска помощ, камиони, спасителни лодки, специализирано подразделение, водолази с водолазно оборудване, цяло подразделение за търсене и спасяване”, каза Шала. 
						Министърът на КСС Фехми Муйота и командващият Сюлейман Селими посетиха Шкодра на 6 декември и се срещнаха с албанския министър на отбраната Арбен Имами. 
						„Те посетиха намиращите се на място части, срещнаха се с министър Имами и направиха оценка на ситуацията. На 7 декември изпратихме още 36 войници, 15 камиона с войници, три линейки на Косовската здравна федерация и две линейки [на КСС], които работят за приемането и разпределянето на помощите в областта”, потвърди Шала. 
						„Нашите войски бяха посрещнати много добре и високо се ценят от наблюдаталите на НАТО в района”, посочи Шала, като добави, че косовските войници ще останат и ще продължат да помагат, докато са необходими. 
						Косовското правителство е отпуснало 1 млн. евро, за да помогне на своята съседка. Премиерът Хашим Тачи заяви, че поддържа контакти със своя албански колега Сали Бериша във връзка със ситуацията. 
						„КСС изпълняват отговорна, патриотична и хуманна дейност, за да помогнат на гражданите. Както никога досега, Албания се нуждае от цялостна помощ, за да преодолее тази тежка ситуация”, заяви Тачи, като добави, че от Косово ще бъдат изпратени също логистични и медицински екипи. 
						Тачи отправи и призив към гражданите на Косово от граничните райони да отворят вратите на домовете си за албанските граждани, ако това е необходимо.

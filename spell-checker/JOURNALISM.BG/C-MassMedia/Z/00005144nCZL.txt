Интерпол помолена да разследва босненска фирма
21/11/2002
 
БАНЯ ЛУКА, Босна и Херцеговина (БиХ) -- Босненско-сръбските власти помолиха Интерпол да им помогне в проследяването на сметките в чужди банки на авиационния институт Орао, доставчикът на военно оборудване, който наскоро бе обвинен в нарушаване на ембаргото на ООН срещу Ирак. Вътрешният министър Драгомир Йовичич съобщи в сряда (20 ноември), че следователите искат повече информация за транзакциите, включително сметките в Югославия, САЩ и Хонг Конг. Той добави, че в офисите на компанията не са намерени договори с Ирак, което означава, че във всички сделки за модернизация на иракските военновъздушни сили са използвани посредници. Трима служители на Орао са задържани във връзка със случая. (АП, АФП, РТРС, ФЕНА, БиБиСи - 20/11/02)

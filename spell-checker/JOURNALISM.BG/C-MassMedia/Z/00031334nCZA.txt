Ю Ту разлюля Загреб
					19/08/2009
					Ирландската рокгрупа Ю Ту остави ярка следа в хърватската столица миналата седмица.
					От Наташа Радич за Southeast European Times от Загреб -- 19/08/09
 
					 
						
Боно и басистът Адам Клейтън на стадиона "Максимир" по-рано този месец. [Гети Имиджис]
						Хърватия се разболя от сериозна Ю Ту треска по-рано този месец, когато ирландската рок четворка завладя града с два изцяло разпродадени концерта. 
						Над 120 000 почитатели се натъпкаха на стадиона "Максимир" на 9 и 10 август, за да видят една от най-големите рокендрол групи в съвременната история. 
						Концертът продължи повече от два часа, а Ю Ту изпълниха хитове от последните няколко десетилетия, като "Sunday Bloody Sunday", "The Unforgettable Fire", "Pride (in the Name of Love)", "Where the Streets Have No Name" и "With or Without You". 
						Вокалистът на Ю Ту, Боно, цитира стих от "Дубравка" на хърватския поет Иван Гундулич, изпявайки: "О, красива, о, скъпа, о, сладка свобода", в края на "Мис Сараево". 
						 "Благодарим ви, че ни поканихте в тази красива страна. Благодарим и на онези, които дойдоха от други краища на региона. Това е една хубава страна и вие сте хубави хора," каза Боно. 
						Според някои източници 40 000 фенове на Ю Ту са пътували от чужбина за концерта, изпълвайки хотелите и препълвайки заведенията. Според изчисленията през 48-те часа на "бурята Ю Ту" повече от 8 млн. евро са били налети в хотелиерската, ресторантьорската, транспортната и билетната индустрия. 
						Най-евтините билети за концерта бяха по 35 евро, но ако феновете искаха да бъдат възможно най-близо до групата, билетите около т.нар. "червена зона" - въртящата се сцена, проектирана за тяхното "Турне 360" - бяха близо десет пъти по-скъпи и струваха около 300 евро. 
						 "Много се постарахме, за да гарантираме на феновете на Ю Ту възможността да си купят билет на страхотна цена, с гарантиран страхотен изглед," каза мениджърът на групата Пол Макгинес на уебсайта на "Турне 360". 
						Двата концерта отбелязаха първото представяне на групата в Хърватия и второто й на Балканите. През 1997 г. те свириха в Сараево. 
						Боно спря кортежа на Ю Ту, за да подпише автографи и да покаже любовта си към обожаващите го фенове. Една от тях, 19-годишната Матеа Иванович, успя да прегърне певеца. 
						"Беше невероятно преживяване," каза Иванович.

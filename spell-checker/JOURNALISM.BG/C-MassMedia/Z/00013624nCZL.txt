Премиерът на БиХ Терзич призовава за консултации по попълването на овакантените места за сърби в централното правителство
					17/02/2005
					 
						САРАЕВО, Босна и Херцеговина (БиХ) -- Премиерът на БиХ Аднан Терзич призова в сряда (16 февруари) за консултации с цел попълване на местата за сръбски министри в централното правителство. Те бяха овакантени след декемврийските оставки на външния министър Младен Иванич, транспортния министър Бранко Докич и заместник-министъра по социалната политика Зоран Тешанович. Тримата представители на сръбската Партия за демократичен прогрес подадоха оставки след налагането на международни санкции на Република Сръбска (РС). 
						Междувременно в сряда местните медии в Баня Лука предадоха, че прокуратурата разследва обвинения за предполагаемо купуване на гласове в парламента на РС, за да бъде одобрен във вторник новият кабинет на автономната област. Съобщава се, че на депутатите са били предлагани хиляди евро, за да гласуват в полза на кабинета на Перо Букейлович. Службата на върховния представител бе приветствала избирането на ново правителство, като го бе призовала да реализира реформите и да сътрудничи на трибунала на ООН за военни престъпления. (Независне новине - 17/02/05; РТРС, ПБС БиХ - 16/02/05)

Кемал Буркай се завърна в Турция
					03/08/2011
					След десетилетия в изгнание кюрдският интелектуалец и политик Кемал Буркай е отново у дома с надежди за ускоряване на мирния процес.
					От Манекше Токяй за Southeast European Times от Истанбул – 03/08/11
 
					 
						
Журналистът Орал Чалъшлар (вляво) и Кемал Буркай (вдясно) на международното летище "Ататюрк" в Истанбул. [Орал Чалъшлар]
						Кемал Буркай, изтъкнат поет, интелектуалец и една от най-важните фигури в кюрдската политика, се завърна в Турция на 30 юли след три десетилетия в изгнание. Завръщането на Буркай, критик на ПКК и застъпник на ненасилието и кюрдските права, засилва надеждите за помирение между Турция и нейното кюрдско население. 
						Буркай, учредител и бивш генерален секретар на Кюрдската социалистическа партия, избяга от Турция през 1980 г., малко преди военния преврат от 12 септември. Преследван в Турция заради политическите си възгледи и дейност, той получи убежище в Швеция, където живее оттогава. 
						Върхушката на държавната йерархия - особено премиерът Реджеп Тайип Ердоган - насърчаваше завръщането на Буркай и го посрещна с отворени обятия. 
						Известен с мирния си подход към кюрдския въпрос и като критик на насилствената тактика на ПКК, Буркай възнамерява да остави своята следа в турската политика не като деен политик, а по-скоро като социалист интелектуалец, застъпващ се за демократично и ненасилствено решаване на кюрдския проблем в Турция. 
						Буркай обаче храни симпатии към ратуващата за мир кюрдска партия ХАК-ПАР, която е в голяма степен маргинализирана в турската политика. 
						В изказване за SETimes лидерът на ХАК-ПАР Байрам Бозиел подчертава, че Буркай ще бъде политическа сила над партийната политика, но ще действа паралелно с перспективата на ХАК-ПАР. Според Бозиел "като миролюбец Буркай ще си сътрудничи с всички сили в Турция, които се борят за мир и демокрация." 
						Мерве Алъджъ от антивоенното Движение на младите граждани определи завръщането на Буркай като "нещо незначително за Буркай, но огромно за Турция", добавяйки че съдебната, дискурсивна и социална трансформация на Турция - макар и все още недостатъчна - е разчистила пътя за неговото завръщане.
						На пресконференция на пл. "Таксим" Буркай обясни като причини за своето завръщане "подкрепа за мирните подходи към кюрдския въпрос". "Всеки, който ще допринесе за решаването на този въпрос, трябва да бъде подкрепен и трябва да избягваме онези, които се опитват да блокират това мирно движение," каза той. 
						Буркай разкритикува основното кюрдско движение, че не подкрепя турското правителство в неговото "отваряне към кюрдите", което в голяма степен е спряло след зараждането си преди около две години. 
						Той се надява да влее нов живот в "отварянето към кюрдите" с намерението да елиминира тероризма чрез разширяване на кюрдските културни права. В културните инициативи на правителството, като държавния 24-часов кюрдски телевизионен канал "ТРТ Шеш", Буркай вижда примери за това докъде е стигнала Турция в признаването на "кюрдската реалност" от заминаването му преди тридесет години. 
						Във време, когато широко се говори за "вътрешна война" и "завръщане към мрачните дни на миналото", социологът Арус Юмул от Университета "Билги" твърди, че завръщането на интелектуалец като Буркай е обещаващо събитие. "Намираме се на кръстопът между миналото и бъдещето и интелектуалци като Буркай могат да ни изведат от неопределеността, в която бяхме застинали," каза тя за SETimes. 
						Професор Фуат Кейман, директор на Истанбулския център за политика, е съгласен, че завръщането на Буркай става в особено важен момент. "За човек, принуден да живее извън страната няколко десетилетия заради военния преврат, моментът на завръщането му съвпадна с процеса на нормализиране на военно-цивилните отношения в Турция," каза Кейман за SETimes. 
						От друга страна, предвид всички играчи в кюрдската политика, остават въпросите за това дали Буркай има силна подкрепа и дали ще съумее да осъществи своите цели. 
						Прокюрдският Конгрес на демократичното общество (КДО), доминиран от ПМД, го призова да се присъедини към неговата кауза, но различията между Буркай и основните кюрдски политически движения остават. 
						Екрем Еди Гюзелдере от Европейската инициатива за стабилност казва, че влиянието на Буркай върху кюрдските политики тепърва ще се изяснява и че му е трудно да си представи Буркай да обедини сили с КДО. "Ако не го направи, неговата политическа база е много малка, а влиянието му ще бъде най-много като на влиятелен политически коментатор," каза той за SETimes.

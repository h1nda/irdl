Реформи на Атинската фондова борса целят да се възстанови доверието на инвеститорите
					26/08/2004
					Новите мерки, въвеждани от Комисията по капиталовите пазари, целят да се сложи край на незаконните практики на Атинската фондова борса, включително манипулиране на акциите и спекулативни операции. 
					От Георгиос Анагностопулос за Southeast European Times от Атина - 26/08/04
 
					 
						
Гръцкият премиер Костас Караманлис призова да се ускори разследването на борсовата криза в страната през 1999 г. [АФП]
						На Атинската фондова борса (АФБ) се провежда операция "Чисти ръце", чиято цел е да изкорени незаконните практики и да гарантира честни сделки за всички инвеститори. Комисията по капиталовите пазари, която контролира реформите, каза, че са необходими радикални промени, за да се сложи край на манипулирането на акциите и на други "сиви области", които подкопават доверието на инвеститорите.
						Алексис Пилавиос, новоназначеният председател на комисията, обеща да създаде структури за инспекция и контрол. Парламентът ще обмисли и приемането на нов закон, който да даде на комисията по-голяма власт да се намесва в случай на спекулации с акции.
						Пилавиос вече предложи да не се разрешава на брокерите да използват финансовите резерви на своите клиенти за покриване на дефицити или за финансиране на покупки на други клиенти. Други мерки, предприети по време на първата вълна от промени, включват изясняване на основните правила за отчитане на брокерските печалби и забрана на неофициалните заеми. 
						Междувременно бяха предявени обвиненията срещу предишния управителен съвет и президента на АФБ, които очакват започването на съдебен процес. Потърсена е отговорност и от седемнадесет влиятелни участници в търговията на фондовия пазар за нарушения на правилата на фондовата борса – по-конкретно за манипулиране на цени, преднамерено заблуждаване на обществеността и разпространяване на невярна информация. 
						 В същото време гръцкият премиер Костас Караманлис поиска от министерството на правосъдието да ускори разследването на борсовата криза в страната от 1999 г., която доведе до финансовото разоряване на много гърци, инвестирали спестяванията си. Последвалият скандал разкри широка мрежа от връзки между брокери, бизнесмени и известни личности, които са се опитвали да се възползват от системата.

Полицаите в Румъния започнаха частична стачка
					18/08/2009
					 
						БУКУРЕЩ, Румъния -- В понеделник (17 август) полицейските служители решиха да стачкуват в продължение на два часа всеки ден, за да протестират срещу предоставените на сектора недостатъчни парични средства, довели до орязване на допълнителните възнаграждения. Ръководителят на профсъюза Мариан Груя каза пред националното радио, че те могат да съдят властите, за да бъдат възстановени полагащите им се по закон права. В петиция до министерството на вътрешните работи и администрацията полицаите посочват например, че до 12 000 служители на правоохранителните служби повече няма да получават изключително важните парични помощи за наем. Забавен е процесът на наемане на нови служители, а премиите са съкратени с 20 %.
						И служителите на държавната администрация заплашиха в понеделник, че ще започнат стачка през октомври, ако правителството не се съгласи да преговаря с тях. В писмо до премиера Емил Бок те поискаха да се запазят работните места в местната администрация и сегашните нива на възнагражденията им. МВФ поиска серия от мерки срещу рецесията, включително намаляване на разходите и заплатите в държавния сектор. (Гъндул, Кроника Ромъниа, Зиуа - 18/08/09; Ziare.com - 17/08/09)

Рекордно количество кокаин бе задържано на македоно-косовската граница
					11/01/2007
					Мафиоти, свързани с покойния сръбски гангстерски лидер "Аркан" и режима на Милошевич, се смятат за замесени в трафика на 483 кг кокаин, задържан от македонски митничари в края на миналата седмица. 
					От Зоран Николовски от Southeast European Times от Скопие – 11/01/07
 
					 
						
Македонския премиер Никола Груевски (вторият отдясно), вътрешният министър Гордана Янкуловска (третата отляво) и други длъжностни лица гледат рекордно голямата пратка кокаин, задържана на македонската граница в понеделник (8 януари). [Гети Имиджис]
						В неделя (7 януари) македонските митничари на граничния пункт в Блаце заловиха 483 кг кокаин -- рекордно количество -- пътуващо от Венецуела за Гърция. Пратката е била скрита в 882 кутии от бяла акрилна боя. 
						Макар че цената му на черния пазар се изчислява на 46 млн. евро, македонските полицейски експерти твърдят, че тя може да достигне и 92 млн. евро, тъй като уличните наркодилъри смесват наркотика с неутрални вещества, като брашно и козметична пудра. Пратката била идеална за смесване, тъй като съдържала изключително чист, висококачествен кокаин. 
						Директорът на македонската митническа администрация Ванчо Каргов заяви, че наркотикът е пътувал от Венецуела до черногорското пристаниче Бар, откъдето е бил натоварен на камион с македонски регистрационни номера, управляван от македонския гражданин Алия Азирович, който го е закарал до Косово. 
						Според Каргов македонските митничари реагирали след сигнал, подаден от митнически служители на ЮНМИК в Косово. Македонският премиер Никола Груевски обаче представи различна версия на събитията, като каза, че македонската полиция е разкрила и проследила камиона самостоятелно. 
						Той бил спрян, пломбиран и сканиран. Било установено, че кутиите с боя съдържат 400 пакета прахообразно вещество, което било идентифицирано като кокаин след лабораторен анализ. 
						Регионалните медии предадоха, че жителката на Сърбия от македонски произход Станислава Чочоровска-Полетан стои зад операцията. Смята се, че тя е собственик на двете подставени дружества, които са били замесени в превоза на наркотика. Първото, "Макфут", било регистрирано в Сърбия. Второто, "Сийроуз Къмпъни Лимитид", било регистрирано в Гърция и се представяло за купувач на боята. 
						Полетан е била сътрудник на покойния сръбски главатар на военизирана банда Желко Разнатович "Аркан" и "веротно продължава да развива бизнеса му", цитира информационна агенция "Бета" думите на редактора на седмичника "Време", Деян Анастасиевич. Според македонското вътрешно министерство "Макфут" е снабдявала с алкохол и тютюневи изделия безмитните магазини по времето на Милошевич.
						Разкриването на кокаина постави нов балкански рекорд, надминавайки предишния, установен от полицейските сили на Италия, Черна гора и Сърбия през 2004 г. При него бяха задържани 202 кг кокаин, пътуващ от Венецуела за Нови Сад през Бар.

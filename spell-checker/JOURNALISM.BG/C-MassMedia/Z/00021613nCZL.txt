Специалният пратеник на ООН за Ирак посети Турция; Анкара загатна за възможен контакт с иракските кюрдски лидери
					16/02/2007
					 
						Анкара, Турция -- Специалният пратеник на ООН за Ирак Ашраф Кази посети Анкара в четвъртък (15 февруари), като част от обиколката целяща да даде тласък на подкрепата за мирните усилия в Ирак. Той проведе разговори с турския външен министър Абдулла Гюл. Предполага се, че двамата са постигнали съгласие за нуждата от „по-голямо регионално ангажиране в подкрепа на усилията за насърчаване на диалога, национално помирение и постигане на консенсус в Ирак."
						Независимо от тях, в четвъртък турският премиер Реджеп Тайюп Ердоган предложи Турция да предприеме стъпки за установяване на контакти с иракските кюрдски лидери. Той добави, че такава инициатива би имала за цел установяването на мир от двете страни на границата. 
						Според други новини от четвъртък, началникът на Генералния щаб на турската армия генерал Ясар Буюканайт се е срещнал с американския вицепрезицент Дик Чейни и със съветника по националната сигурност Стивън Хадли във Вашингтон. Те са се съсредоточили върху два основни проблема: борбата срещу терористичната Работническа партия на Кюрдистан, за която Турция твърди, че има бази в Северен Ирак, и върху противопоставянето на Белия Дом срещу резолюция на Конгреса на САЩ, която разглежда масовите убийства на арменци по време на Първата световна война, като геноцид. (Милийет- 16.02.2007 г.; уебсайт на ООН, NTV, Сихан – 15/02/07)

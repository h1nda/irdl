Турция чака одобрението на Ирак, преди да изпрати войски в тази страна
05/11/2003
 
ВАШИНГТОН, САЩ -- Турският посланик във Вашингтон Осман Фарук Логоолу заяви пред репортери във вторник (4 ноември), че страната му очаква покана от Управляващия съвет в Ирак, преди да изпрати войски в тази страна. "Искаме да бъдем добре дошли и да сме сигурни, че можем да помогнем," каза той. Говорител на Държавния департамент на САЩ посочи, че са в ход преговори и с "други страни", за да се намери решение на проблема. Той препотвърди позицията на Вашингтон, че Турция може да играе конструктивна роля при стабилизирането на Ирак.
Други новини: Около представителствата на Турция в Холандия бяха засилени мерките за сигурност. Анкара помоли за това след нападението със самоделна бомба срещу турското посолство в Хага.
Също във вторник българските и турски въоръжени сили започнаха съвместно учение, което се концентрира върху патрулиране, операции по блокиране на пътищата, както и стрелба с малки оръжия. Мястото на учението не бе оповестено. (АП, АФП, Ройтърс, Анадолска агенция, НТВ, БТА - 04/11/03)

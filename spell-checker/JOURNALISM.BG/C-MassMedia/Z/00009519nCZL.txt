Делова хроника
16/01/2004
Преглед на деловите и икономическите новини от Балканите след 9 януари.
(Различни източници -- 09/01/04 - 16/01/04)
 
 
Преглед на деловите и икономическите новини от Балканите след 9 януари:
Хърватската централна банка съобщи на 15 януари, че страната е привлякла 7 милиарда евро в чужди инвестиции през последните 10 години. Повечето от парите са вложени в далекосъобщителния, банковия и фармацевтичния сектор. Около 24 % от всички инвестиции идват от Австрия. Фирми от Германия са осигурили 22 %, а компании от САЩ - 17 %.
***
Македонският министър на икономиката Стевче Якимовски и гръцкият министър на развитието Акис Цохацопулос се договориха на среща в Солун да възобновят разговорите между македонското правителство и гръцката компания "Хеленик петролеум" за статута на нефтената рафинерия "Окта". Двамата министри обсъдиха и възможността за продължаване на нефтопровода Скопие-Солун до Сърбия и Черна гора.
***
Световната банка одобри Посреднически заем за финансиране на експорта - 2 за Турция. Заемът от 303 млн. долара е предназначен за подпомагане на износа и на растежа в реалния сектор. Той е с падеж от 16 години, с гратисен период от 6 години.
***
Мисията на МВФ, която пристигна в Турция на 11 януари, препоръча на властите да намерят нови начини за финансиране на увеличенията на заплатите в обществения сектор. Според фонда през 2004 г. може да се очаква увеличаване на икономическия растеж на Турция, но се очаква също така и инфлация. Възможни са по-добри кредитни условия за страната, ако тя решително приложи програмата на МВФ, казаха от мисията.
***
Албанската държавна застрахователна компания ИНСИГ откри свой клон в Македония, обяви финансовото министерство на 14 януари. Това стана една година след като застрахователят получи одобрението на македонските власти.
***
Турският производител на стъкло "Шише джам" обяви, че тази пролет стартира инвестиционен проект за 160 млн. долара в България. Заводът ще бъде построен близо до град Търговище и се очаква да бъде пуснат в експлоатация през 2005 г.
***
Кабинетът на Босна и Херцеговина договори с МВФ предложените бюджетни разходи от 246 млн. евро за тази година. Сделката отбелязва леко намаляване на първоначално планираните разходи, в съответствие с призива на МВФ за поставяне под контрол на растящия външнотърговски дефицит.
***
Заместник-финансовият министър на Република Сръбска Зарко Мионич официално откри на 12 януари първата общинска данъчна служба в Добой, в рамките на пилотен проект за създаване на централизирани фискални системи в по-големите общини. Правителството на БиХ ще финансира създаването и на други данъчни служби тази година в Баня Лука, Сараево и Мостар.
***
Хърватското правителство подписа допълнения към Споразумението за свободна търговия със Сърбия и Черна гора на 14 януари. Министерството на икономиката на Хърватия обяви, че то обмисля и някои допълнения към Споразумението за свободна търговия с Босна и Херцеговина и потвърди ангажимента на правителството да засили икономическите връзки със съседните страни.

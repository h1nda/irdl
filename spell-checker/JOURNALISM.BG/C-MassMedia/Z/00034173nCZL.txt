ЕС разкритикува протестите срещу хомосексуалисти в Албания
					15/04/2010
					 
						БРЮКСЕЛ, Белгия -- В сряда (14 април) ЕС излезе с изявление, в което се критикуват неотдавнашните демонстрации срещу хомосексуалисти в Албания, предизвикани от участник в реалити шоу, който обяви публично своята сексуална ориентация. Клодиан Чела, участник в шоуто „Биг Брадър” на телевизия „Топ Ченъл”, обяви от телевизионния екран, че е гей и помоли за разбиране. Демонстранти от родния му град Лежа обаче организираха прояви, на които настояваха, че в града им няма хомосексуалисти, и призоваваха за изгонването му от шоуто. 
						В своето изявление ЕС заявява, че спазването на човешките права е предварително условие за присъединяване към ЕС и че блокът се противопоставя на всякаква дискриминация на основата на сексуална ориентация. (Лаймифундит, Шекули, Топ Нюз - 14/04/10)

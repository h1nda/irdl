Шефът на НАТО заяви, че евроатлантическата интеграция и бързото решаване на косовския проблем са ключът към регионалната стабилност
					08/07/2007
					 
						ДУБРОВНИК, Хърватия -- Държавни и правителствени ръководители, както и представители на международната общност, се събраха в Дубровник в петък (6 юли) на двудневна регионална среща на върха. В изказването си Генералният секретар на НАТО Яп де Хоп Схефер определи евроатлантическата интеграция и бързото решаване на проблема със статута на Косово като главни фактори за стабилността. "Само евроатлантическата интеграция предлага рамката за превръщането на огромните постижения в този регион в наистина необратими резултати", заяви той и призова страните, които се стремят към членство в НАТО да осъществят необходимите реформи. 
						Де Хоп Схефер също заяви, че не трябва да се отлага повече процеса за решаване на статута на Косово. Той заяви, че решението на Съвета за сигурност на ООН, основано върху плана за статута на бившия пратеник Марти Ахтисаари, ще укрепи стабилността. 
						В обръщението си към участниците в срещата в събота хърватският премиер Иво Санадер заяви, че Сърбия трябва да бъде включена в следващите вълни на разширяване на ЕС и НАТО. Той също заяви, че е в интерес на Европа страните от Адриатическата харта - Албания, Хърватия и Македония - да получат покана за членство в НАТО през следващата година. (Вечерни лист - 08/07/07; Танюг, Виесник, ХИНА - 07/07/07; Уебсайт на НАТО - 06/07/07)

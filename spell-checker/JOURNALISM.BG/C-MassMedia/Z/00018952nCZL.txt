Бериша призова за уважение към косовското сръбско малцинство 
					16/06/2006
					 
						ПРИЩИНА, Косово, Сърбия -- В четвъртък (15 юни) албанският премиер Сали Бериша призова институциите на Косово и етническите албанци в провинцията да уважават правата на сръбското малцинство и да подобрят условията на живот на тази общност. Бериша бе в Прищина, за да разговаря с премиера Агим Чеку и с оттеглящият се от поста ръководител на ЮНМИК Сьорен Йесен-Петерсен, както и да произнесе слово пред парламента. По време на срещата си Бериша и Чеку се съгласиха, че е необходимо да се подобри комуникацията между двете правителства и да се ускори реализирането на двустранните споразумения. Бериша подкрепи също независимостта на Косово, като каза, че тя ще допринесе за сигурността на Балканите.
						В разговора си с Йесен-Петерсен Бериша каза, че Албания ще се съобрази с решението на международната общност за Косово, и се съгласи, че статутът на провинцията трябва да се определи възможно най-скоро. Йесен-Петерсен приветства подписването на Споразумението за стабилизация и асоцииране на Албания с ЕС, като каза, че това е важно събитие за целия регион. (Албейниън Нюз - 16/06/06; AП - 15/06/06)

Делова хроника
					19/08/2005
					Преглед на деловите и икономическите новини от Балканите след 12 август.
					(Различни източници - 12/08/05 – 19/08/05)
 
					 
						
Крайният срок за консорциумите, желаещи да представят кандидатури за турската нефтена рафинерия "Тупрас", е удължен до 29 август, обяви правителството. Първоначалната дата бе 19 август. ["Турпас"]
						Шести по ред търг за внос на електроенергия, организиран от албанската електроцентрала КЕШ, се провали след получаването на една-единствена оферта. КЕШ се опитва да закупи електроенергия за около 27 млн. евро с цел да осигури доставките между септември и декември. 
						*** 
						Рейтинговата агенция "Фич" повиши дългосрочния рейтинг на България за външния дълг с един пункт до "ВВВ". Промяната се отдава основно на успешното сформиране на новото коалиционно правителство. Други фактори включват намалелия държавен дълг, който бе сведен до 30 % от БВП, едно много силно финансово постижение. 
						*** 
						
Сръбският финансов министър Младжан Динкич обяви номинацията на бившия шеф на данъчна администрация Александър Радович за специален финансов контрольор в министерството на отбраната на Сърбия и Черна гора. Динкич каза, че новосъздаденият пост е необходим поради нарастването на бюджета на министерството до над 37 млн. Той призова за по-строг правителствен контрол върху разходите за отбрана. 
						*** 
						Руската компания "Лукойл" откри складова база в Щип, Mакедония, с което отбеляза официалното си навлизане на вътрешния пазар на страната. "Лукойл" възнамерява да инвестира 50 млн. евро за изграждане на верига от 40 бензиностанции. В резултат на това се очаква да бъдат разкрити най-малко 600 нови работни места. 
						*** 
						Гръцката верига за продажби на мобилни устройства "Германос" отвори нов филиал, "Сънлайт трейдинг", в Сърбия и Черна гора. "Германос" ще контролира 100 % от компанията, която ще продава батерии и фотоелектрически системи, както и електрически и електронни уреди. 
						*** 
						Делегацията на Европейската комисия (ЕК) в Босна и Херцеговина (БиХ) откри конкурс за проекти за обучение на мениджъри и предприемачи. ЕК предоставя средства за обучение в размер на 1,5 млн. евро. Кандидатите трябва да внесат своите предложения до 18 ноември. 
						*** 
						ЕБВР одобри избора на хърватски подизпълнители за построяването на участъка "Върбовско-Босилево 2" от магистралата Риека-Загреб. Местната фирма "Конструктор-инженеринг" ще построи пътния участък, а "Хидроелектра нискоградня" и "Виадукт" ще построят два тунела. Договорите са на стойност съответно 7,5 млн. евро, 10,5 млн. евро и 13 млн. евро.

Загреб омаловажава ефекта от решението на ЕС
					18/03/2005
					Като нарекоха отлагането на присъединителните преговори с Хърватия временна пречка, властите в Загреб изразиха увереността си, че преговорите скоро ще започнат. 
					(Гардиън - 18/03/05; АФП, ХИНА, Гласът на Америка, Би Би Си мониторинг - 17/03/05; Блумбърг, Би Би Си - 16/03/05)
 
					 
						
Неявяването на генерала от резерва Анте Готовина пред Хага доведе до отлагане на присъединителните преговори на страната му с ЕС. [Архив]
						Като омаловажи ефекта от решението на ЕС да отложи присъединителните преговори със страната му, хърватският премиер Иво Санадер каза, че нито евроскептиците, нито евроентусиастите имат полза от този ход. 
						"Не трябва да се обезкуражаваме," каза Санадер пред хърватските законодатели в четвъртък (17 март), като ги увери, че подготовката за присъединителните преговори ще продължи. Той изглеждаше уверен, че процесът скоро ще бъде възобновен и Хърватия ще продължи по пътя си към членство в съюза. 
						В сряда външните министри на ЕС решиха да отложат началото на преговорите, които трябваше да започнат на следващия ден. Министрите ясно посочиха, че процесът ще започне едва след като генералът от резерва Анте Готовина, един от най-издирваните обвиняеми от трибунала на ООН за военни престъпления, бъде предаден на съда в Хага. 
						Главният прокурор на ООН Карла дел Понте неколкократно каза, че Готовина се намира в обсега на хърватските власти, въпреки че те твърдяха обратното. 
						Като изрази съжаление, че преговорите не са започнали по график, външният министър Колинда Грабар-Китарович каза в четвъртък в Брюксел пред репортери, че това "не е нито триумф, нито провал" за страната й, "а нормален процес", който няма сериозно да забави напредъка на Хърватия. 
						Хърватският президент Стипе Месич също се опита да омаловажи ефекта от забавянето."Аз вярвам, че ние скоро ще докажем, че може да ни се вярва, и ще покажем, че сме направили всичко сътрудничеството да е пълно," каза той. 
						"Това е само една временна спънка," е казал неназован правителствен представител, цитиран от "Ройтерс", като е добавил, че властите ще могат скоро да докажат, че може да им се има доверие. "Ние сме правителство, ориентирано към ЕС, и няма връщане назад," е казал представителят. 
						Решението за започване на преговорите трябва да бъде единодушно подкрепено от всичките 25 страни членки на ЕС. В сряда само Австрия, Унгария, Словения и Словакия бяха съгласни преговорите да започнат по график. 
						Подкрепата за членството в ЕС не се е променила особено в Хърватия в резултат на отлагането, показа ново проучване на общественото мнение. Броят на хората, които ентусиазирано приемат членството, е спаднал от 47,3 % през февруари на 43,8 % през последните няколко дни, докато броят на скептиците е нараснал от 1,7 % на 38 %. Проучването, проведено от агенцията "Метро вентура" и публикувано във "Вечерни лист", установи, че 38,8 % от хърватите смятат, че за отлагането са виновни Дел Понте и ЕС, а 32 % обвиняват правителството. Други 7,3 % са казали, че Великобритания е виновна.

Жуплянин се яви за първи път пред Трибунала на ООН
					24/06/2008
					Бившият босненски сръбски полицейски началник Стоян Жуплянин се яви в понеделник за първи път пред съдиите на ООН в Хага и каза, че до месец ще заяви дали се признава за виновен по обвиненията в убийство, мъчения, преследване и други военни престъпления.
					(АКИ - 24/06/08; АП, АФП, Ройтерс, Би Би Си, B92, МНТБЮ - 23/06/08)
 
					 
						
Бившият босненски сръбски полицейски офицер Стоян Жуплянин се яви за първи път в понеделник (23 юни) пред Трибунала за военни престъпления в Хага. [Гети Имиджис]
						Босненският сърбин, който е основен обвиняем във военни престъпления, отказа да заяви дали се признава за виновен при първото си явяване пред съдиите в Международния наказателен съд за бивша Югославия (МНСБЮ) в понеделник (23 юни), два дни след прехвърлянето му в Хага.
						Стоян Жуплянин, на 56 г., бивш полицейски началник и съветник на босненския сръбски политически лидер от времето на войната Радован Караджич, бе арестуван на 11 юни, почти девет години след първите обвинения на ООН срещу него. Сега срещу него са повдигнати 12 обвинения в престъпления срещу човечеството и нарушаване на законите и обичаите за водене на война за преследване, убийство, мъчение, депортиране и други жестокости, извършени срещу лица от несръбски произход в началото на конфликта от 1992-1995 г. в Босна и Херцеговина (БиХ).
						Жуплянин заяви, че ще се произнесе по обвиненията в законоустановения 30-дневен срок.
						Той каза пред председателя на съдебния състав Оле Бьорн Столе, че "много съжалява" за конфликтите на Балканите от 90-те години. Жуплянин изрази надежда, че тримата бегълци, които МНСБЮ все още издирва за военни престъпления - Караджич, босненският сръбски военен командир Ратко Младич и хърватският сръбски бунтовнически лидер Горан Хаджич - все още са живи, но се страхувал, че "вероятно нощта е погълнала другите му братя".
						Като отрече, че сръбските власти са помагали на него и на останалите трима обвиняеми, той заяви, че те дори са планирали да убият бегълците в името на интересите на Сърбия и Република Сръбска.
						"Това бяха времена на страх, криене и тревоги," каза Жуплянин. "В сравнение с всичко това затворът бе добре дошъл."
						Около седмица преди ареста на Жуплянин главният прокурор на ООН Серж Брамерц настоя пред Съвета за сигурност на ООН, че обвиняемите, които все още се издирват от Трибунала в Хага, "са в обсега на сръбските власти".
						Той заяви, че сътрудничеството на Сърбия с МНСБЮ е "отчасти задоволително" по отношение на достъпа до архивите и “незадоволително” по отношение на помощта за залавяне на обвиняемите.
						Пълното сътрудничество с Трибунала на ООН е основно условие за присъединяването на Сърбия към ЕС. Властите в Белград заявиха, че арестът показва техния ангажимент към изпълнението на задълженията на държавата им към МНСБЮ.

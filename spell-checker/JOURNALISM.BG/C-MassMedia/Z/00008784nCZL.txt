Хиляди ще отдадат последна почит на бившия босненски лидер
22/10/2003
Очаква се около 150,000 души да се съберат в Сараево за погребението на бившия президент на Босна и Херцеговина (БиХ) Илия Изетбегович, който отведе Босна и Херцеговина до нейната независимост и игра ключова роля за прекратяване на последвалата война.
(Би Би Си, Си Ен Ен, АФП - 22/10/03; АФП - 21/10/03; АП, Ройтърс - 20/10/03; РСЕ/РС - 19/10/03)
 
 
Хиляди опечалени се събраха в Сараево в сряда (22 октомври), за да отдадат последна почит на бившия президента на Босна и Херцеговина (БиХ) Алия Изетбегович, който почина в неделя на 78-годишна възраст.
Изетбегович ще бъде запомнен най-вече като човек, който отведе бившата югославска република до нейната независимост и като един от подписалите Дейтънските мирни споразумения, които доведоха до края на войната от 1992-1995 г. На първите следвоенни избори в страната през 1996 г. той бе избран за представител на мюсюлманската общност в първото тричленно многоетническо президентство и стана първият негов председател. Посочвайки здравословни причини, той се оттегли от поста си и от активната политика през 2000 г.
"Президентът Изетбегович ще бъде запомнен със своята историческа роля за запазване единството на Босна и Херцеговина и за създаване на босненската държава," се казва в съболезнователното послание на генералния секретар на ООН Кофи Анан.
"Изетбегович бе един много смел лидер на своя народ," заяви Върховният представител на ЕС по външната политика Хавиер Солана. "При трудните обстоятелства на Балканите той изигра важна роля за спиране на войната в страната."
Лекарите от Клиничния център на Сараевския университет казаха, че смъртта на Изетбегович е била причинена от дълготрайни проблеми със сърцето, усложнени от нараняванията, получени неотдавна при падане в дома му.
Представители на полицията заявиха, че очакват около 150,000 босненци и чуждестранни официални лица, включително турския външен министър Абдулах Гюл, да присъстват на погребението в столицата на БиХ. Организирани са специални влакови композиции и десетки автобуси за извозване на опечалените от преобладаващо мюсюлманските райони до Сараево. Полицейски източници заявиха пред АФП, че очакват и около 50 автобуса с мюсюлмани от Хърватия и Словения.
Изетбегович ще бъде погребан в гробището " Ковачи" редом със стотици босненско-мюсюлмански бойци, загинали по време на обсадата на Сараево от сръбските сили в периода 1992-1995 година. Сутринта тялото му ще бъде изложено за поклонение в президентството на БиХ. Знамето пред сградата ще бъде свалено наполовина. Организаторите предвиждат официална молитвена церемония в центъра на Сараево, преди погребалното шествие да се насочи по улиците, украсени с държавните знамена на БиХ.
Денят на траур обаче ще бъде обявен само в мюсюлманско-хърватската федерация на БиХ, като няма да има официална делегация от сръбската автономна област Република Сръбска. Някои официални представители на босненските сърби обаче се очаква да присъстват на церемонията неофициално.
Юрист по образование и основател на мюсюлманската Партия на демократичното действие, Изетбегович бе избран за президент на югославската република Босна и Херцеговина през 1990 г. Той е автор на книгата " Ислямът между Изтока и Запада", публикувана през 1982 г. и описваща проблемите, пред които са изправени мюсюлманите, живеещи в славянска държава. Югославските власти го осъдиха на пет години затвор за пропагандиране на " панислямска дейност".

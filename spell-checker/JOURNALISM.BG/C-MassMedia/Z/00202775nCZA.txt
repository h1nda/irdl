Гърция експериментира, като намалява парите за наука
					04/05/2012
					Някои изследователи са скептични по отношение на новите бюджетни мерки, като подозират, че по-нататъшните мерки ще нанесат големи щети на гръцката наука в крайна сметка.
					От Мария Паравантес за Southeast European Times в Атина - 04/05/12
 
					 
						
Да се направи развойната дейност по-функционална и финансово жизнеспособна е само едно от новите предизвикателства пред науката в Гърция. [С любезното съдействие на ФОИТГ-Институт за електронна структура и лазер]
						Преди изборите на 6 май и с второ спасително споразумение за 130 милиарда евро, което спасява Гърция да не потъне, учените в изследователски центрове в страната се притесняват за бъдещето в своите области, тъй като миналия месец бе обявено ново съкращение с 10 милиона евро на бюджетните средства за наука. 
						За Константинос Кокиноплитис, генерален секретар на Генералния секретариат за изследвания и технологии, трудните времена изискват гъвкави мерки, но науката не трябва да загине. 
						"Tова означава даване на приоритет на човешките ресурси и в същото време използване по най-добрия начин на ресурсите, докато се вземат мерки, които ще гарантират бъдеща жизнеспособност" каза той за SETimes. 
						По-ранo тази година Генералният секретариат за изследвания и технологии сля 57-те държавни изследователски институти до общо 31. 
						"В усилията си да поддържаме функционалното действие, ние обединихме тези институции успешно и се готвим за втори етап на реконструкции, без да затваряме или уволняваме хора," каза той. 
						"Основната ни цел, която е ирелевантна на кризата, е да направим развойната дейност по-функционална и в същото време финансова жизнеспособна, като се стремим към конкурентоспособност в усилието да привлечем нови инвестиции. Това несъмнено ще бъде стъпка напред към икономическо възстановяване", обясни той. 
						Костас Фотакис, президент на Фондацията за изследвания и технологии-Гърция(ФОИТГ), най-големият изследователскит център в Гърция, и директор на Института за електронна структура и лазер (ИЕСЛ), каза за SETimes, че това не е толкова икономически проблем, колкото недъг на системата. 
						"Има учени, които предприемат инициативи и въвеждат програми в Гърция, но после всичко затъва в бюрокрация", каза той за SETimes. 
						Основан преди трийсет години, връщайки гръцки учени в страната и нареждайки се на 12 място сред европейските изследователски центрове за успешно участие в проекти на ЕС от 2007 до 2010 г., главният източник на доходи на ФОИТГ са от конкурентни грантове и двустранни контракти с частния и държавния сектор. 
						Фотакис смята, че кризата е довела до така необходимата преоценка на изследователските политики и подчертава необходимостта от създаване на дългосрочни стратегии на основата на съвместни действия. 
						"Гарантирането на участието на Гърция в международни научни проекти е много важно и ще има дългосрочен ефект. Приоритетът ще бъде укрепване на международното сътрудничество чрез нашето участие. И така, от жизненоважно значение е другите министерства също да дадат своя принос", каза той. 
						Някои учени са скептични и смятат, че по-нататъшните мерки ще нанесат големи щети на гръцката наука в крайна сметка. Костас Синолакис, председател на Гръцкия център за морски изследвания, каза, че по-нататъшните съкращения на бюджета за наука ще създадат проблеми. 
						"Всички са съгласни, че ако се стигне до оцеляването на центровете, приносът за ЦЕРН - Европейската организация за ядрени изследвания - ще трябва или да бъде прекратен, или съществено да се намали. Тъжно е, но се стигна до там", каза той за "Сайънс Инсайдър". 
						Макар че голям брой учени идват от Гърция - според данни на ОИСР дипломите от областта на точните и инженерните науки представляват 23,4% от всички дипломи, което е над средното за ОИСР (20,9%) - и фактът, че броят на изследователите се е увеличавал средногодишно с 3,7% между 2001 и 2007 г., финасирането за науката бе орязано. 
						Човешките ресурси в науката и технологиите представляват 23% от общата заетост, а безработицата сред висшистите бе 5,7% през 2008 г. в сравнение със средната за ОИСР - 3,2%. 
						За 2007 г. Гърция е изразходвала 0,58% от БВП за развойна дейност, което е под средното за ОИСР от 1,85%. Обещанията за 2009 г. за увеличаване на тази цифра до 2% до 2013 г. се изпариха. Вместо това общият годишен бюджет от приблизително 80 милиона евро бе намален с около 30% до около 55 милиона евро. 
						Сред предприетите мерки, включително намаляването на заплатите и сливането на изследователски институти, Гърция временно намали годишния си членски внос от 14,7 милиона евро за 2012 за Европейската космическа агенция (ЕКА) до 6 милиона евро, като е решена да плати останалата част до 2013 г. В момента се водят преговори за намаляване на приноса й за ЦЕРН от 17 милиона евро. И двете вноски отнемат голяма част от бюджета на страната. Гърция е член на ЦЕРН от 58 години. 
						Единайсетте изследователски центрове в страната изразходват 55 милиона евро от бюджета на Министерството на образованието. 
						Кокиноплитис заключава, че е предприета важна стъпка. "Целим да създадем функционални институти, които да бъдат конкурентоспособни и способни да застанат редом до международните изследователски институти. В продължение на много години Гърция е затворена в себе си по отношение на науката. Важно е това да се промени сега", каза той. 
					
				
			
					 
					
 
 

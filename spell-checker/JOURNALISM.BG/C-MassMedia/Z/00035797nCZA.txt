Косовска сръбска "декларация" бе заклеймена 
					26/08/2010
					Властите в Прищина осъдиха тайнствена косовска сръбска "декларация за независимост". 
					От Линда Карадаку за Southeast European Times от Прищина --26/08/10 
 
					 
						
В Северна Митровица живее етническо сръбско мнозинство. [Гети Имиджис]
						Неофициалният документ, обявяващ независимостта на сърбите в Северно Косово, провокира реакциите както на албанците, така и на сърбите в страната. 
						В декларацията се казва, че косовските общини с преобладаващо сръбско население "не могат да бъдат част от държавата Косово", предаде белградската медия Б92. 
						Косовското Радио "КиМ", сръбска собственост, публикува откъси от документа, наречен "Декларация за независимост от Алианса на общините на автономната провинция Косово и Метохия", на 18 август. Произходът на документа е неясен и той все още не е подписан. 
						 "[Документът] изглежда е политически мотивиран. Членовете на подобни криминални структури, които работят от години срещу върховенството на закона в Северно Косово, знаят, че дните им са преброени," каза Мемли Красничи, говорител на косовския премиер Хашим Тачи, за SETimes. 
						 Белград изглежда също толкова скептично настроен. "Сръбското правителство има ясно определена политика относно Косово и Метохия, която е добре известна на косовските сърби, и то няма да се откаже от тази политика," каза сръбският министър за Косово Горан Богданович. 
						Министерството предупреди също косовските сърби "да не се поддават на провокации от Прищина или на действията на безотговорни лица от сръбската общност, които представляват собствените си интереси". 
						Сръбското министерство за Косово заклейми "появата на подобна фантомна декларация за независимост", предаде Б92. 
						Косовският политически анализатор Бесим Абази обаче казва, че документът може да е бил пробен балон, вероятно по указания на сръбското правителство, което подкрепя разделението на Косово, за изпитване на реакциите в самата Сърбия, в Косово и сред международната общност, "Тъй като няма автор, чиято самоличност може да се установи, това е един вид тест за реакцията на Прищина и на международното присъствие с цел разчистване на пътя за различни инициативи в тази част на Косово," каза той за SETimes. 
						В края на миналата седмица косовският вътрешен министър Байрам Реджепи обвини бившия сръбски премиер Воислав Кощуница и неговата Демократична партия на Сърбия. "Това е заплаха и провокация и те очакват от нас да реагираме незряло. Но ние следим ситуацията отблизо и заедно с международната общност сме готови да отговорим на всяка ситуация."

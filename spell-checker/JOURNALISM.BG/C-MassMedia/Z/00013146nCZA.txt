Румъния прилага закон, ограничаващ осиновяванията от чужденци 
					04/01/2005
					Закон, ограничаващ осиновяванията от чужденци, влезе в сила от 1 януари. Семейства от САЩ се надяват, че новите власти в страната ще направят преглед на влезлите вече в процедура случаи на осиновявания, замразени вследстие на подсказан от ЕС мораториум, наложен през 2001 г. 
					(Прес ревю - 03/01/05; AP, Бостан глоуб, Скотсман,Ноубоди чилдрен - 01/01/05; Прес ревю - 31/12/04; АФП - 18/10/04; Съвместен съвет за международни услуги по детски въпроси )
 
					 
						
Осиновявания на румънски сираци от чужденци може да се извършва само ако всички други възможности са пропаднали, гласи новият закон. [AФП]
						Слагайки край на продължил повече от три години мораториум, нов закон влезе в сила в Румъния, чрез който се предвижда възобновяване на осиновяванията от чужбина. Силно рестриктивният закон, целящ да премахне предполагаеми злоупотреби с деца, разбуни духовете в американски семейства, които желаят да осиновят румънски деца. Някои от тях изразиха надежда, че техните случаи, блокирани от мораториума, наложен под натиска на ЕС през 2001 г., ще бъдат преразгледани след неотдавнашните политически промени в тази балканска страна. 
						Съгласно закона, приет от румънския парламент миналия юни, но влязъл в сила в събота (1 януари), се създава нова Служба по осиновяванията като единствената институция, на която е разрешено да координира процедурите по осиновяванията в страната. 
						Законът ограничава осиновяванията от чужбина до биологически дядо и баба. Поставяйки като приоритет осиновяванията вътре в страната, той позволява на чужденци да осиновяват румънски деца, само ако стъпките, предприети за поставянето им под грижите на местни приемни семейства, претърпят провал. Осиновяванията от чужбина на деца под двегодишна възраст също така се забраняват. 
						Освен това, законът забранява фондации да действат като посредници в процеса на осиновяване, но позволява въвличането на оторизирани международни асоциации. Възможната роля на НПО в този процес е ограничена до предоставяне на услуги по защита при прехвърляне на децата към приемни семейства и при осигуряване на консултанти за родителите, както и до действия, целящи реинтеграцията на деца в техните семейства.
						Законът предизвика протести сред американски семейства, чиито молби за осиновяване вече бяха в процедура на обработване, когато Румъния забрани осиновяванията от чужбина през 2001 г. след изключително критичния доклад на баронеса Ема Никълсън, докладчик на Европейския парламент за Румъния и последвалите го искания, отправени от представители на ЕС. 
						Осъждайки онова, което тя определи като "доходоносен нелегален трафик на деца", Никълсън разкритикува властите "за системно изоставяне, тормоз и пренебрегване на деца," и дори отправи обвинения към длъжностни лица, че продават бебета. Определяйки националната система за грижи към децата като корумпирана "отгоре до долу", тя предупреди, че отказът да се реформира системата може да засегне шансовете на Румъния за присъединяване към ЕС. 
						От името на американски семейства, чиито молби за осиновяване на 250 румънски деца бяха замразени при въвеждането на забраната, американският президент Джордж Буш повдигна въпроса пред румънски лидери, посетили Вашингтон през юли, само седмици след приемането на закона. 
						Международна фондация за подпомагане на децата междувременно протестира срещу приетото законодателство, заявявайки, че този акт няма да позволи събирането на семейства. "Това е жестоко и несправедливо спрямо хиляди осиновени и осиновители по целия свят, които са били определени за такива пред въвеждането на сегашния мораторуим," посочва фондацията Nobody's Children (Ничии деца). 
						По време на визитата си в Букурещ през октомври френският премиер Жан-пиер Рафарен говори за създаването на комисия, която да направи преглед на осиновяванията на румънски деца от чужденци. Смята се, че около 50 френски двойки са сред стотиците чуждестранни семейства, чакащи обработката на своите молби за осиновяване. 
						Упражнявайки натиск за намиране на решение, друга организация, Съвместният съвет за международни услуги по детски въпроси, се срещна с висши американски представители в средата на декември и призова също за създаване на такава комисия, "включваща обективни консултанти, които да предложат технически съвети за това, как да се обработват случаи по един справедлив, прозрачен и етичен начин. "
						Много западни семейства, засегнати от мораториума върху осиновяванията от чужбина, сега се надяват, че новите румънски власти, особено президентът Траян Басеску, ще предприемат стъпки по придвижване на "висящите" случаи и ще подобрят цялостния процес на осиновяване.

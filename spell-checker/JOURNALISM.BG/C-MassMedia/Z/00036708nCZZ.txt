Бизнес: В Гърция бе регистрирано рекордно високо ниво на безработицата
					12/11/2010
					Безработицата в Гърция достигна безпрецедентно ниво. Още в деловите новини: Македония и Китай си поставят за цел да стимулират туризма; Сърбия реши да не иска допълнително финансиране от МВФ.
					 
						
Жена чака в бюро за безработни в Атина. [Ройтерс]
						Безработицата в Гърция през август е достигнала рекордните 12,2 %, съобщи в четвъртък (11 ноември) статистическата служба на страната ЕЛСТАТ. Този показател е бил 12 % през юли и 9 % през август миналата година, като отчетената стойност е най-високата, откакто страната е започнала да събира месечни данни за броя на безработните през 2004 г. 
						*** 
						„Търкиш Еърлайнс” започна да изпълнява директни полети от Вашингтон до Истанбул на 7 ноември. Сред 202-мата пътници бяха посланикът на Турция във Вашингтон Намик Тан и няколко конгресмени от САЩ. Полети ще се предлагат четири пъти седмично, като постепенно ще достигнат до един полет дневно. 
						*** 
						
						Сръбското правителство няма да иска допълнително финансиране от МВФ извън настоящото стендбай споразумение за 2,9 млрд. евро, каза във вторник (9 ноември) за „Блумбърг“ вицепремиерът Божидар Джелич. Той допълни, че кабинетът все още не е решил дали да преговаря за продължаване на настоящия заем от МВФ, но подчерта, че през 2011 г. държавните органи са решени да понижат бюджетния дефицит до 4 % от БВП. 
						*** 
						„Ренюабъл Енерджи Кампъни” започва изграждането на завод за горска биомаса близо до Ясеновац, Хърватия, съобщи във вторник (9 ноември) “Пословни Дневник”. Заводът ще се захранва с дървесни отпадъци и ще има максимална термична мощност 23 MW и електрическа мощност 7,2 MW. Инвестицията ще бъде в размер на 29 млн. евро. 
						*** 
						
						Република Сръбска (РС) е изпълнила всички условия, за да получи следващия транш от финансирането от МВФ, съобщи министърът на финансите Александър Джомбич на 8 ноември след среща с представители на Фонда. Делегацията на МВФ ще бъде в Босна и Херцеговина (БиХ) до понеделник (15 ноември) за четвъртия преглед на стендбай споразумението със страната за 1,2 млрд. евро. Джомбич заяви, че МВФ е препоръчал всички мерки за ограничаване на бюджетните разходи от 2010 г. да бъдат запазени и през следващата година, както и подходът на разумно управление на публичните финанси. 
						*** 
						
						Македонският министър на икономиката Фатмир Бесими и китайският посланик в Скопие Дон Чунфен подписаха в сряда (10 ноември) меморандум за разбирателство, който има за цел да стимулира посещенията на китайски туристи в Македония. Отбелязвайки, че през тази година страната е била посетена от само 500 китайски граждани, Бесими изрази оптимизъм, че техният брой ще се увеличи. 
						*** 
						
						"Косовската пощенска и телекомуникационна компания" съобщи в сряда (10 ноември), че приходите й са нараснали със 7 % през последните десет месеца. Главният изпълнителен директор Шучри Хаджа заяви, че мобилната услуга на компанията „Вала” вече има 1,2 милиона потребители. Той обяви също, че четвъртият мобилен оператор в Албания, „Плюс”, в който косовският телеком притежава акции, ще започне работа този месец. Правителството е в процес на приватизация на косовската телекомуникационна компания, като очаква приходи в размер до 600 млн. евро. 
						*** 
						Международно летище в Тирана очаква да посрещне за коледните празници повече от 200 000 пътници, съобщиха медиите в Тирана в сряда (10 ноември). С премахването на визите за пътувания в Европа от 15 декември летищните власти очакват голям брой пътници, включително членове на албанската диаспора в Европа. 
						*** 
						
						Българският кабинет одобри в сряда (10 ноември) решение за създаването на българо-руско съвместно предприятие, което ще отговаря за строителството на газопровода „Южен поток” на българска територия, както и за неговата експлоатация след изпълнението на проекта. Собствеността в съвместното предприятие ще бъде поделена поравно между двете държави, като преките участници в дружеството ще бъдат държавните „Български енергиен холдинг” и „Газпром”. 
						*** 
						Според данни, оповестени от Агенцията по заетостта АНОФМ в сряда (10 ноември), низходящата тенденция в броя на регистрираните безработни в Румъния продължава и през октомври, като през месеца е отчетено намаление с 0,3 % до 7,1 % в края на октомври. В годишен план към края на октомври равнището на безработица е останало почти без промяна. Най-ниска безработица е регистрирана в Букурещ – 2,7 %, докато в северния регион този показател достига 11,6 %. 
						
						(Различни източници – 05/11/10-12/11/10)

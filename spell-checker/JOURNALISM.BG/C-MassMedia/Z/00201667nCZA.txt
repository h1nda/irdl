Страните от еврозоната се договориха за втори пакет от помощи за Гърция
					22/07/2011
					Гърция ще получи още един огромен заем, за да й се помогне да преодолее финансовата си криза. 
					(Би Би Си, Ройтерс, АФП, АП, Уол Стрийт Джърнъл, Катимерини, Ал Джазира, Гласът на Америка, Ел Ей Таймс, АНА-МПА - 21/07/11)
 
					 
						
Еврозоната удвои помощта си за Гърция. [Ройтерс]
						Страните, членки на Еврозоната, се договориха на спешна среща в Брюксел късно вечерта в четвъртък (21 юли) да удвоят международната помощ за затъналата в дългове Гърция, като предоставиха на страната нови 109 милиарда евро за преодоляване на финансовите й затруднения. 
						Частни кредитори също ще участват в новия пакет, допълващ спасителният заем от 110 милиарда евро, който Атина получи от ЕС и МВФ миналата година. 
						Новият заем ще бъде предоставен от членките на еврозоната и МВФ и ще бъде отпуснат при облекчени условия. Падежът му и падежите на всички бъдещи заеми беше удължен на 15 до 30 години, с гратисен период от десет години вместо сегашните 7,5 години. 
						Лихвеният процент също беше намален от 4,5 и 5,8 % на 3,5 %, което е по-ниско от пазарните нива. Лидерите на еврозоната се договориха също за съществено удължаване на падежите на съществуващите гръцки инструменти и обещаха да подкрепят страната, докато тя бъде в състояние да се завърне на финансовите пазари. 
						Частният „финансов сектор изяви желанието си да подкрепи Гърция на доброволна основа чрез комплекс от опции, които допълнително да укрепят цялостната стабилност”, заявиха лидерите в съвместно изявление след срещата в четвъртък. 
						В допълнение към нетните вноски от 37 милиарда евро, които ще направят, те ще участват и в програма за изкупуване на дълга, която ще осигури допълнителни 12,6 милиарда евро, с което сумата нараства до 50 милиарда евро. За периода 2011-2019 г. общият нетен принос по ангажимента на частния сектор се оценява на 106 милиарда евро, се добавя в изявлението, където се посочва, че тази програма на държатели на облигации ще бъде ограничена само до Гърция и е „изключително и единствено по рода си решение”. 
						По време на десетчасовите разговори лидерите се договориха и за укрепване и разширяване на правомощията на Европейския инструмент за финансова стабилност (EFSF), което да му даде възможност да се намесва по-бързо и да предоставя заеми на дадена страна, на която не е предоставен спасителен заем, както и да предотвратява необходимостта от подобни мерки, преди да е настъпило най-лошото. Експерти коментираха, че новите правомощия, дадени на инструмента, ще го превърнат действително в Европейски валутен фонд. 
						„Тази заплаха трябваше да бъде овладяна”, заяви след срещата президентът на ЕС Херман ван Ромпой, имайки предвид нарастващия риск други държави от еврозоната да споделят съдбата на Гърция. „Ние показахме, че няма да се поколебаем да защитим нашия валутен съюз и нашата обща валута”. 
						Гръцкият министър-председател Георгиос Папандреу изглеждаше облекчен след разговорите. „Сега имаме програма и пакет от решения, които създават… устойчивост на управлението на дълга на Гърция”, каза той, подчертавайки, че новата помощ ще спомогне за покриване нуждите на страната до 2020 г. 
						„Това в крайна сметка, разбира се, ще означава не само финансиране на програма, но също и облекчаване на бремето върху гръцкия народ”, добави той. 
						Тази нова помощ идва въпреки страховете как агенциите за кредитен рейтинг ще погледнат на нея. Въпреки че те все още не са публикували своята позиция по пакета, експерти намекнаха, че агенциите могат да сметнат това за мълчаливо признание за „селективна неплатежоспособност”, по собственото им определение. 
						Председателят на Европейската централна банка Жан-Клод Трише обаче заяви пред репортери късно вечерта в четвъртък, че той „не би предвидил” подобно развитие.

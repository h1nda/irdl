Кипърското председателство поставя Турция в задънена улица
					03/07/2012
					Поради воденото от кипърските ърци председателство на ЕС мнозина се опасяват, че новото напрежение с Анкара може допълнително да усложни и без друго нелекия процес на присъединяване на Турция към блока. 
					От Айхан Шимшек за Southeast European Times -- 03/07/12
 
					 
						
Протестиращи кипърски турци, облечени като призраци, за да изразят своя гняв, че не са представени в кипърското председателство на Съвета на Европейския съюз. [Reuters] 
						В неделя (1 юни) гръцката част на Кипър пое дългоочакваното ротационно председателство на ЕС, рискувайки да задълбочи кризата между Турция и Съюза през втората половина на тази година. 
						В продължение на месеци Турция не успяваше да постигне забележим напредък в разговорите си за присъединяване към ЕС. Четиринайсет от общо 35 преговорни глави остават блокирани поради кипърския проблем. В края на миналата година Турция предупреди, че ще замрази всички връзки с ЕС, ако на кипърските гърци бъде дадено председателството на ЕС преди постигането на споразумение за разделения остров.
						В последствие обаче Анкара смекчи тона си, като даде сигнал, че ще ограничи бойкота си само до председателството, срещи, председателствани от гръцките кипърци, както и срещи на ЕС, провеждани на територията на гръцката кипърска част на острова. 
						"Реакцията на Турция спрямо председателството на кипърските гърци беше силна. Но същевременно турската страна се въздържа от замразяване на всички отношения с европейските институции", каза за SETimes Ерхан Ерчин, директор на Центъра за координация с ЕС в Севернокипърската турска република. 
						"Това е премерен отговор, който отразява балансиран подход. Ние, като турски кипърци, подкрепяме бойкота от страна на Турция", допълни той. 
						Анкара оспорва твърдението на гръцката част на Кипър, че е единствената суверенна държава на острова, и признава само отцепилата се Севернокипърска турска република.
						Последният значим международен опит за обединяване на острова, така нареченият план "Анан", претърпя неуспех през 2004 година. На провелия се референдум 65% от турските кипърци казаха "да" на подкрепяния от ООН план, докато 76% от гръцките кипърци гласуваха срещу плана, за чието изготвяне бяха сътрудничили. Ръководената от кипърските гърци Република Кипър се присъедини към ЕС през май 2004 г., въпреки че проблемът не беше уреден. 
						Турция и кипърските турци твърдят, че кипърските гърци нямат стимул да направят компромис за постигане на решение за разделения остров, при условие че гръцката половина вече е член на ЕС. Чрез бойкота си на кипърското председателство на ЕС Турция цели да засили натиска над страните членки да използват своето влияние върху кипърските гърци.
						Неотдавна публикувана статия, изготвена от 16 европейски министри на външните работи, показа, че европейските страни искат да ограничат негативите, причинени от кипърския проблем, и желаят да възобновят процеса на присъединяване на Турция към ЕС.
						"В момент, когато Европейксият съюз е изправен пред икономически предизвикателства и продължаваща нестабилност в Близкия изток отношенията с Турция са по-важни от всякога", се казва в статията, публикувана в euobserver миналата седмица. 
						Много наблюдатели отбелязват, че близките контакти на Турция с върховния представител на Съюза по въпросите на външните работи Катрин Аштън по някои важни проблеми -- включително иранската ядрена криза и ситуацията в Сирия -- ще продължат въпреки бойкота на Анкара на председателството на ЕС.
						Експерти твърдят, че поради неотдавнашните промени в политическата структура и структурата за взимане на решения на ЕС, въведени чрез Договора от Лисабон, ролята на ротационното председателство е значително намалена. 
						"Кипърското председстелство на ЕС може да има 10% роля за това да повлияе на отношенията между ЕС и Турция, но не повече", каза Бахадир Калеагаси, международен координатор на влиятелната Асоциация на турските индустриалисти и бизнесмени (TUSIAD). 
						Според него Турция трябва да се съсредоточи по-силно над реформите за преодоляване на задънената улица с Кипър и да възобнови процесите по кандидатурата си за членство в ЕС. 
						"Турция не бива да губи време с дискусии като председателството на Кипър или популистки изказвания на някои европейски политици, насочени срещу членството на Турция в ЕС", каза той за SETimes. 
						"Страната по-скоро трябва да се фокусира върху собствената си работа. В това отношение възможността за изготвяне на първата светска конституция може да предложи изходна точна за Турция", допълни той. 
					
				
			
					 
					
 
 

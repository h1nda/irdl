Може ли Белград да влияе на лидерите на Република Сръбска?
					02/12/2010
					Някои се питат дали сръбският президент има сериозно влияние в Баня Лука.
					От Игор Йованович за Southeast European Times от Белград -- 02/12/10 
 
					 
						
Сръбският президент Борис Тадич поздрави новоизбрания президент на Република Сръбска Милорад Додик след церемонията по встъпването му в длъжност на 15 ноември. [Ройтерс]
						Последният тур от изборите в Босна и Херцеговина вече приключи и анализаторите са единодушни, че страната ще попадне под нов натиск да промени конституцията си и да прокарва реформите, изисквани за кандидатурата й за членство в ЕС. 
						Белград, за който мнозина смятат, че има силно влияние в Република Сръбска (РС), може да се озове под натиск да се намеси в името на предложените промени. Но има ли действително Сърбия капацитета да влияе на босненския сръбски президент Милорад Додик и неговата управляваща партия СНСД? 
						 Иън Банкрофт, изпълнителен директор на "Трансконфликт", се съмнява, че това е така. Той казва, че Сърбия понастоящем няма голямо влияние върху босненската автономна област. 
						"Идеята, че Белград може да окаже натиск на Додик да се съгласи на конституционната реформа, е самозалъгване от страна на някои в международната общност. Белград просто няма толкова силно влияние над РС, колкото често се предполага, отчасти защото Додик не извлича почти никакъв политически капитал от Сърбия," каза Банкрофт. 
						Той каза още, че Белград няма желание да прави каквото и да било в ущърб на Додик, когото смята за по-надежден партньор от други алтернативи в РС. 
						 Нещо повече, Банкрофт настоява, че е спорно дали Белград би искал да оказва натиск на Додик по въпрос, който потенциално би могъл да навреди на политическите му позиции. Опозицията в РС - особено Сръбската демократическа партия - е противник на политиката на Демократическата партия на Тадич. 
						"Следователно за Белград Додик е по-надежден партньор от настоящите алтернативи," каза Банкрофт за SETimes. 
						Някои босненски сърби са разочаровани от все по-силната ориентация на Сърбия към Европа, което пък дава възможност на Русия да се намеси, каза Банкрофт 
						"Докато настоящата правителствена коалиция в Сърбия е твърдо отдадена на присъединяването към ЕС и започва да говори по-открито за изграждане на по-тесни връзки с НАТО, РС предоставя най-добрата възможност на Русия да си гарантира продължаващо влияние в региона," каза Банкрофт. 
						Таня Топич, анализатор от Баня Лука, обаче казва, че мнозина в международната общност смятат, че преодоляването на възраженията на Додик ще зависи много от Тадич. Сръбският президент подкрепи кандидатурата на Додик по време на президентската кампания и отношенията между СНСД и Демократическата партия на Тадич са отлични. 
						"Мнозинството на международната сцена мисли, че това е единственият начин да се повлияе на Република Сръбска," каза Топич за SETimes. Тя добави обаче, че босненският сръбски президент и неговите политически съюзници ще се поддадат само донякъде. 
						"На този етап не очаквам Додик да се съгласи на по-радикални промени в конституцията, но по-дребни промени са възможни," каза тя. 
						Преподавателят по политология в Белградския университет Предраг Симич мисли, че въпросът вероятно ще бъде оставен настрана за известно време, защото международната общност е по-загрижена за Косово. Събирането на Белград и Прищина заедно на масата на преговорите е задача номер едно за момента, каза тя. 
						"Тези отношения сега са напълно замразени и ще бъдат по-голям приоритет за САЩ и ЕС от проблемите в Босна и Херцеговина," каза Симич за SETimes. 
						Симич смята, че Тадич няма голямо влияние в РС. "След като Белград се съгласи с промяната на резолюцията на ООН за Косово, Борис Тадич вече не е любимец на сръбските националисти. Милорад Додик зае неговото място," каза Симич.

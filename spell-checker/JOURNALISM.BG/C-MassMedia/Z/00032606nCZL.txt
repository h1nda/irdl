Стайнбърг заяви, че Вашингтон и Брюксел са загрижени за БиХ
					04/12/2009
					 
						САРАЕВО, Босна и Херцеговина (БиХ) -- Заместник държавният секретар на САЩ Джеймс Стайнбърг каза в четвъртък (3 декември), че неговата страна, както и членките на ЕС, са обезпокоени от ситуацията в БиХ. Той подчерта още веднъж, че политическите лидери в страната трябва да вземат трудни решения, които да покажат на НАТО и ЕС, че БиХ е готова да влезе в техните редици. Стайнбърг се срещна в Сараево с лидерите на седем основни политически партии, включени в т.нар. Бутмирски процес, който има за цел да сложи край на застоя и да доближи БиХ до европейската и евро-атлантическа интеграция. Стайнбърг призова партийните лидери да приложат реформите възможно най-скоро. (БХРТ, Дневни Аваз, Фена, РТС - 03/12/09)

Босненско-сръбското правителство съобщи за шест нови масови гроба в Сребреница
02/05/2004
 
БАНЯ ЛУКА, Босна и Херцеговина (БиХ) -- Босненско-сръбското правителство откри шест масови гроба в Сребреница, съобщи негов представител в петък (30 април). Милан Богданич, ръководител на назначена от правителството комисия за разследване на клането от 1995 г., каза, че нейни членове са посетили местата, но им е било трудно да определят колко души са погребани там. Комисията трябва до юни да представи доклад за Сребреница. Тя многократно се е оплаквала, че босненско-сръбските власти пречат на дейността й. Доклад до правителство в петък обаче сочи, че през последните две седмици е постигнат значителен напредък.
В други новини, турският държавен министър Курсад Тюзмен се срещна с членове на кабинета на БиХ в Сараево в петък. Те обсъдиха икономическото, политическото и регионалното сътрудничество, както и пътищата за развитие на двустранните отношения. (Анадолска агенция, ПБС БиХ - 01/05/04; AП, АФП, Фена - 30/04/04)

Доклад на ООН показва големи различия в усещането за щастие в региона
					09/04/2012
					Кипър е най-щастливата страна в Югоизточна Европа, според неотдавнашно проучване по поръчка на ООН, а България е сред десетте най-нещастни страни в света.
					От Светла Димитрова за Southeast European Times от София -- 09/04/12
 
					 
						
Гърция, която в продължение на месеци бе на ръба на фалита в края на миналата година, е на 42-ро място в класацията за най-щастливите страни в света. [Ройтерс]
						Кипър и Гърция са най-щастливите страни в Югоизточна Европа, според първия в историята Доклад за щастието в света, публикуван на 2 април от Института за Земята към Колумбийския университет в Ню Йорк. 
						Проучването, обхващащо 156 държави по света, бе поръчано за конференция на високо равнище на ООН за щастието, проведена в Ню Йорк същия ден. 
						"БНП отдавна е аршинът, по който се измерват икономиките и политиците. Той обаче не отчита социалната и екологична цена на така наречения прогрес," каза на срещата генералният секретар на ООН Бан Ки Мун. 
						Инициатор и домакин на конференцията бе правителството на Бутан, страна, в която идеята за използване на щастието като мярка за национален просперитет и добро управление се заражда през 1972 г. В крайна сметка малкото хималайско кралство възприе като цел Брутното национално щастие (БНЩ) вместо БНП. 
						Според Джефри Сакс, директор на Института за Земята, който е един от редакторите на Доклада за щастието в света, заедно с Ричард Лейърд от Лондонското училище по икономика и Джон Хелиуел от канадския Университет на Британска Колумбия, ръстът на БНП не допринася сам по себе си за щастието. 
						Съединените щати, които в доклада са класирани на 11-о място в света, "са отбелязали трикратен ръст на БНП на глава от населението от 1960 г. насам, но стрелката на щастието не е мръднала," каза Сакс по време на срещата на ООН. "Други страни са следвали други политики и са постигнали много по-голям ръст на щастието, макар и с много по-ниски нива на доходите на глава от населението." 
						Въз основа на различни национални и международни проучвания от 2005 г. до средата на 2011 г. Кипър оглавява класацията на страните от Югоизточна Европа, а в света заема 35-о място. Обхванатата от криза Гърция, която в продължение на месеци бе на ръба на фалита в края на миналата година, е класирана на 42-ро място, много по-напред от останалите 11 страни в региона. 
						"Може би те [авторите] са използвали данни от 2008 и 2009 г. най-късно и затова вероятно класирането може да се датира отпреди кризата," каза за SETimes д-р Мария Симоси, лектор по организационна теория и проектиране на продукти и системи в Егейския университет. 
						"Гърците обаче може да продължат да се класират високо, ако [параметърът] на социалното сближаване остане висок в сравнение с други подобни страни, преживяващи икономическа криза." 
						Безработицата, която причинява нещастие, равносилно на траур или раздяла, според доклада на ООН, в Гърция расте от началото на кризата и към момента е 21 %. 
						Помолен за коментар относно доброто класиране на страната в глобалната таблица, Хелиуел каза, че класирането "се базира на средни оценки от периода 2007 до началото на 2011 г. и е малко вероятно да отразява текущите събития." 
						"Надяваме се, че в един следващ доклад ще започнем да показваме и отчитаме промените с течение на времето," каза той за SETimes. 
						От останалите 11 страни от региона Хърватия е класирана на 56-о място, пред Косово (68-о), Молдова (75-о) и Турция (78-о). Румъния е поставена на 80-о място в света, докато Черна гора (86-о), Албания (88-о) и Босна и Херцеговина (99-о) са сред другите страни от региона, класирани сред първите 100. 
						Сърбия и Македония заемат съответно 118-о и 127-о място, а България (147-о) се оказа десетата най-нещастна страна в света, като изпреварва само осем африкански държави и Хаити, което бе опустошено от земетресение през 2010 г. 
						Доцент Захарина Савова, клиничен психолог и психиатър от София, не бе изненадана от слабото класиране на България. Хората се чувстват щастливи, когато могат да постигат целите си, независимо дали материални, духовни или социални, каза тя, отбелязвайки, че каквото и да правят в живота си, хората трябва да се намират в хармония с вътрешната си природа. 
						"Българите имат нагласата винаги да се оплакват и да забелязват основно негативната страна на нещата и ние рядко се хвалим или насърчаваме взаимно," каза Савова за SETimes. "Затова, когато човек живее в среда, в която отхвърлянето и недоволството преобладават, той се влияе от негативната енергия във въздуха и трудно може да се почувства щастлив. Ние се страхуваме да се зарадваме и да бъдем щастливи, поради което не можем напълно да се насладим на това чувство." 
						Проучването поставя Дания, Финландия, Норвегия и Холандия сред най-щастливите държави в света със средна оценка за живота 7,6 по скала от 0 до 10. Того е класирано като най-нещастната от всички 156 страни, след Бенин, Централноафриканската република и Сиера Леоне. Средната оценка на четирите страни от Субсахарска Африка е 3,4. 
						"Щастливите страни обикновено са по-богатите страни," се казва в доклада, в който се отчита, че доходите в челните четири страни са 40 пъти по-високи от тези в последните четири. По-важни за щастието обаче са фактори като това, да имаш приятели, на които да разчиташ, чувството на свобода да правиш своите избори в живота, вероятната продължителност на живота в добро здраве и липсата на корупция," се добавя в него.
						
						Х. К. Цанис от Атина участва в изготвянето на този репортаж 
					
					
				
			
					 
					
 
 

Хърватският ХДС преговаря за формиране на нова правителствена коалиция
25/11/2003
 
ЗАГРЕБ, Хърватия -- Хърватският демократичен съюз (ХДС), победител на проведените в неделя (23 ноември) парламентарни избори, работи за формиране на коалиция и за промяна на своя имидж като партия на радикалните националисти. Съюзът също така очаква президентът Стипе Месич да му даде мандат за съставяне на правителство. ХДС спечели 62 места в парламента и се нуждае от подкрепата на по-малки партии, за да си осигури мнозинство от 75 мандата. Съюзът е започнал консултации със Селската партия, която разполага с девет места и е член на сегашната ръководена от СДП управляваща коалиция. През последните седмици ХДС обеща да подобри отношенията със Сърбия и призова сръбските бежанци да се завърнат. Съюзът също така се ангажира да работи за интеграцията на Хърватия в ЕС и НАТО.
В понеделник наблюдателите на изборния процес от ОССЕ заявиха, че вотът е бил като цяло в съответствие с международните стандарти, но добавиха, че биха могли да се направят и някои подобрения. (АП, АФП, Ройтърс, Файненшъл Таймз, Хърватско радио, ХИНА, Би Би Си, уеб сайт на ОССЕ - 24/11/03)

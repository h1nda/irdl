Сирийски бежанци остават в очакване на турската граница
					26/08/2011
					Избягали от жестоките репресии в Сирия, хиляди сирийци се оказват в бежански лагери на границата с Турция. 
					От Ана Ууд за Southeast European Times от Алтъньозю, Хатай – 26/08/11
 
					 
						
Хиляди сирийци живеят в бежански лагери на границата с Турция. [Ана Уд/SETimes]
						Муаз Зарзури се взира в стената на малкия пазар в Сарълар, Турция, и говори тихо, но твърдо. 
						„Няма да се върна”, казва той. „Не и докато конфликтът не приключи.” 
						Зарзури обяснява, че е напуснал дома си и работата си в пекарна към края на юли и е в Турция от около месец. На въпроса какво се е случило с пекарната и неговото село 34-годишният мъж поклаща глава. 
						„Разрушени”, отговаря той, без да коментира повече. 
						Зарзури е един от многото хиляди сирийци, избягали от насилието и потисничеството в родината, за да потърсят убежище от турската страна на общата 800-километрова граница. Бежанците са настанени във временни палаткови лагери в различни села по границата в южната турска провинция Хатай. 
						Тук, в Сарълар, малък град с доста голяма православна християнска общност, около 1 000 сирийци живеят в палатки в голяма оградена зона в края на града, която може да бъде позната по веещото се отвън знаме на турския Червен полумесец. 
						Лагерът е оборудван с легла, голям хол с телевизор и вещи от първа необходимост, осигурени от Червения полумесец, както и от международни и местни дарители. 
						Правилата изглежда се различават в различните лагери. Хората разказват, че в по-голям лагер на запад по границата на сирийските бежанци не се разрешава да напускат територията на лагера. Зарзури казва, че в Сарълар, за да получиш пропуск, е достатъчно да поискаш. Обикновено обаче ги пускат да излизат само на групи. 
						Мъжете и жените излизат от лагера всеки ден, за да посетят пазарите надолу по пътя, и трябва да се върнат до определен час. 
						Емин Мизикаджиоглу, собственик на пазара, казва, че бежанците, особено жените, лесно се отличават от местните жители по по-консервативното им религиозно облекло. 
						„Те носят забрадки и дълги ръкави дори и в това време”, обяснява той. „Жените тук не се обличат така.”
						Въпреки че Мизикаджиоглу обикновено работи на турски език, неговият роден език е арабски и той го използва, за да общува със сирийците. Самите бежанци рядко говорят турски. Мизикаджиоглу разказва, че селото се е адаптирало към тяхното неочаквано присъствие без проблеми. 
						„Тук няма никакви проблеми”, обяснява той. „Те идват, купуват си, каквото им трябва, и се връщат в лагера.”
						Дори и в самия лагер се наблюдава изненадваща липса на напрежение. Турските полицаи седят на малка масичка зад портала, пият чай и разговарят помежду си. 
						Въпреки че в лагера не се допускат журналисти без специално разрешение от службата на губернатора, полицията не създава проблеми, ако се правят снимки или се разговаря с бежанците, след като те излязат от лагера. 
						Зарзури казва, че няма съществени оплаквания от лагера или от живота в Турция. 
						„Дават ни всичко, от което се нуждаем”, споделя той. 
						Спокойствието тук контрастира с хаоса от другата страна на границата, където нарастването на упражняваното от правителството на Асад насилие засили международните призиви за неговата оставка. 
						Въпреки че в сравнение с много други държави Турция по-късно отправи критики срещу своята съседка, последните изявления на премиера Реджеп Тайип Ердоган и външния министър Ахмет Давутоглу показват втвърдяване на позицията на страната в отговор на репресиите в Сирия. 
						И макар че Зарзури не показва безпокойство, той признава, че много от бежанците са притеснени и им липсват техните домове и членовете на семейството, които са останали в Сирия. 
						„Жените и децата, разбира се, се страхуват”, казва той, като прави пауза. „Това са хора, които са видели деца, лежащи в локви кръв.” 
						На въпроса какви са неговите надежди за бъдещето първото нещо, което казва Зарзури, е връщането към нормалния начин на живот. 
						„Нека отново се построят къщи и магазини; нека нашите села да се върнат към живота”, казва той.

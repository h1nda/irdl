Великобритания ще преразгледа имиграционните си правила за българи и румънци
					22/06/2007
					 
						ЛОНДОН, Великобритания -- Правителството обяви в четвъртък (21 юни), че възнамерява да преразгледа правилата, ограничаващи наемането на български и румънски работници. По съществуващите разпоредби Великобритания е готова да приеме повече от 20 000 неквалифицирани работници от двете страни, както и известен брой квалифицирани професионалисти и студенти. Британския пазар на труда е отворен за всички останали националности от страните, членки на ЕС, включително и за десетте, приети в Съюза преди България и Румъния. Новосъздаденият Форум за въздействието на миграцията, състоящ се от експерти от деловите среди, полицията и местните правителства, ще участва в преразглеждането.
						Други новини от четвъртък -- Българското министерство на транспорта и съобщенията обяви, че е отнело лиценза на четири местни товарни авиопревозвача и е спряло полетите на пета компания до страни от ЕС поради несъответствие с изискванията на ЕС за безопасността. Преди влизането на България в Съюза през януари Европейската комисия изрази загриженост във връзка с въздушната сигурност и наложи предпазни мерки в областта на гражданската авиация. 
						Междувременно в петък комисарят на ЕС по регионалната политика Данута Хюбнер се срещна с българския министър на финансите Пламен Орешарски и подписа споразумение, което предвижда финансиране от милиарди евро за периода до 2013 г. (Хералд, Сега - 22/06/07; АФП, Найн O'клок, Уебсайт на българското правителство, Уебсайт на ЕС, БНР - 21/06/07)

Земетресение в Истанбул възобнови страховете от "големия трус"
					04/11/2010
					Умерено земетресение в сряда събуди притесненията от възможен разрушителен трус в Истанбул.
					От Александър Кристи-Милър за Southeast European Times от Истанбул -- 04/11/10
 
					 
						
Някои турци държат палатки близо до жилищните си блокове от страх от земетресения. [Ройтерс]
						Мнозина в най-големия град на Турция се страхуват, че всяко по-мощно земетресение би могло да опустоши Истанбул, но страховете нараснаха в сряда (3 ноември), след като земетресение с магнитуд 5,3 разтърси залива Сарос на Егейско море в Западна Турция. 
						Земетресението причини паника сред жителите на Чанаккале, провинция близо до залива, но за пострадали не бе съобщено. 
						Земетресението стана скоро след трус с магнитуд 4,4 в началото на миналия месец, когато епицентърът бе под Мраморно море. Макар че мнозина не можаха да усетят земетресението, то привлече вниманието на 14-те милиона жители на Истанбул. 
						Само на 30 км от града се намира Северноанадолският разлом, където турската и евразийската тектонична плоча се разминават с по 25 мм всяка година. 
						Участъкът от разлома под Мраморно море не се е движил значително от 250 години, според Синан Йозерен, преподавател по геология в Техническия университет в Истанбул. 
						Той не отхвърля възможността за земетресение с магнитуд най-малко 7,5 по скалата на Рихтер, което да генерира цунами с височина 5 м. 
						Вечният въпрос е дали Истанбул е готов да се справи с едно мощно земетресение. 
						Турция получи сигнал за тревога през 1999 г., когато при земетресение с магнитуд 7,6 бе разрушен Измит, на 80 км от Истанбул. Най-малко 17 000 души загинаха и повече от половин милион останаха без дом. 
						Десетилетията на лоши строителни практики и липсата на готовност за реагиране при кризи усложниха ситуацията. И което е може би още по-важно, трусът показа голямата вероятност от настъпване на подобно бедствие по-близо до Истанбул в рамките на следващите 30 години. 
						От 1939 г. насам в района на разлома, по верига, водеща от изток на запад, са станали шест земетресения с магнитуд, по-голям от 7. Следващият в редицата е Истанбул. 
						 "Активиралият се сегмент в района на Измит повиши напрежението на запад от Северноанадолския разлом," каза професорът по геофизика Сюлейман Налбант от Университета в Ълстър. 
						 "Сега е нужно да се наблюдават сегментите около Истанбул и, разбира се, това промени начина на мислене на хората," добави той. 
						Правителството отговори със затягане на строителните правилници и подобряване на основната инфраструктура, включително училища, болници, тръбопроводи и магистрали. 
						Директорът на Обсерваторията с институт за изследване на земетресенията в Кандили, Истанбул, Мустафа Ердик, настоява, че основният риск е огромният и остарял частен жилищен сектор. 
						 "Всеки си има собствен имот тук и е негов проблем дали го ремонтира, или не. Хората имат толкова много по-спешни проблеми, че го отлагат," каза Ердик за SETimes. 
						Според изследване на три истанбулски университета близо една трета от проучените 147 000 сгради в шест квартала са изложени на риск; 77 % от всички постройки в кварталите "Гюнгьорен" и "Бахчелиевлер" са изложени на потенциални щети. 
						Ердик, който е на предната линия на усилията на Турция за смекчаване на последиците, смята, че едно голямо земетресение може да причини смъртта на 25 000 души. Неотдавнашно японско проучване обаче увеличи това число на 40 000 души. 
						 В доклад, публикуван по-рано тази година от турска парламентарна комисия, се заключава, че правителството не успява да предотврати строежа на неотговарящи на стандартите сгради, да наказва онези, които нарушават строителните правилници, и не успява да контролира градското развитие. 
						Професор Йозерен е съгласен с тази оценка. "По отношение на правилниците Истанбул сега е на достатъчно добро ниво, но проблемът е в прилагането на тези правилници. Нерационалното развитие на града, [както и] незаконното строителство, остават общ проблем," каза той. 
						Поради естеството на проблема много жители се чувстват безпомощни. В неотдавнашно проучване на Техническия университет в Истанбул 67 % от анкетираните казват, че очакват да загинат или да загубят членове на семействата си в случай на голямо земетресение. По-важното обаче е, че 39 % от тях са заявили, че не са направили нищо, за да смекчат този риск. 
						"Сериозни разрушения в Истанбул биха били катастрофални за Турция," каза Йозерен. "Бих казал, че това е може би най-голямата заплаха, която очаква страната, но политиците не мислят много за това."

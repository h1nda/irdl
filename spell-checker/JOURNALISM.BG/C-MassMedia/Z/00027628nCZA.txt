Официални представители на ЕС подкрепят интеграцията на Сърбия в ЕС
					04/09/2008
					Представители на ЕС в Брюксел обрисуваха обещаваща картина на сръбските перспективи, като същевременно предупредиха, че изискванията трябва да се спазят.
					От Игор Йованович за Southeast European Times в Белград – 04/09/08
 
					 
						
"Ще бъде възможно да има статут на страна-кандидатка за членство следващата година", ако се изпълнят всички условия, заяви председателят на ЕК Жозе Мануел Барозу (вдясно) след среща със сръбския президент Борис Тадич. [AФП]
						Официални представители на ЕС, които са се срещнали със сръбски представители в сряда (3 септември), са подкрепили осъществяването на временно търговско споразумение с Белград. Документът е бил подписан на 29 април, заедно със Споразумението за стабилизация и асоцииране със Сърбия, но изпълнението и на двата документа е било спряно, докато Белград не постигна пълно сътрудничество с Международния наказателенн трибунал за бивша Югославия (МНТБЮ). 
						 Шефът по външна политика на ЕС Хавиер Солана заяви пред високопоставени сръбски представители по време на срещата в Брюксел, че временното споразумение ще влезе в сила в близко бъдеще. 
						"Сега Сърбия има ново, проевропейско правителство и иска да укрепи взаимоотношенията си с ЕС, а ние сме абсолютно решени да постигнем напредък в тази посока", заяви Солана. Той добави, че Сърбия може да стане страна-кандидатка за членство в ЕС най-рано през 2009 г., макар че все още предстои да се извърши много работа за постигането на тази цел. 
						На 10 септември Главният прокурор на МНТБЮ Серж Брамерц ще пристигне в Белград, за да оцени сътрудничеството с трибунала в Хага. Ако оценката му е положителна, търговското споразуменние ще влезе в сила още на 15 септевмри, когато ЕС ще проведе среща на високо равнище. Но две страни-членки - Белгия и Холандия - се противопоставят на това решение, като твърдят, че Сърбия трябва първо да арестува и предаде военнопрестъпника Ратко Младич. 
						Запитан дали тези две страни-членки ще дадат своето одобрение, Солана каза само, че "много скоро" очаква осъществяването на споразумението. Той също заяви, че никакви нови политически искания няма да бъдат поставяни за членството на Сърбия в ЕС - с други думи, от Белград няма да се иска да признае независимостта на Косово. 
						В сряда председателят на Европейската комисия Жозе Мануел Барозу заяви, че смята, че Сърбия може да получи статут на страна-кандидатка за членство през 2009 г., тъй като тя е изпълнила необходимите условия. Той обаче предупреди, че пъро трябва да започне процесът на ратифициране на ССА от страните-членки на ЕС. 
						Сръбският президент Борис Тадич, който е ръководител на делегацията на Белград в Брюксел, заяви, че неговата страна се надява да стане кандидат за членство в ЕС колкото е възможно по-скоро и да бъде включена в "белия" Шенгенски списък през 2009 г. Той каза, че Сърбия е решена да изпълни всички свои задължения, поставени от МНТБЮ и очаква положителен доклад от Брамерц. 
						Той също изрази увереност, че сръбският парламент скоро ще ратифицира ССА. Процесът бе спрян от депутати на опозицията. 
						Сръбската делегация, която включва също премиера Мирко Цветкович и външния министър Вук Йеремич, заяви, че властите ще направят всичко възможно, за да отблокират процеса. Същевременно те потвърдиха, че Белград никога няма да признае независимостта на Косово и настояха мисията на ЕС в Косово - ЮЛЕКС - да бъде разположена там само със съгласието на Съвета за сигурност на ООН.

Турция започва спорен проект за строеж на язовир 
					07/08/2006
					Независимо от критиките в неделя Tурция започна строежа на спорен язовир. Очаква се той да донесе жизнено необходимата вода в югозападната част на страната с преобладаващо кюрдското население, както и да разкрие хиляди работни места, но също така и да разсели мнозина и да погребе част от древен град. 
					(Търкиш Прес - 06/08/06; AФП, АП, Ройтерс, БиБиСи, ДПА, Заман - 05/08/06; Уикипедия)
 
					 
						
Част от малкия и беден град Хасанкейф ще остане под водата в гигантската чаша на язовира. [Гети Имиджис]
						Турският премиер Реджеп Тайип Ердоган ръководи церемонията по първата копка край югозападния град Даргеджит в събота (5 август), отбелязвайки началото на работата по втория по големина язовир в страната. 
						Язовир "Илису" на р. Тигър е част от проект на стойност 1,55 млрд. щатски долара, който включва изграждането на водоелектрическа централа с мощност 1200 мегавата -- четвъртата по големина в Турция. Очаква се тя да бъде завършена през 2013 г., няколко десетилетия след началото на проекта в края на 70-те години. 
						"Загубихме достатъчно време; нямаме повече време за губене," каза Ердоган по време на церемонията, като обеща, че водохранилището ще превърне кафявите на цвят околности в зеленина и ще привлече туристи в бедния, населяван предимно от кюрди, район. 
						"Крачката, която правим днес, е доказателство, че Югозападът вече няма да е пренебрегнат ... Язовирът ще донесе големи ползи на местните хора," каза премиерът. 
						Очаква се проектът, който започва в район, опустошаван през годините от сблъсъците между силите на правителството и бойците от Кюрдската работническа партия, да създаде близо 10000 работни места и да осигури силно необходимите електроенергия и вода за напояване. 
						Фирми от Германия и Австрия ще участват в строежа на язовира с дължина 1820 м и височина на стената 135 м, и на електроцентралата, която ще произвежда 3,8 млрд. киловатчаса електроенергия годишно. 
						От самото си зараждане обаче инициативата е обект на критики от много страни. 
						Противниците й твърдят, че язовирът ще погребе част от древния град Хасанкейф и ще унищожи неговото уникално историческо наследство. Смята се, че малкото и бедно днес градче, разположено на двата бряга на р. Тигър, датира отпреди близо 10000 години. Обявен за национален резерват от Турция през 1981 г., градът все още съхранява свидетелства за културата на асирийци, византийци, римляни, селджукски и отомански турци. 
						Според критиците на проекта неговото изпълнение ще доведе до унищожаването на ценни обекти, като дворец от XII в., джамии и пещерни жилища. Освен това според тях проектът може да доведе до разселването на около 10000 кюрди, които ще трябва да потърсят нов начин на живот в по-големите градове на страната. 
						В петък вечерта, в навечерието на церемонията по първата копка, около 4000 демонстранти се събраха в Хасанкейф, за да изразят своя протест срещу язовирния проект. 
						Властите настояват, че 80 % от археологическите забележителности на Хасанкейф, много от които така или иначе вече са в лошо състояние, няма да останат под водата. В словото си на церемонията в събота Ердоган каза, че руините ще бъдат преместени недалеч от града и че са отделени 85 млн. щатски долара за архитектурни проекти. 
						Властите обещават също да обезщетят хората, които ще загубят домовете си вследствие на изпълнението на проекта. 
						"От една страна, имаме нужда от енергия и по-светло бъдеще за Турция, а от другата страна на везните са историята и културата", цитира "Ройтерс" думите на Ердоган от съботното му слово. "Трябва да стигнем до някакво съгласие и да намерим приемливо за всички решение."

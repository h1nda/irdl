Запазването на съществуващите граници гарантира регионалния мир
		11/11/2011
		Македония и Албания се договарят да задълбочат добросъседските си отношения въз основа на зачитането на суверенитета и териториалната цялост, както и на икономическото сътрудничество.
		От Мишко Талески за Southeast European Times от Скопие -- 11/11/11
 
		 
			
Македонският премиер Никола Груевски (вдясно) посреща своя албански колега Сали Бериша в Скопие. [Томислав Георгиев/SETimes]
			Зачитането на границите на Косово е от жизнено важно значение за всички страни в региона и е най-доброто решение за постигане на регионален мир, каза албанският премиер Сали Бериша на пресконференция с македонския премиер Никола Груевски в Скопие по време на посещението си в сряда (9 ноември) в Македония. 
			"Всички предложения за промяна на териториалната цялост са заимствани направо от архивите на Слободан Милошевич,” каза Бериша. 
			Двамата лидери определиха македоно-албанските отношения като приятелски, а политическия диалог между двете страни като изключителен. 
			"Нашите страни имат общо бъдеще в НАТО и ЕС. Албания признава големият напредък, постигнат от Македония с покриването на всички условия за членство в НАТО”, каза Бериша, изразявайки надежда, че спорът за името с Гърция ще бъде решен, за да намери Македония своето място в Алианса. 
			Двамата лидери се съгласиха, че глобалната икономическа криза може да се преодолее чрез големи инфраструктурни инвестиции, насочени към привличането на чужди инвестиции, Бериша изрази готовност да бъде построен жп терминал в Струга, откъдето македонски стоки да се транспортират до албанските пристанища. 
			Груевски подчерта решимостта на Македония да преодолее всички висящи въпроси чрез диалог, основан на принципите на „зачитането на суверенитета, териториалната цялост, политическата независимост и мирното решаване на споровете". 
			Дългогодишният анализатор Петър Скърбина каза за SETimes, че шестте милиона албанци на Балканите – пръснати в различни страни – трябва да бъдат приемани като икономически партньори, а не като потенциална заплаха.
			"Западът подкрепя регионалната икономическа и политическа интеграция, ако това е взаимно приемливо от гражданите. Бериша не се отдръпва от тези процеси и тенденции; неговата подкрепа за регионалната интеграция само укрепва позицията на Албания,” каза Скърбина.
			"Някои тълкуват това като опит за създаване на „Велика Албания”, но прекалено много внимание се обръща на това понятие, без да е необходимо. Нито един албански политик или журналист в Македония не е казал, че не чувства Македония като своя страна,” каза той.
			Йове Кекеновски от Университета „Св. Климент Охридски” в Битоля обаче твърди, че изявленията на премиерите са дипломатически любезности, които не отговарят на действителността.
			"Новите балкански граници не са изцяло начертани. Преди няколко години аз предупредих, че е въпрос на време разделението на Косово да дойде на дневен ред. Действителността е, че статуквото на ГКПП "Ярине" не може да бъде поддържано дълго време,” посочи Кекеновски за SETimes. 
			Той казва, че е вероятно да има размяна на Медведжа и Буяновац в Южна Сърбия срещу северната част на Косово и автономия за други части на Косово. „Това е повлияе много негативно на Македония, след което ще е възможна нова дестабилизация на региона,” каза той. 
			По време на посещението си Бериша се срещна още с Али Ахмети, лидер на Демократичния съюз за интеграция (ДСИ), партньор в управляващата коалиция на Груевски. Ахмети запозна Бериша с тълкуването на Закона за амнистията от ДСИ, по който четири дела за военни престъпления, в които са замесени албанци, са били оттеглени от съда, както и за необходимостта от по-засилена употреба на албанския език.
			Както Ахмети, така и Бериша похвалиха неотдавнашното албано-косовско споразумение за пресичане на границите само с лична карта и настояха за максимално либерализиране на границите.
			"Ахмети и Бериша се съгласиха да сформират координационен съвет за отбелязване на 100-годишнината от независимостта на Албания и Деня на знамето,” се казва в изявление на ДСИ.
			"С честването на основаването на албанската държава и нация през 1912 г. Ахмети печели точки в партията си, но също и сред албанците в Македония," каза Скърбина за SETimes. 
			"Преди няколко години Бериша публично заяви решимостта си шестте милиона албанци да станат едно. Това означава, че идеята за Велика Албания не е угаснала. Общото честване на 100-годишнината на Албания е част от този сценарий. Ако Македония скоро не стане пълноправен член на НАТО, ще навлезем в процес на федерализация, макар и вече да съществува известна степен на двойно управление,” каза Кекеновски.

Усмивки и откровен език по време на посещението на Ердоган в Атина
					18/05/2010
					Премиерите на Гърция и Турция обсъдиха най-сериозните въпроси, засягащи двустранните отношения, но ще доведе ли демонстрирането на добра воля до конкретни подобрения?
					От Х. К. Цанис за Southeast European Times от Атина -- 18/05/10
 
					 
						
Турският премиер Реджеп Тайип Ердоган (вляво) и гръцкият му колега Георгиос Папандреу обсъдиха двустранните отношения. [Александрос Белтес/SETimes]
						В среща, предварително обявена като сериозно "размразяване" в отношенията, премиерът Реджеп Тайип Ердоган разясни подробно позицията на Турция по редица деликатни проблеми по време на двудневното си посещение в Атина, завършило в събота (15 май). 
						Ердоган, който водеше делегация от над 300 представители на държавните институции и бизнес лидери, проведе дискусии с гръцкия си колега Георгиос Папандреу по теми, между които бяха военните полети на турски самолети над Егейско море, все още съществуващата заплаха за война от турското национално събрание и ситуацията в Кипър. Гърция отдавна смята тези проблеми за пречки за пълното нормализиране на отношенията. 
						"Онези, които пишат историята, ще напишат, че две древни цивилизации, двама важни играчи сега поемат път към мир и приятелство," каза Ердоган след срещите. 
						 Относно полетите над Егейско море Ердоган каза, че като "жест на добра воля" турските и гръцките военни самолети трябва да летят невъоръжени в региона. Той каза още, че те би трябвало да помислят за възможността и двете страни да представят полетните си планове преди насрочени маневри. 
						 "Добросъседството означава, че когато искам да вляза в твоето въздушно пространство, първо ще почукам на вратата и ще кажа: "Навлизам в твоето въздушно пространство". Това ние наричаме полетни планове. Ако турските ВВС представят полетни планове... засичане от гръцки самолети няма да има, въоръжени или невъоръжени," отговори Папандреу. 
						 Запитан за дългогодишния кипърски проблем, Ердоган каза, че правителството му иска реципрочност по въпроса за разрешаването на достъп на съдовете, плаващи под кипърски флаг, и кипърските въздушни превозвачи съответно до турските пристанища и летища, като отново потвърди, че подкрепя мирния план на Анан за обединяване на острова. 
						"Кипърската гръцка общност не гласува в полза на решението, предложено от ООН, следователно трябва отново да се върнем на масата [за преговори]. Това се случва сега," каза Папандреу. 
						Въпреки положителния тон на разговорите, много анализатори останаха скептични. 
						 "Затвърди се убеждението, че след десетилетия на контакти и многократни преговори на всички равнища абсолютно нищо не се е променило," писа в понеделник колумнистът Янис Карталис в атинския всекидневник "Вима". "Въпросът следователно е дали нещо ще се промени сега, тъй като бяха изразени добри намерения, от една страна, но от друга не бе съгласуван механизъм за решаване на проблемите, основан на общо виждане за правилата на международното право." 
						Тъй като това е основната причина за продължаващия застой, а именно различните тълкувания на тези правила от двете страни," писа Карталис. 
						 "Колкото и да ни се иска да популяризираме положителното измерение на посещението, именно фактът, че Гърция и Турция отново се активизират в сектора на [проблемите от] "политиката на ниско равнище", и въпреки добрия климат, за съжаление проблемите в Егейско море остават," е казал Танос Докос, генерален директор на атинския мозъчен тръст ЕЛИАМЕП, цитиран от медиите. 
						Обобщавайки позицията на своята партия относно посещението на Ердоган, лидерът на основната опозиционна "Нова демокрация", Антонис Самарас, отбеляза в понеделник, че "когато една страна е в слаба позиция, тя не влиза в преговори по националните си интереси. Въпросите, които не решихме, докато бяхме в по-силна позиция, а Турция беше в по-слаба позиция, очевидно не могат да се решат днес, когато се намираме в остра икономическа криза."

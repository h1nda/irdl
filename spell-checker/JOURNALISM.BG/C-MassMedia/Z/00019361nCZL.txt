Премиерите на Турция и Испания отправиха общ призив за мир в Близкия изток
					24/07/2006
					 
						АНКАРА, Турция -- Премиерът на Турция Реджеп Тайип Ердоган и неговият испански колега Хосе Луис Родригес Сапатеро, отправиха общ призив в петък (21 юли) за мир в Близкия изток на фона на задълбочаващата се криза в Ливан. "Оръжията трябва да отстъпят пред диалога и преговорите. Няма време за губене. За да се обяви прекратяване на огъня и мир, трябва да се действа сега. Бъдещето ни е в опасност", се казва в съвместното изявление. Ердоган и Сапатеро председателстват инициативата "Алианс на цивилизациите", спонсорирана от ООН .
						Според съобщения в медиите, хиляди евакуирани от Ливан са пристигнали в Кипър и Турция в неделя. Според губернатора на Мерсин, Хюсеин Аксой, 3034 чужденци, повечето канадци и австралийци, са били евакуирани от Ливан с ферибот до турското пристанище в неделя вечер. (Сабах, Йени Сафак, НТВ - 24/07/06; Заман - 22/07/06)

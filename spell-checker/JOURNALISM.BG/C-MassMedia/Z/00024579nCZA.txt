Турция и Гърция се договориха да си сътрудничат срещу незаконната имиграция
					16/11/2007
					Месеци след жестоките взаимни обвинения между Турция и Гърция за липсата на желание за прекратяване на незаконното прекосяване на Егейско море отколешните съпернички се договориха да си сътрудничат срещу незаконната имиграция. 
					От Айхан Шимшек за Southeast European Times – 16/11/07
 
					 
						
Много незаконни имигранти, които се опитват да влязат в Европа през гръцки и турски териториални води, биват залавяни. [Гети Имиджис]
						На 11 ноември пътуващ под турски флаг товарен кораб с 275 незаконни имигранти на борда бе изтеглен благополучно до гръцкия бряг, след като бе заловен в бурно време край югозападното гръцко крайбрежие. Десетки жени и деца от Ирак са били на борда на кораба в продължение на 13 дни. 
						По време на важно посещение на началника на турската брегова охрана, контраадмирал Джан Ереноглу, в Атина миналата седмица двете страни се договориха да въведат нов механизъм за комуникации между бреговите си охрани, за да овладеят незаконната имиграция, кото засяга и двете страни. 
						Споразумението предвижда създаването на надеждна система, която ще дава възможност на звената на бреговата охрана да обменят информация онлайн относно заподозрени съдове и лица, свързани с незаконната имиграция. 
						Гърция среща трудности във връзка с рязкото увеличаване на броя на незаконните имигранти, опитващи се да влязат в Европа през гръцките острови и бреговете на Егейско море. Хиляди азиатци, африканци и иракчани се опитват ежегодно да прекосят Егейско море, като плащат хиляди долари на мафиотски групи. Тяхното опасно пътуване често завършва трагично; много от тях умират или биват задържани от силите за сигурност. 
						Гръцките сили за сигурност са арестували близо 8 000 незаконни имигранти през 2005 г. в източните части на страната и по морските й граници. Този брой се е увеличил на 22 000 през 2006 г. и на 18 000 през първите осем месеца на тази година. 
						По-рано тази година Гърция обвини Турция, че не прави достатъчно, за да спира незаконните имигранти, и че не действа конструктивно за репатрирането на незаконните имигранти, заловени от граничните й власти, в страните им на произход. 
						От своя страна Турция заяви, че може да приеме да репатрира незаконни имигранти, арестувани от гръцките сили, само ако е налице ясна докуметация, че тези хора са влезли в Гърция от турска територия или от турски териториални води. 
						Гърция настояваше за репатрирането на 22 000 незаконни имигранти в Турция през последните четири години, но Анкара прие едва около 4 000 от тях. Анкара заяви, че съгласно споразумение между двете страни, подписано през 2000 г., и приложения към него протокол от 2001 г. Гърция трябва да поеме разходите по репатрирането. 
						Генералният щаб на Турция обвини през октомври гръцкото правителство, че се отнася несправедливо към заловените незаконни имигранти. Според изявление на уебсайта на правителството около 12 000 незаконни имигранти, арестувани от гръцките сили, са били отведени обратно в турски териториални води и са били оставени на съдбата им. Повечето от тях са били азиатци, африканци и иракчани. 
						Независимо от всички обвинения между двете страни Ереноглу каза, че Анкара иска да постигне бърз напредък с Гърция по отношение на мерките за създаване на доверие. "Наясно сме, че незаконните имигранти влияят на отношенията ни, тъй като това е и проблем на сигурността," каза той след среща с министъра на търговския флот Йоргос Вулгаракис. 
						Турция и Гърция са отколешни съпернички, но политическите отношения между тях през последните години се подобриха съществено независимо от продължаващите разногласия по въздушното пространство и териториалните води. Дългогодишното разделение на Кипър е най-голямата пречка пред укрепването на сътрудничеството, а също така оказва негативно влияние и върху кандидатурата на Турция за членство в ЕС.

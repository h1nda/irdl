При експлозии и сблъсъци загинаха четирима турски войници
					07/09/2008
					 
						AНКАРА, Турция -- Взрив уби двама турски войници в югоизточната провинция Сирнак в петък (5 септември), съобщиха местните власти. Войниците са загинали от избухването на експлозиви, поставени от бойци на нелегалната Кюрдска работническа партия (ПКК), близо до село Гюнейчам в Сирнак. Същия ден сухопътна мина, поставена от терористи на ПКК уби един турски войник в град Юксекова в югоизточната провинция Хакари, съобщи Генералният щаб в изявление на своя уебсайт.
						В събота в сблъсъци с терористи на ПКК загина един турски сержант и бяха ранени още двама войници в град Байкан в югоизточната провинция Сиирт. 
						Други новини - Турските военновъздушни сили съобщиха в петък, че голямо международно военновъздушно учение ще се проведе в 3-та главна военновъздушна база в централната провинция Коня от понеделник (8 септември) до 19 септември. Изтребители от Турция, Съединените щати, Италия, Израел и НАТО ще участват в учението, се казва в изявлението. (Анадолска информационна агенция, Си Ен Ен Търк, НТВ, Синхуа - 05/09/08)

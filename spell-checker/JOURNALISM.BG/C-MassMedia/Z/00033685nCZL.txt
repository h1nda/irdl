Бизяк от СЕ обсъди либерализирането на визите с Албания
					08/03/2010
					 
						ТИРАНА, Албания -- Директорът на Генерална дирекция „Правосъдие и вътрешни работи” към Съвета на Европа (СЕ) Иван Бизяк заяви, че Албания трябва да изпълни още изисквания, преди да й бъдат предложени безвизови пътувания в страните, членки на ЕС. В интервю за „Дойче Веле” от събота (6 март) Бизяк каза: „Аз съм сигурен, че Албания и Босна и Херцеговина отлично знаят точно какви критерии трябва да покрият”, като добави, че настоящият етап е само началото на дългия път към членството в ЕС. Сред областите, където е нужна още работа, Бизяк посочи заздравяването на институциите, утвърждаването на върховенството на закона, борбата с корупцията и организираната престъпност, спазването на правата на човека и гарантирането на свободната конкуренция. (Шекули, Телеграфи - 07/03/10; Дойче Веле, BalkanWeb - 06/03/10)

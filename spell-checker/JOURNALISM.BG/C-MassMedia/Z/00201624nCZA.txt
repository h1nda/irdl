ПМД иска да учреди "парламент на Кюрдистан"
					11/07/2011
					Кризата с бойкота продължава и кюрдите предупреждават, че ще учредят "парламент на Кюрдистан" в Диарбекир.
					От Алакбар Рауфоглу за Southeast European Times – 11/07/11
 
					 
						
Привържениците на ПМД носят предизборен плакат в Диарбекир. [Ройтерс]
						Партията на мира и демокрацията (ПМД) проведе миналата седмица първото заседание на парламентарната си група в Диарбекир - главен град на вилаета с преобладаващо кюрдско население - и призова правителството да освободи задържаните нейни членове и да извърши основни промени в конституцията в полза на правата на кюрдите. 
						Ако правителството не отстъпи от позицията си, парламентарната група на ПМД заявява, че ще се събира в Диарбекир ежеседмично и ще продължи да провежда политика под чадъра на меджлис (парламент) на Кюрдистан. 
						Депутатът от ПМД Съръ Сакък описа за SETimes алтернативния парламент. 
						"Обещали сме на нашите [кюрдски] избиратели да издигнем гласа им в демократичния парламент в Анкара, но фактът е, че правителството развали този процес от самото начало," казва той, добавяйки, че сега всички застъпници на демокрацията в Турция, включително кюрдите, се нуждаят от собствен парламент повече от всякога. 
						"Нарекохме нашия проект [за меджлис] цялостен турски проект... От Трабзон до Диарбекир, от запад на изток нашият народ трябва да вкуси от демокрацията, започвайки със своя меджлис и меджлисът на Кюрдистан ще бъде неговият първи пилот," добави той. 
						Основната цел на проекта е да разсее властта на правителството от Анкара към вилаетите, каза той. 
						Майкъл Гънтър, преподавател по политология в Технологичния университет в Тенеси и автор на девет книги за кюрдите, анализира ситуацията за SETimes. 
						"Смятам, че идеята за кюрдски парламент просто се разпространява, за да насърчи турските власти да вземат положително решение относно мястото на Хатип Диджле в турския парламент," казва той, имайки предвид един от кандидатите на ПМД със забрана за влизане в парламента. 
						"Всеки кюрдски парламент трябва да бъде одобрен с нова турска конституция, която би трябвало да установи силен федерализъм." 
						С други думи, казва той, идеята за кюрдски парламент на този етап е нереалистична, но пък илюстрира колко сериозен е въпросът с мястото на Диджле в турския парламент за ПМД и многобройните й привърженици. 
						Пол Кубичек, преподавател по политология в Оукландския университет и експерт по турска политика, казва, че възможността за създаване на кюрдски "алтернативен" парламент е "много тревожна и дестабилизираща". 
						"Независимо дали някой смята, че ПМД има известно законово основание да бойкотира новия парламент, предприемането на подобна стъпка от кюрдските депутати, което определено ще бъде изтълкувано като сепаратистко по ориентация, е силно провокиращо и повишава рисковете в ситуацията," каза той за SETimes. 
						Властите в Анкара са вбесени от идеята за меджлис на Кюрдистан и отхвърлят всяка идея за него. 
						"Няма да позволим на никого да предприема подобни стъпки, които целят да разбият административната система на Турция," казва Хюсеин Танръверди, заместник генерален секретар на ПСР, отговарящ за местната администрация. 
						"Кюрдският меджлис или всеки друг сепаратистки парламент като него не се приема от нашия народ," каза той за SETimes. 
						"Във всеки турски град, където живеят кюрди, има също и турци, и обратно," твърди той. "Дискриминацията на системата за управление е неприемлива в Турция." 
						Междувременно бившият депутат от ПСР от Диарбекир, Абдуррахман Курт, намира логика в предложението за местен меджлис. 
						"Както местните администрации, така и парламентът са важни за турските вилаети, включително и за Диарбекир, но той не трябва да бъде обсебен от кюрдския проблем и не трябва да се нарича меджлис на Кюрдистан," каза той за SETimes. 
						"Местните парламенти трябва да се занимават с местните проблеми," казва той, а с националната политика трябва да се занимава Анкара.

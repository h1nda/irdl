Може ли да се сбъдне мечтата на Тоше Проески за помирение?
					05/05/2011
					Певецът бе символ на единство в регион, все още белязан от недоверие, казват експертите.
					От Мишко Талески за Southeast European Times от Скопие -- 05/05/11
 
					 
						
Актьорът Раде Шербеджия изпълнява неиздадената песен на Тоше Проески "Крушево" (по текст на Мирослав Рус) на церемонията по откриването на мемориалния дом в чест на певеца. [Мишко Талески/SETimes] 
						Тоше Проески посвети кариерата си на насърчаването на хармония сред хората на Балканите. Животът и работата на известния певец, който загина при автомобилна катастрофа преди четири години, бяха почетени по Великден с откриването на мемориален дом в родния му град Крушево. 
						"Изкуството на Тоше свързва народите на Балканите по уникален начин, независимо от техните етнически, национални и религиозни различия," каза за SETimes 27-годишният посетител от Босна и Херцеговина Нермин Спахич. "Неговата музика и послание продължават да бъдат символ на любов и на събарянето на всички националистически и антагонистични бариери." 
						Но ако Проески бе жив днес, би ли видял той доказателства за падането на тези бариери? Политическите анализатори казват, че макар и да е постигнат голям напредък към помирението в региона, недоверието продължава да съществува. 
						"Общо взето тук или, ако щете, на човешко ниво нещата бавно се нормализират. Все пак зарастването на всяка рана изисква много време," обяснява професор Биляна Ванковска. "Неблагоприятните икономически и социални тенденции оказват отрицателно влияние на нещата, а те автоматично създават условия за засилване на национализма, нетърпимостта и за търсенето на виновници и герои." 
						"Много малко е необходимо травмите да излязат на повърхността, дори и омразата," каза Ванковска, давайки за пример неотдавнашните прояви на гняв в Хърватия след присъдата на МТБЮ срещу Анте Готовина. 
						За Ивана Трайковска, почитателка на Тоше, посетила мемориалния дом малко след откриването му, именно тези трудности са правели ролята на покойния певец толкова важна. Проески, каза тя, бе символ на обединението за регион, където продължават да витаят остатъци от конфликта и продължителни икономически проблеми. 
						"Хората от всички народности и вероизповедания ходеха на концертите му. Събирахме се и пеехме заедно независимо от различията си и независимо от бариерите, създадени от политиката по време на конфликтите от миналото," каза Трайковска за SETimes. 
						И продължаваме да го правим, добави тя. 
						Значението на посланието на Проески не бе пренебрегнато от македонското правителство, което финансира построяването на мемориалния дом. Присъствието на ръководството на страната на откриването имаше за цел да популяризира още повече универсалните ценности, прегърнати от Тоше. 
						Министърът на културата Елизабета Канческа-Милеска нарече мемориалния дом "жест на благодарност към жизнената мисия на Тоше да обединява съществуващите различия". Същевременно това е признание на македонската - и балканската - културна история, каза Канческа-Милевска за SETimes. 
						Домът е внушителна конструкция от цимент и стъкло с 870 кв. м площ във формата на кръст. В нея са изложени 350 експонати и фотоси, представящи различните етапи от живота и музикалната кариера на Проески. Посетителите могат да послушат неговата музика и да гледат клипове от негови концерти на няколко екрана. 
						Това е ярък израз на почит към човек на изкуството, успял да постигне онова, което повечето политици и лидери не могат - да превъзмогне различията, причинили опустошенията на Балканите. 
						"Силата на Тоше е точно в това - като човек на изкуството и като мъж той успя да преодолее границите, да свърже хората от различните части на региона и дори да превъзмогне езиковите, националните, религиозните и възрастовите различия," каза Ванковска. 
						"Неговият пример - но и този на много други - показва, че регионалната интеграция може да започне от долу на горе, а не през сегашната тенденция на свързване на управляващите елити обикновено под егидата на международната общност," каза тя. 
						Лидия Зорба от Центъра за приложна психология в Скопие смята, че Проески е помогнал за оформянето на отношения, особено сред младите хора, които се интересуват повече от бъдещите перспективи отколкото от раздорите от близкото минало. 
						"Чрез музиката Тоше истински постигна онова, което се смята за основни и универсални човешки ценности - любов и хуманност," каза тя. Чрез своя зрял подход към славата и известността той "показа на своето поколение пътя към тези универсални ценности."

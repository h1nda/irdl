Чеку посети Македония, за да обсъди граничния въпрос и деловото сътрудничество
					10/05/2006
					Основна тема на срещата в петък между премиерите на Косово и Македония бе определянето на границата, като и двете страни се стремят да изгладят избухналия миналия месец дипломатически спор по въпроса.
					От Марина Стояновска за Southeast European Times от Скопие – 10/05/06
 
					 
						
Македонският премиер Владо Бучковски (вляво) се ръкува с гостуващия му косовски премиер Агим Чеку в сградата на правителството в Скопие в петък (5 май). [Гети Имиджис]
						Премиерите на Косово и Македония, Агим Чеку и Владо Бучковски, се срещнаха в Скопие в петък (5 май), като за първи път премиер от администрираната от ООН провинция бе приет в сградата на правителството на Македония. По време на посещението си Чеку се срещна и с лидери на опозицията и присъства на бизнессеминар по въпросите на сътрудничеството. 
						Както Бучковски, така и Чеку сякаш се стремяха да загладят дипломатическия спор, избухнал през април след коментара на Чеку, че споразумението за границите, подписано между Сърбия и Черна гора и Македония през 2001 г., е невалидно. По-късно той изглежда отстъпи от позицията си, като потвърди, че споразумението ще се спазва на практика. По време на разговорите в петък двамата лидери се договориха въпросът да бъде решен, когато настъпи подходящият момент. 
						"Ясно е, че определянето на границата е технически, а не политически въпрос," каза Бучковски. "На фона на ясно изразената готовност от страна на Косово на нас, политиците, ни остава само да позираме пред камерите край граничен камък в деня на обозначаването на границата." 
						Въпросът ще бъде решен, когато срещу себе си имаме партньор, който има международно призната легитимност да направи това, каза Бучковски. "Американски и македонски картографи ще работят по техническите въпроси," каза той. 
						Чеку говори в същия позитивен тон. "Ние тръгваме от принципа, че няма да има промяна в границите, което е принцип и на Контактната група. За нас определянето на границата е технически въпрос, който ще решим в духа на доброто приятелство, когато настъпи подходящият момент," каза Чеку. 
						По време на посещението си той се срещна и с лидери на опозицията и на партиите на етническите албанци. Весна Яневска от ВМРО-Народна каза, че опозицията е доволна от позицията на Косово за ненарушимост на границите на Балканите. 
						"Хубаво е, че Македония и Косово са изградили нормални взаимоотношения и искат да решат проблемите по цивилизован начин," каза заместник-председателят на Албанската демократическа партия (АДП) Мендух Тачи. 
						По време на посещението се проведе и бизнесфорум. Косовската делегация пристигна по възстановената наскоро железопътна линия Прищина-Скопие. Македонският министър на икономиката Фатмир Бесими каза, че скоро ще започне строежът на магистрала между Скопие и Прищина, а косовският министър на търговията Буяр Дуголи съобщи за откриването на нова ж. п. линия -- Гниляне-Куманово.

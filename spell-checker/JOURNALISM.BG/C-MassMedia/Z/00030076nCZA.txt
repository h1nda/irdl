Полицията разпръсна демонстранти в Митровица
					28/04/2009
					Митинг в разделената северна част на Косово премина в насилие в понеделник, след като сърби се опитаха да пробият полицейски кордон. Те протестираха срещу възстановяването на албански домове в района.
					От Беса Бечири за Southeast European Times от Прищина -- 28/04/09
 
					 
						
КФОР взе под свой контрол квартала "Бърджани" в понеделник (27 април). [Гети Имиджис]
						Напрежението в Северно Косово избухна в понеделник (27 април), когато полицията разпръсна протест на местни сърби, демонстриращи срещу възстановяването на седем албански къщи, разрушени по време на конфликта от 1999 г.
						Стотина сърби излязоха на митинг в квартал "Бърджани" в етнически разделения град Митровица. Косовската полиция, ЮЛЕКС и КФОР реагираха, след като сърбите се опитаха да пробият кордона, разделящ албанските от сръбските демонстранти в селото, се казва в изявление за печата на ЮЛЕКС. 
						Полицията използва сълзотворен газ и шокови гранати, за да ги разпръсне, потвърди говорителят на косовската полиция Бесим Хоти. Поне един човек е бил приет в болница.
						Ситуацията е напрегната и е под наблюдението на силите за сигурност, но възстановяването на домовете продължава, добави Хоти. Съгласно репортажи в международния печат КФОР е изпратила танкове и е взела района под свой контрол. 
						Възстановяването на къщите започна в четвъртък на фона на разгорещена съпротива от страна на местните сръбски лидери. Те настояват за забрана на завръщането на албанци в Северно Косово, докато не видят повече напредък в завръщането на разселените сърби. 
						Косовските медии цитираха думите на сърби, че „възстановяването на албански домове е възможно само със съгласието на двете страни – условие от договореност, постигната през 2000 г.” Местните представители проведоха разговори миналата седмица с руската координационна служба, както и с британския и италианския посланик, но преговарящите не успяха да постигнат споразумение за правото на завръщане. 
						Жителят на "Бърджани" Синиша Лазич заяви пред репортери, че „международната общност си е поставила за цел да изгони сърбите от това селище и от Северно Косово със сила". 
						"Завръщане[то] на сърбите не е осъществено дори и в минимална степен,” е заявил Милан Иванович, председател на Сръбския национален съвет на Северно Косово, цитиран от Радио "Контакт Плюс". Той твърди, че албанци, които никога не са живели на север, сега мигрират в района в изпълнение на план за прилагане на практика на плана на Ахтисаари за независимост на Косово.
						Лидерите на етническите албанци в Косово обаче обвиниха Сърбия, че подстрекава към конфликт. „Инцидентите на север напоследък са причинени от хора, напътствани пряко от Белград,” е казал президентът Фатмир Сейдиу, цитиран от телевизия РТК. Той призова международната общност да упражни натиск върху Сърбия. 
						Косовският вътрешен министър Зенун Паязити заяви пред Би Би Си, че Прищина е отправила послания за съвместно съществуване на север. Той определи действията на полицията като крайна мярка.

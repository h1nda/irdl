Сейдиу и Тачи заявиха, че Косово скоро ще обяви независимост
					24/01/2008
					 
						ПРИЩИНА, Косово, Сърбия -- Президентът на Косово Фатмир Сейдиу каза в сряда (23 януари), че провинцията ще обяви независимост много скоро. В интервю за информационната агенция "Киодо" Сейдиу каза, че се надява Япония да бъде сред първите, които ще признаят независимостта на страната. 
						Междуременно министър-председателят на Косово Хашим Тачи пристигна в сряда в Брюксел за двудневни разговори с висши представители на НАТО и ЕС. Той каза, че е информирал словенския външен министър Димитрий Рупел, чиято страна е ротационен председател на ЕС, че косовските албанци очакват окончателния статут с подкрепата на Съюза и Съединените щати. Тачи предсказа, че независимостта на Косово ще бъде призната от повечето световни политически сили. 
						Рупел определи статута на Косово като един от най-важните въпроси, пред които ще се изправи Словения по време на шестмесечното си председателство на ЕС. (ИТАР-ТАСС, Киодо, Прес ТВ - 24/01/08; Танюг, КИК, Kosovalive, РСЕ, РТК, Balkanweb, Радио Косова, Вечерни Лист, Макфакс - 23/01/08)

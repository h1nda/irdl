Македонският премиер Груевски спечели дело за клевета срещу бивш министър на външните работи
					23/12/2008
					 
						СКОПИЕ, Македония -- В понеделник (22 декември) министър-председателят Никола Груевски спечели дело срещу бившия министър на външните работи Любомир Фръчковски и обезщетение от 32 000 евро. Съд в Скопие нареди на Фръчковски да заплати обещетението заради отправените през миналата година обвинения за участие на Груевски в корупционна сделка през 1999 г., когато той беше министър на финансите. През 2007 г. Фръчковски, който понастоящем е университетски преподавател, публикува коментар във всекидневника "Дневник" с обвинения, че Груевски е участвал в продажбата на държавната рафинерия ОКТА на гръцката компания "Хеленик Петролиъм". Фръчковски определи решението на съда от понеделник като "атака срещу свободата на словото", заявявайки, че той просто се е опитвал да "хвърли светлина върху ролята на различни политици в продажбата на рафинерията". (МИА, Макфакс, BalkanInsight, АП, Синхуа - 22/12/08)

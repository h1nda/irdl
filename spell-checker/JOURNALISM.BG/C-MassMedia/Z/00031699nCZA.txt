Повече албански студенти учат в частни университети
					21/09/2009
					"Днес частните университети имат допълваща функция в нашата образователна система", каза Хенри Чили, професор в частния Европейски университет в Тирана.
					От Манола Хала за Southeast European Times в Тирана -- 21/09/09
 
					 
						
Албански и американски знамена се вееха пред Политехническия университет в Тирана преди посещението през 2007 г. на бившия американски президент Джордж У. Буш. [Гети Имиджис]
						Със започването на новата академична година в албанските университети броят на студентите показва, че все повече от тях избират да учат в частни университети. 
						Според данни на Министерството на образованието тенденцията млади хора да продължат образованието си в университети се увеличава и възлиза на 28% през последните четири години. 
						През 2008 г. около 76% от студентите са посещавали един от 11-те държавни университети - останалите са се записали в местни частни колежи, които процъфтяват през последните пет години. 
						Броят на студентите, посещаващи частни университети се е увеличил от 983 през 2004 г. до 12 166 четири години по-късно. 
						"Днес частните университети имат допълваща функция в нашата образователна система", каза Хенри Чили, професор в частния Европейски университет в Тирана (ЕУТ). 
						Понастоящем в страната има около 17 частни университети, но само четири от тях са акредитирани от държавата и могат да издават официални дипломи. 
						Въпреки растящия брой на студентите в частните университети, Чили обяснява, че повечето албанци избират държавните колежи, тъй като те са безплатни. 
						Според Чили някои частни университети планират да настояват за законопроект, който предлага промяна във финансирането на държавното образование така че студентите да получават пари вместо безплатно обучение, като по този начин те ще могат да избират колежа, в който искат да учат, а не да бъдат насочвани към държавния сектор. 
						Въпреки оптимизма по отношение на по-големия избор на учебни заведения, някои експерти от областта на образованието поставят под въпрос качеството на частните институции и подкрепят избора на държавните. 
						"Държавните университети не само имат установени дългогодишни традиции, но също осигуряват високо качество на преподаването и взискателни преподаватели", твърди източник от Министерството на образованието. 
						Източникът също твърди, че макар че частните университети имат по-добра инфраструктура и използват най-модерни технолотии, те изостават в други области и приемат студенти, които не са успели да влязат в държавните университети. 
						Миналия януари албанското правителство заяви, че страната ще направи класация на университетите в страната с помощта на експертна международна агенция. 
						Чили смята, че класацията ще покаже, че частните университети могат да издържат в нарастващата конкуренция в системата от университети в страната.

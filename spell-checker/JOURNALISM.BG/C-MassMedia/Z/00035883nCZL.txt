Управляваща в Румъния ЛДП ще прави размествания в кабинета 
		02/09/2010
		 
			БУКУРЕЩ, Румъния -- На заседание с депутатите от управляващата Либералдемократическа партия (ЛДП) в сряда (1 септември) министър-председателят Емил Бок е представил два варианта, съобщи всекидневникът „Гъндул”. Бок е предложил или да бъде направена реорганизация на правителството, или целият кабинет да подаде оставка. Тази стъпка идва, след като опозиционните Социалдемократическа партия (СДП) и Националлиберална партия (НЛП) обявиха, че ще внесат до края на годината вот на недоверие срещу кабинета, за да бъде отменено 5-процентното увеличение на ДДС и орязването на заплатите в публичния сектор с 25 %. Двете партии контролират 214 от общо 471 места в парламента. „Гъндул” съобщи, че депутатите от ЛДП са избрали варианта да бъдат заменени някои от министрите, защото това изисква единствено съгласието на президента. Министър-председателят обявява кандидатите за постовете, които президентът или одобрява, или отхвърля. (Гъндул, Журналул Национал, Зиаре - 02/09/10; Блумбърг, Котидианул - 01/09/10)

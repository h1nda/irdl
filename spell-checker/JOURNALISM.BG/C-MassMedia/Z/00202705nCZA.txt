Гръцки журналисти твърдят, че са обект на полицейско насилие
					11/04/2012
					Трима журналисти твърдят, че са били нападнати, докато са отразявали неотдавнашни протести, предизвикани от самоубийството на пенсионер, който не е можел да си купи лекарство.
					От Анди Дабилис за Southeast European Times от Атина – 11/04/12
 
					 
						
От две години напрежението между журналистите и полицията в Гърция нараства, тъй като репортерите отразяват стачки, бунтове и демонстрации срещу правителствените мерки за строги икономии. [Ройтерс]
						Мариос Лолос, председател на синдиката на гръцките фотожурналисти, се оказва в центъра на спор между журналисти и служители на полицията, които се опитват да не допуснат медиите до протеста на 5 април на площад „Синтагма“ в Атина. 
						Когато се обръща, той е ударен в тила с метална ръкавица с шипове. Според лекарите ударът е спукал черепа му и е довел до загуба на чувствителност в едната ръка. 
						„Това беше опит за убийство“, каза той за SETimes от дома си, където се възстановява след операция. „Бях заплашен и нарочен за цел. Това е третият случай на нападение срещу мен. Синдикатът фотографира документи срещу полицията, тъй като те постоянно нападат представители на пресата.“ 
						Лолос е третият журналист, който твърди, че е бил нападнат от полицията по време на протестите след самоубийството на 77-годишен пенсионер, който се самоуби този месец, защото пенсията му е била намалена толкова много заради наложените в Гърция мерки за строги икономии, че той не е бил в състояние да закупи лекарството си. 
						През последната година трима други журналисти също посочват, че са били бити от полицията, докато са отразявали протести. 
						Всеки път министърът за защитата на гражданите обещаваше разследване и това отново беше повторено след нападението срещу Лолос. Никой обаче не е даден на съд за предполагаемо насилие срещу журналисти или демонстранти въпреки видео- и фотографските доказателства. Говорителят на полицията не беше намерен за коментар. 
						Нападенията са показателни за напрежението между журналисти и полиция през двете години на протести, бунтове и стачки, които свалиха предишното правителство и разрушиха социалната структура на поставената под икономически натиск държава. Според Лолос това излага на опасност журналистите, особено по време на сблъсъците между полицията и анархистите с качулки, които хвърлят "коктейли Молотов" и бягат от сълзотворния газ, шоковите гранати и палките. 
						„Ние не заставаме зад полицейските кордони“, каза Лолос. „Ние сме сред демонстрантите. Показахме много случаи на насилие. С ескалирането на кризата насилието по време на протестите нараства, [полицията] не иска професионални свидетели на системното насилие, което упражнява срещу демонстрантите, независимо колко мирни са те.“ 
						Според Димитрис Месинис, генерален секретар на изпълнителния съвет на Асоциацията на чуждестранната преса в Атина, нападенията са умишлени и имат за цел да сплашат журналистите. 
						„Това е варварство…, когато полицейски служител се втурне към теб и ти разбие главата, това е умишлено нападение“, каза той за SETimes. Той посочи, че синът му, фотограф на АФП в Атина, е бил тежко пребит от полицията, докато е отразявал демонстрация през 2010 г. 
						След насилието срещу Лолос гръцки фотографи протестираха във втория по големина град в страната, Солун, като поставиха на земята фотоапаратите си и показаха увеличени снимки, които според тях са доказателство за полицейско насилие срещу журналисти. На фотографиите са заснети полицаи, които размахват палки срещу фотографи. Съюзът на Лолос направи изявление, в което осъди нападенията, които не се преследват. 
						„Системните и нееднократни нападения срещу представители на пресата, изпълняващи служебните си задължения, които нарушават дори най-основните права на човека, не могат да бъдат смятани за случайни; дори и най-големият наивник може да предположи, че те имат за цел да накарат пресата да замлъкне“, се казва в изявлението. 
						През октомври 2011 г. Татяна Болари, фотожурналистка, работеща за АФП, понесе множество удари от служител на полицията за борба с безредиците, докато отразяваше голям протест срещу строгите мерки за икономии. Снимки от нападението бяха разпространени в цял свят. 
						През юни миналата година журналистът Манолис Кипрайос получи трайна загуба на слуха, след като полицай хвърли по него шокова граната по време на бунт на площад „Синтагма“. Инцидентът предизвика реакцията на правозащитни групи. 
						Алкис Константинидис, фотожурналист от “Атенс Нюз Ейджънси”, каза за SETimes: „Страната се намира в ситуация на несигурност и прекомерно насилие по улиците и като представители на нашата професия сме жертва на насилие от полицията. В повечето случаи това става неочаквано и безпричинно..., може би, за да ни накарат да стоим на разстояние.“ 
					
				
			
					 
					
 
 

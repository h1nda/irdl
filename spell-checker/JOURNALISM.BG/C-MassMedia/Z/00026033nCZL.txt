Харадинай се завърна в Косово
					06/04/2008
					 
						ПРИЩИНА, Косово -- Бившият премиер на Косово и командир от Армията за освобождение на Косово (АОК) Рамуш Харадинай се върна в Прищина в петък (4 април), след като бе оправдан по всички обвинения от Хагския трибунал за военни престъпления (МНТБЮ) в четвъртък. Неговите поддръжници развяваха знамето на ново независимо Косово и блокираха движението близо до летището в продължение на един час преди пристигането му. 
						Междувременно сръбският президент Борис Тадич призова прокурорите от МНТБЮ в събота незабавно да обжалват присъдата. В събота сръбският премиер Воислав Кощуница предложи ЕС да прецени действията на МНТБЮ по време на разследването на Харадинай. 
						Други новини - В събота сръбски националисти започнаха кампания за предсрочни избори в Сърбия на 11 май на среща в град Грачаница в централно Косово. "Изборите са добра възможност да гласуваме за хората, които твърдят, че няма да се откажат от Косово", заяви лидерът на Сръбската радикална партия Томислав Николич пред няколко хиляди сърби. (Бета, Танюг, Б92, AФП, ИТАР-TAСС - 05/04/08; AФП - 04/04/08)

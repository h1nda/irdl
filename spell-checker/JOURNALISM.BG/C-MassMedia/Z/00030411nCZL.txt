Мина уби турски войници в Хакари
					28/05/2009
					 
						АНКАРА, Турция -- Шест войници бяха убити при експлозия на мина в провинция Хакари рано сутринта в четвъртък (28 май). Осем други бяха ранени. Властите подозират, че мината с дистанционно управление е била поставена от членове на терористичната Кюрдска работническа партия (ПКК).
						Междувременно Анадолската информационна агенция съобщи за арестуването на около 30 души при широкомащабна операция срещу ПКК в Измир, Анкара, Истанбул, Маниса и Ван. Операцията е била срещу опити от членове на ПКК да организират структури на групировката в някои неправителствени организации и други асоциации. Полицията внезапно е обискирала домове и фирми, като е конфискувала голямо количество документи и компактдискове.
						Други новини -- В сряда властите арестуваха още един високопоставен армейски служител по подозрения във връзки с ултранационалистическата организация "Ергенекон". Полковник Мустафа Тюркан Еджевит е бил задържан в Истанбул след откриването на тайно скривалище на оръжие в града. Разследващите твърдят, че групата "Ергенекон" е планирала убийства и други нападения, имащи за цел създаването на условия за осъществяване на преврат. (Йени Шафак, Хюриет, Анадолска информационна агенция, Ройтерс - 28/05/09; Радио Свободна Европа, Анадолска информационна агенция - 27/05/09)

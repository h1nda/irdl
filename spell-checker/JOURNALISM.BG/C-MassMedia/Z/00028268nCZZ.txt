Наука и технологии: В Гърция бяха открити находки от неолита
					03/11/2008
					Рядка находка в Гърция включва останки от неолита. Още в новините от областта на науката и технологиите: хакери от Косово атакуваха уебсайтовете на сръбски тенисзвезди; македонското правителство ще раздава безплатни компютърни ваучери на студенти от университета. 
					 
						
Глинени съдове и сечива бяха част от неолитните находки в Северна Гърция. [Министерство на културата]
						Археолозите откриха останки от неолитна къща в Пела, Гърция. Рядката находка дава ценна информация за ежедневния бит преди 6 000 години, съобщи гръцкото културно министерство, отбелязвайки, че тази информация дава представа за архитектурата от периода.
						*** 
						Съд в Югоизточна Турция забрани на 24 октомври достъпа до „Blogger”, водеща в света безплатна услуга за блогери. Местните медии предадоха, че властите не са изтъкнали причина за забраната. Потребителите на интернет в Турция, които са се опитвали да влязат в сайта, са се натъквали на съобщение, гласящо, че страницата е блокирана съгласно решение на съда в Диарбекир.
						*** 
						Уебсайтовете на сръбските тенисзвезди Йелена Янкович и Ана Иванович станаха жертва на косовски хакери на 28 октомври. Страница с надпис „Собственост на косовските хакери” замени сайта на Янкович, номер 1 в световната ранглиста. Хакерите удариха и страницата на Иванович. 
						*** 
						
						Македонското правителство ще раздаде до 15 ноември компютърни ваучери на стойност 200 евро на студентите от четвърти курс на университета, обяви министърът на информацията Иво Ивановски. Всички ИТ компании са поканени да се присъединят към програмата, добави Ивановски. Миналата година проектът „Македония – страна на компютърните експерти” организира раздаването на 12 222 ваучера. 
						*** 
						
						Хърваткото КРОЗ ООД е третата най-бързо развиващата се технологична компания в Централна Европа, според доклад на „Делойт Сентрал Юръп”, наречен „Текнолъджи Фаст 50”, публикуван в четвъртък (23 октомври). На първите две места са полски компании. Румънската "АРОБС Трансилвания" е на пето място, а друга румънска компания, „ТиймНет Интърнешънъл С.А.", е на седмо място. Българската „Универсал К” ООД е петнадесета. 
						*** 
						
						Турски инженер е открил в Антарктида нови вид минерал, който е нарекъл „меридианиит”. Елиф Генджели от Технологичния университет "Делфт" в Холандия е открил новия вид в езеро на японския остров Хокайдо и в антарктически ледник през 2007 г. Международната асоциация по минералогия е регистрирала откритието. 
						*** 
						Около 55 % от българите имат достъп до интернет, според данни, предоставени от internetworldstats.com. Това поставя страната на 15-о място сред 27-те страни, членки на ЕС, и на трето сред новите членки на ЕС, след Словения (8-а) и Естония (11-а). Гърция, където 35,3 % от населението има интернет достъп, е последна в класацията. 
						*** 
						Германия дари средства за оборудване на компютърни лаборатории в 14 косовски училища. Германският заместник-посланик в Прищина Екарт Блаурок и косовският министър на образованието, науката и технологиите Енвер Ходжай подписаха споразумение за това на 28 октомври 
						
						(Различни източници – 27/10/08 - 03/11/08)

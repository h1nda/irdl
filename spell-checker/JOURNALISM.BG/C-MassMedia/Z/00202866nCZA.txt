Косово предприе инициатива за изясняване на истината и за помирение
					02/06/2012
					Правителството на Косово започна широк диалог, целящ да изясни жестокостите от войната и да постигне помирение между албанците и сърбите, 13 години след въоръжения конфликт. 
					От Сафет Кабашай за Southeast European Times в Прищина - 02/06/12
 
					 
						
Изграждането на тази страна не може да бъде завършено без помирение, каза Питър Фейт, международен граждански представител в Косово. [Ройтерс]
						Министър-председателят на Косово Хашим Тачи предлага да бъде създадена регионална комисия за истината и помирението за бивша Югославия, която да разследва зверствата от военния конфликт през 1990-те години. 
						"Ще започнем да работим по този въпрос, ще се опитаме да ангажираме за сътрудничество страните от региона", каза вицепремиерът Хайредин Кучи. 
						Комисията ще установи подробностите, свързани със всяко зверство от войната, ще създаде програма за репарации за жертвите, за семействата на жертвите и ще изправи извършителите пред правосъдието. 
						Държавният секретар от Министерството на Сърбия за Косово Оливер Иванович каза, че диалогът между Прищина и Белград с посредничеството на ЕС, ще доведе до помирение между сърби и албанци. 
						"Всяко действие в това отношение прави възможно помирението, което е необходимо и на двете страни", каза Иванович за SETimes и добави, че е уверен, че новото сръбско правителство, което все още не е сформирано, ще възобнови диалога с Прищина. 
						"Помирението трябва да стане между двете нации, затова и двете страни трябва да имат искрен подход, включително и третата страна - международната общност", каза Иванович. 
						Според него помирението е възможно, но той каза, че виновните и от двете страни трябва да бъдат изправени пред правосъдието. 
						"Виновните от Сърбия бяха депортирани или в Хага или са изправени пред правосъдието в националните съдилища в Сърбия. С нетърпение очаквам да видя кога съдебната система в Косово ще се заеме с делата за военни престъпления, извършени срещу сърби през периода 1998-1999 г.," каза Иванович. 
						Сръбският член на Конституционния съд на Косово съдия Иван Чукалович каза за SETimes, че идеята е важна стъпка към помирението, предусловие за общо бъдеще. 
						"Ако сме искрени, вярвам, че ще създадем нещо стъпка по стъпка; сърбите и албанците могат сами да намерят решение и да изненадат международната общност," каза Чукалович. 
						Различните преживявания и страдания през войната отразяват позицията на различните етнически общности по отношение инициативата. Хаки Касуми, ръководител на Асоциацията за изчезналите албанци, смята, че би трябвало да бъдат предприети други действия преди този ход на правителството. 
						"Все още е рано, тъй като първо трябва да бъде призната вината, да бъдат отправени извинения и после можем да предприемем тази инициатива," каза Касуми за SETimes. 
						Той призна, че идеята е позитивна и е важна за семействата на всички жертви. "Ние искрено искаме да открием местонахождението на нашите безследно изчезнали близки, да открием извършителите, така че те да получат присъдата, която заслужават, но работата трябва да бъде извършена по различен начин." 
						Правителствената инициатива е позитивно послание за семействата на всички жертви на войната, каза за SETimes Небойша Перич, чийто баща бе отвлечен през октомври 1999 г. и бе открит мъртъв 13 дни по-късно. 
						"Най-накрая 12 години след войната, са предприети конкретни стъпки и мерки от страна на официалните институции и е много важно държавните институции в Косово да получат доверието на семействата на жертвите," каза Перич. 
						Катрин Кисе ван ден Муйзенберг, изпълнителен директор на Института за историческа справедливост и помирение в Хага обясни инициативата на Прищина. 
						"В Косово съществува силно чувство за собственост по отношение на този въпрос за изясняване на миналото: тъй като никой друг няма да го направи, Косово трябва да го направи", каза тя за SETimes. 
						Инициативите за сформиране на комисии за истината и помирението в бившите югославски републики досега са неуспешни. 
						През март 2001 г. дни преди ареста на Слободан Милошевич, политикът Воислав Кощуница създаде комисия за истината и помирението с цел разкриване на истината за зверствата, извършени в бивша Югославия през 1990-те години. Комисията бе закрита от Конституционната комисия през март 2003 г. 
						Имаше и няколко неуспешни опита в Босна и Херцеговина за предприемане на инициативата. В началото на 2000-години гражданското общество бе решено да създаде комисия за истината и помирението, но не получи необходимата подкрепа от правителствата.. 
						В резултат на това около 1 800 НПО от бивша Югославия сформираха асоциация КОМРА с цел да установят истината за всяко зверство в бивша Югославия през 1990-те години. Един от приоритетите им бе да включат правителствата в инициативата. 
					
				
			
					 
					
 
 

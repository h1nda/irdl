ООН подкрепя гръцката резолюция за Олимпийско примирие
04/11/2003
Общото събрание на ООН прие резолюция, в която се призовава към воюващите страни да спазват традиционното примирие по време на Олимпийските игри през 2004 г.
(Новинарски център на ООН, АП - 03/11/03; (Международен олимпийски комитет- 31/10/03; Би Би Си - 27/09/03; АФП, Новинарски център на ООН - 26/09/03; Организационен комитет Атина-2004)
 
 
Общото събрание на ООН подкрепи резолюция в понеделник (3 ноември), призоваващо воюващите страни по целия свят да спазват традиционно примирие по време на Лятната олимпиада в Атина от 13 до 29 август 2004 г.
"Ако можем да постигнем мир в продължение на 16 дни, може би, повтарям, може би ние бихме могли да го постигнем завинаги, " заяви гръцкият външен министър Георгиос Папандреу в реч пред 58-та сесия на Общото събрание на ООН на 26 септември, когато той внесе предложението за такова примирие от името на своята страна.
"Призивът за спазване на Олимпийско примирие е апел Игрите да заглушат оръдията по целия свят, " заяви миналия месец Генералният секретар на ООН Кофи Анан.
В изявление след гласуването в понеделник Анан посочи, че резолюцията, озаглавена " Да изградим мирен и по-добър свят чрез спорт и олимпийския идеал" изпраща мощно послание на надежда към международната общност.
"Надявам се, че хората във всички конфликтни райони - от Ирак до Афганистан, от Либерия до Конго - наистина ще чуят това послание. Това обаче засяга не само онези, които действително водят боеве. Цялото население трябва да издигне глас за мир и да настоява за прекратяване на боевете."
Повече от 100 държавни и правителствени ръководители, председатели на парламенти и външни министри подписаха внесеното от Гърция заявление в подкрепа на Олимпийското примирие, поемайки ангажимент " да положат всички усилия, за да гарантират, че призивът за Олимпийско примирие ще се спазва в нашите страни и нашия регион по време на предстоящите Олимпийски игри".
Приветствайки приемането на резолюцията, президентът на Международния олимпийски комитет Жак Рог каза, че примирието " ще даде шанс на младежта по света да покаже как всички ние можем да живеем в мир така, както те ще го направят в Олимпийското село."
Идеята за Олимпийско примирие или екехерия води началото си от древната гръцка традиция за спазване на мир по време на Игрите, която е била следвана в продължение на 12 века. В античността примирието е продължавало от 7-я ден преди началото на игрите до 7-я ден след тяхното закриване.
Традицията бе възродена през 1992 г. по инициатива на МОК, който призова към спазване на Олимпийското примирие по време на Зимната олимпиада в Лилехамер, Норвегия през 1994 г., така че спортистите от бившите югославски републики да могат да вземат участие.
След първата резолюция през 1993 г. приемането на резолюция за Олимпийско примирие се превърна в обичайна практика на Общото събрание на ООН на всеки две години, няколко месеца преди откриването на Игрите.
Други новини: директорът на ФБР Робърт Мюлер ще посети Атина в четвъртък, за да инспектира организацията на мерките за сигурност за периода на Игрите. Агенция АП цитира думи на официални представители от сектора на сигурността, според които Мюлер ще се срещне с организаторите на Игрите, за да обсъди предвижданите мерки за борба срещу тероризма. ФБР подпомага създаването на система за обмен на разузнавателна информация между агенциите, които участват в подготовката и провеждането на Олимпиадата. Становището на Бюрото е било търсено по повод осигуряването безопасността на олимпийски обекти и при създаването на система за бърз отговор. Напоследък гръцкото правителство увеличи бюджета за мерките за сигурност във връзка с Игрите с 25 % на 775 млн. щ.д. САЩ и шест други държави консултират местните правоприлагащи органи по въпроси на сигурността.

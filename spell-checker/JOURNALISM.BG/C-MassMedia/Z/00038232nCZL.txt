Белгия подкрепя кандидатурата на Сърбия за ЕС 
					19/04/2011
					
						БЕЛГРАД, Сърбия -- Белгийският външен министър Стефан Ванакере изрази подкрепата на страната си за кандидатурата на Сърбия за ЕС по време на разговори в понеделник (18 април) с представители на властта в Белград. Сред обсъжданите въпроси бяха регионалното сътрудничество, незаконната имиграция и пътищата за укрепване на двустранните икономически връзки. Ванакере и вътрешният министър Ивица Дачич се договориха да засилят сътрудничеството за предотвратяване на потенциален наплив от търсещи убежище лица в Белгия. Ванакере каза, че над 98 % от исканията за даване на убежище, подадени от сърби, са били отхвърлени. 
						Други новини -- Руският външен министър Сергей Лавров е на посещение в Белград във вторник, за да обсъди двустранните отношения и въпроси, свързани с Косово. Лавров ще се срещне с президента Борис Тадич и външния министър Вук Йеремич. Сърбия е първата част от балканската му обиколка, която включва още Черна гора, Словения и Македония. (Танюг, Б92 - 19/04/11; РТС, Танюг - 18/04/11)

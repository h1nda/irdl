Дипломатически дневник: Делегация на БиХ посети Македония
					08/04/2008
					Милорад Живкович от Босна и Херцеговина пристигна на двудневно посещение в Македония в понеделник. Още в дипломатическите новини от седмицата: сръбският външен министър Вук Йеремич се срещна с генералния секретар на ООН Бан Ки Мун; българският външен министър Ивайло Калфин е в Атина.
					 
						
Делегацията от БиХ се срещна с македонски официални представители в понеделник (7 април). [Томислав Георгиев]
						Председателят на Камарата на представителите на Босна и Херцеговина (БИХ) Милорад Живкович и заместникът му Нико Лозанчич пристигнаха в понеделник (7 април) в Македония на двудневно посещение. Те се срещнаха с председателя на парламента Любиша Георгиевски, премиера Никола Груевски и президента Бранко Цървенковски, както и с външния министър Антонио Милошоски и депутати от парламента. 
						*** 
						
Турският президент Абдула Гюл подчерта искането на Турция за пълноправно членство в ЕС по време на първата си среща със своя френски колега Никола Саркози миналата седмица в Букурещ, по време на срещата на върха на НАТО. Турският външен министър Али Бабаджан, Гюл и Саркози разискваха също двустранните отношения и теми от дневния ред на НАТО. 
						*** 
						Директорът за Западните Балкани в Европейската комисия (ЕК) Пиер Мирел бе в петък (4 април) в Белград, където присъства на подписването на споразумение за пакет от финансови помощи от ЕС за Сърбия на стойност 165 млн. евро. Мирел се срещна със заместник-премиера Божидар Джелич и каза, че ако Сърбия изпълни техническите изисквания, ЕС би могъл да премахне визовия режим за сърбите през първата половина на 2009 г. 
						*** 
						
Сръбският външен министър Вук Йеремич се срещна в петък (4 април) с генералния секретар на ООН Бан Ки Мун в Ню Йорк. Бан потвърди, че ООН ще разследва събитията от 17 март в Митровица, когато ЮНМИК и КФОР щурмуваха съдебна сграда, окупирана по-рано от сърбите. Бан изрази също така безпокойство от сръбските планове за провеждане на избори на 11 май в Косово. Йеремич определи обявяването за разследване на ООН на инцидента от 17 март като най-важния резултат от тяхната среща. 
						*** 
						
Гръцкият външен министър Дора Бакоянис се срещна в понеделник (7 април) със специалния пратеник на ООН Лин Паскоу в рамките на обиколката на Паскоу в Кипър, Гърция и Турция. Във вторник той ще отпътува за Анкара за разговори по кипърския въпрос, след като се срещна с лидерите на двете общности в Кипър миналата седмица. 
						 *** 
						
Българският външен министър Ивайло Калфин замина на двудневно посещение в Атина в неделя (6 април). Програмата му включва разговори с външния министър Дора Бакоянис и премиера Костас Караманлис. 
						*** 
						
Българският министър на труда и социалната политика Емилия Масларова отпътува в неделя (6 април) за Виетнам. По време на посещението си тя ще подпише меморандум за двустранно сътрудничество в областта на труда и социалното осигуряване и ще се срещне с министъра на труда Нгуен Тхи Ким Нган, премиера Фу Чонг, парламентарната комисия по социални въпроси и президента на Асоциацията за осигуряване на работна ръка. 
						*** 
						Обединените арабски емирства (ОАЕ) и Черна гора официално установиха дипломатически отношения. Постоянният представител на ОАЕ в ООН Ахмед Абдул Рахман Ал Джарамайн и черногорският постоянен представител Небойша Калуджерович подписаха в петък (4 април) декларация, потвърждаваща желанието на техните правителства да укрепят приятелските си отношения и сътрудничеството. 
						
(Различни източници -- 01/04/08-08/04/08)

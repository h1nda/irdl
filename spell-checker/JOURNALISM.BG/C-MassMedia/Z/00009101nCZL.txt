Афганска група е замесена в истанбулските атентати
18/11/2003
Според турския външен министър Абдулах Гюл установена е била връзка между бомбените взривове от събота срещу истанбулска синагога и организация, базирана в Афганистан. Съобщението от вторник дойде малко преди погребенията на евреите, загинали при самоубийствените атентати.
От Вахит Бора за Southeast European Times в Истанбул - 18/11/03
 
 
Истанбул бе разбуден в събота (15 ноември) от два унищожителни бомбени атентата. 25 души загинаха, седем от които евреи, а повече от 300 бяха ранени при почти едновременните експлозии, поразили две синагоги - Нев Шалом и Бет Израел. Повечето от жертвите на нападенията бяха турци мюсюлмани, който са живеели, работили или просто са минавали близо до синагогите. Повечето от ранените са пострадали от летящи парчета стъкло. Нев Шалом е заобиколена от десетки магазини за осветителни тела.
Полицията е установила, че нападенията са били извършени от атентатори-самоубийци, управляващи два камиона, всеки от които зареден с 400 кг. силни експлозиви. Видеозаписи от охранителните камери, монтирани пред двете синагоги, са показали мъже, които са карали бавно покрай синагогите, малко преди автомобилите да експлодират. До този момент следователите са удостоверили имената на двама турци Азад Екинджи и Месут Кабук, за които се подозира, че са били нападателите-самоубийци. Полицията е констатирала, че Екинджи е бил в Иран и Афганистан и вероятно се е обучавал в лагери на Ал-Каеда.
В понеделник лондонският вестник Ал Кудс съобщи, че е получил изявление на Ал-Каеда, в което организацията поема отговорността за нападенията. Според премиера Реджеп Тайип Ердоган турските власти все още водят разследване, но са сигурни, че нивото на професионализъм надхвърля способностите на която и да местна организация.
Израелският външен министър Силван Шалом посети поразените синагоги в неделя. Той бе придружаван от кмета на Истанбул и главния равин на града. Той положи венци на местата на взривовете, а турците поставиха бели карамфили като израз на съпричастие.
"Имаме пълно доверие в турското правителство относно разследванията. Израел и Турция си сътрудничат тясно след нападенията, " заяви Шалом на съвместна пресконференция с Гюл.
Говорителят на турско-еврейската общност Силвио Овидиу каза, че атентатите не са разкрили пропуски в гарантиране на сигурността. "Днес виждаме, че дори и най-опитните армии или най-силно охраняваните обекти могат да бъдат заплашени от терористични атаки", каза той. Той добави, че макар еврейската общност да скърби, тя не е изключително обезпокоена за бъдещето си, тъй като в Турция няма антисемитски традиции. "В момента всички 17 синагоги в Истанбул са отворени за богомолци", отбеляза той.
Според анализатори очевидният дългосрочен ефект от нападенията ще бъде по-тясното сътрудничество между Турция и Израел в борбата срещу глобалния тероризма. През последните две десетилетия Турция асоциираше терора само с една определена група, Кюрдската работническа партия. Отсега нататък правителството се очаква да предприеме стъпки срещу глобалните мрежи. В понеделник турският министър на правосъдието Джемил Чичек призова за засилване на мерките срещу международния тероризъм и на сътрудничеството в тази област. Той направи изявление след заседание на Министерския съвет, изразявайки общата позиция на правителството.
Нападенията едва ли ще засегнат мирното съжителство между еврейското малцинство и мюсюлманското мнозинство в Турция. Истанбул, някогашната столица на Отоманската империя, има дълга история на еврейско присъствие, засилило се особено след като Испания прогони евреите през 1492 г. Днес общността наброява 20 000-25 000 души, живеещи главно в Истанбул.

Българските власти взимат мерки срещу укриването на данъци 
					
				
					24/08/2004
				
				
						Средният месечен доход в България е едва 100 евро, но в София и в други градове могат да се видят свръхмодерни коли и луксозни вили. Ширещото се несъответствие между обявения доход и видимото имотно състояние предизвика проверки в цялата страна.
					
				
						От Емил Ценков за Southeast European Times от София - 24/08/04
 
					
				 
					
Посетители на автомобилно изложение в София разглеждат нова луксозна кола. Според българските власти много такива коли се регистрират извън страната, за да могат собствениците им да не плащат данъци. [Фотоархив на АФП]
					
							Неотдавна на пресконференция директорът на данъчната служба в България Николай Попов разкри някои интересни подробности относно укриването на данъци. При серия от 62 проверки през април е установено, че само 14 % от най-заможните граждани на страната правилно са декларирали пред данъчните власти своето имущество. В резултат на това България е изгубила поради неплатени данъци 3 млн. евро или по 30 000 евро от всеки отделен недобросъвестен данъкоплатец.
						
					
							Преди три години властите започнаха операция "Комар", след която последваха две подобни операции. Целта бе да се сравнят декларациите с действително притежаваната собственост. Длъжностните лица решиха да проверят всички недвижими имоти на стойност над 50 000 евро, както и всички луксозни коли на стойност над 30 000 евро. Повече от 200 000 заможни българи първоначално бяха подбрани за проверка, но поради бюджетни ограничения тази бройка бе намалена на 1 200.
						
					
							Разследванията констатираха драстични примери на измама и укриване на данъци, според Попов. Имало е случай със семейство, живеещо в разкошна вила от 1 500 кв. метра в един от най-модерните квартали на София, което никога не е декларирало какъвто и да било доход. При друг случай собственикът на луксозна къща обяснил внезапното си богатство, като казал, че е открил съкровище, заровено в двора му. Междувременно луксозните коли често се регистрират в Германия или Австрия, за да могат собствениците им да не плащат данъци за тях. 
						
					
							Заместникът на Попов, Валентин Видолов, каза пред журналисти, че в момента до десет екипа от данъчни инспектори работят по сегашната операция “Комар”, като са направили списък, в който фигурират над 1 000 луксозни къщи и апартаменти. Повечето са собственост на бизнесмени и държавни служители. След като направят проверка на имуществото на тези "скрити милионери", финансовите инспектори в сътрудничество с Агенцията за финансово разузнаване смятат да започнат проверка и на недвижимата им собственост в други държави. Но засега това е далечна цел.
						
					
							Кампаниите “Комар” си имат и своите критици, които твърдят, че на тях им липсва прозрачност и независим надзор. Възможно е една от причините за тази непрозрачност да е наличието на корупция сред самите данъчни власти. Неотдавна при проучване, проведено сред 699 служители от всичките 28 териториални данъчни дирекции, 70 % от участвалите в него лица признаха, че са получавали дребни подкупи. Резултатите изглежда подчертават ширещото се сред обществото мнение, че данъчните служители са податливи на корупция.
						
					
							Макар властите да не са съгласни с това мнение, общоизвестна истина е, че финансовите инспектори са нископлатени и често са подложени на огромен натиск да приемат пари или подаръци. Ако през следващите месеци данъчните власти не успеят да предадат на прокуратурата данни за закононарушения, съществува риск операция "Комар" да има само незначителен успех.

Турция може да отвори границата си с Армения
					11/05/2009
					 
						АНКАРА, Турция -- Премиерът Реджеп Тайип Ердоган каза, че Турция може да отвори границата си с Армения, ако Ереван изтегли войските си от оспорвания район на Нагорни Карабах в Азербайджан. Двете съседки нямат дипломатически отношения от повече от десетилетие, след като през 1993 г. Турция затвори границата си с Армения в знак на солидарност с Азербайджан. Миналия месец обаче Турция и Армения се договориха по „пътна карта” за нормализиране на отношенията си и за отваряне на общата граница. Ердоган обяви още в петък (8 май), че ще пътува за Баку тази седмица за среща с азербайджанския президент Илхам Алиев и ще обсъди конфликта с Армения. Азербайджан предупреди, че отварянето на границата, преди арменските сили да се изтеглят от тези територии, би било в ущърб на националните интереси на страната. (TРT, Анадолска информационна агенция , Хюриет - 09/05/09)

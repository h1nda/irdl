Косово: нови регистрационни номера, нови проблеми
					16/02/2011
					Обикновените граждани са в капан, докато правителството води спорове.
					От Мухамет Брайшори за Southeast European Times от Прищина – 16/02/11
 
					 
						
Косовската полиция получи нареждане да конфискува издадените от Белград регистрационни номера. [Ройтерс]
						Александър Йованович е загрижен за регистрационните номера на своя автомобил. 
						Четирдесет и еднагодишният сърбин от Митровица каза за SETimes, че е получил нови номера от сръбското правителство, защото е мислел, че сегашните не могат да бъдат подновени. 
						 Указ на правителството в Прищина обаче, с който се забранява използването на регистрационни номера, издадени от Белград, може да ограничи възможностите му за движение. 
						„Исках да пътувам законно, но сега разбирам, че това е проблем, защото Прищина няма да ни позволи да пътуваме с тези [регистрационни номера]”, каза Йованович. „Проблемът може би ще е на юг, макар че тук, в северната част, няма да срещна трудности.” 
						На 11 януари министърът на вътрешните работи Байрам Реджепи нареди на косовската полиция да конфискува всички нови регистрационни номера, издадени от Сърбия, като ги нарече „провокация” и нарушаване на суверенитета на Косово, който Белград не признава. 
						Сръбските власти осъдиха решението, като заявиха, че това може да провали планирания диалог между двете страни. 
						Драгиша Рашич, на 39 г., сърбин от Каменица, сподели, че е решил да не взема новите номера, защото не желае да има трудности, когато пътува. 
						„Не искам проблеми”, каза той. „Ако полицията [конфискува номерата], просто ще загубя пари, така че ще задържа старите номера и ще видя какво ще стане в бъдеще”, каза Рашич. 
						Междувременно косовските албанци твърдят, че имат проблеми, когато се опитват да пътуват до Сърбия. 
						Хасан Бериша от Подуево, на 55 г., работи от 25 години като шофьор на камион в различни фирми в Косово. 
						 „Преди 1999 г. Сърбия беше дестинация, която посещавах ежедневно; пътувах там без проблеми. От края на конфликта това стана сериозен проблем”, каза Бериша. Номерата на камиона му са издадени от косовското правителство и не се признават от Сърбия, затова той купил друг камион със сръбски номера за работа и пътувания в Сърбия. 
						 „Първо плащах на хора да карат вместо мен в Сърбия с техни камиони, но беше скъпо, затова реших да си купя камион в Сърбия, за да пътувам там.” 
						„Надявам се, че в бъдеще няма да имам такива проблеми, защото просто работя, за да издържам семейство си и други семейства, които зависят от тази работа”, каза Бериша. 
						Много хора от двете страни на етническото разделение биха искали политиците да намерят решения на конкретни въпроси, които засягат техния живот. Миналия септември базирания в Прищина Клуб за външни отношения публикува проучване, според което 60 % от косоварите подкрепят диалога с Белград за изчезналите лица, документите за самоличност, свободата на движение и по други теми. 
						 „Хората искат по-добър живот и проблемите са общи за сърбите и албанците, така че политиците трябва да вземат решения, които да улеснят живота на всички”, каза за SETimes колумнистът от Прищина Фатлум Садику.

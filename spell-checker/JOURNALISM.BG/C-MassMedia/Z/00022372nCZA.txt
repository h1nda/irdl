Влиянието на хърватката Костелич върху ски-спорта
					27/04/2007
					Яница Костелич и брат й Ивица вдъхновяват едно съвсем ново поколение хърватски скиори.
					От Георги Митев-Шантек и Наташа Радич за Southeast European Times -- 27/04/07
 
					 
						
Яница Костелич позира с кристалния глобус на състезанията за световната купа на ФИС за жени на 18 март 2006 г. в Ааре, Швеция. [Гети Имиджис]
						Преди да се появи семейство Костелич, алпийските ски-дисциплини не бяха популярен спорт в Хърватия. В страната липсват планини и любителите на ски-спортовете обикновено пътуват до съседна Словения -- или дори още по-далече, до Австрия и Италия. 
						Но любителите на този спорт в цяла Хърватия и дори в целия свят бяха завладени от решителността на Яница Костелич, брат й Ивица и баща им Анте. 
						Яница е родена на 5 януари 1982 г. в Загреб. Като дете е участвала и печелила във всички младежки категории в спорта. През последния си сезон в категорията за девойки, 1996-1997 г., тя спечели купите "Тополино" и "Пинокио" в слалома и гигантския слалом. 
						Костелич се оттегли от спорта като трикратна победителка в състезанията за Световната купа на Международната федерация по ски (ФИС) през 2000-2001 г., 2002-2003 г. и 2005-2006 г., както и с четири златни и два сребърни олимпийски медала -- от Солт Лейк Сити през 2002 г. и Торино през 2006 г. 
						Тя е печелила пет пъти златен медал на два шампионата на ФИС по алпийски ски-дисциплини -- в Сен Мориц през 2003 г. и в Бормио/Санта Катерина през 2005 г. 
						 В състезанията за Световната купа на ФИС Костелич е спечелила 30 състезания във всичките пет алпийски дисциплини. Печелила е три кристални глобуса в слалома за Световната купа на ФИС. 
						В Сен Мориц през 1999 г. Костелич скъса четири от седемте си коленни връзки на дясното коляно. След множеството травми връщането й в Световната купа през 2000/2001 г. бе забележително -- тя спечели седем от осемте дисциплини в слалома. Но след това имаше проблеми с щитовидната жлеза, която бе отстранена по хирургичен път през 2004 г. 
						Хърватските медии сега правят преглед на постиженията й и й отдават заслужено място в историята на спорта. Повечето коментари имат нещо общо -- че може би един ден Яница ще се върне към алпийските ски-дисциплини. В същото време коментаторите посочват, че желанието й за нормален живот е разбираемо. 
						Костелич оказа огромно влияние върху спорта. В Хърватия днес има нови ски-принцеси, които очакват своя шанс да предявят претенции за трона, а Костелич е вдъхновение за всички тях. Не е зле за едно малко момиче, което, по думите на майка му, "непрекъснато падаше и пречеше на другите деца и си мислехме, че никога няма да се научи да кара ски". 
						Всеки път, когато Яница печелеше голям шампионат или се връщаше със златни медали от Олимпийски игри, хърватите се струпваха да я посрещат, защото тя бе техният герой.

Македонската опозиция призовава премиера да подаде оставка
02/11/2003
 
СКОПИЕ, Македония -- Лидерите на македонската опозиционна партия ВМРО-ДПМНЕ призоваха премиера Бранко Цървенковски да подаде оставка в събота (1 ноември). Изпълнителният комитет на партията се позова на, както ги нарече, слаби икономически резултати, влошено състояние на сигурността, скандали около даването на държавни поръчки и нарушения на върховенството на закона. От своя страна Цървенковски направи преглед на дейността на правителството в събота, като заяви, че са се подобрили стабилността и перспективите във всички области на живота.
В други новини, властите започнаха програмата за доброволно предаване на оръжията в събота. Две села - Арачиново и Липково - бойкотират кампанията, като местните управи изтъкват за причина бавното прилагане на Охридското рамково споразумение. (MИA, Македонско радио - 01/11/03; MИA - 31/10/03)

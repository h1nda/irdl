Братът на Караджич потвърди жалбата срещу екстрадирането в Хага
					28/07/2008
					 
						БЕЛГРАД, Сърбия -- Лука Караджич, брат на бившия босненски сръбски лидер Радован Караджич, потвърди в неделя (27 юли), че адвокатите на защитата са подали жалба срещу прехвърлянето на неговия брат в Трибунала за военни престъпления в Хага. Сръбските съдии трябва да издадат окончателната заповед за екстрадирането на Караджич в срок от три дни.
						Междувременно в интервю от събота за руския канал за новини на английски език “Русия днес” Лука отправи критики срещу ареста на своя брат. "Дълбоко съжалявам, че сръбските лидери нямат разума и куража да разберат, че това не е добър ход за страната. Но те ще разберат това, тъй като никое от обещанията на Запада не е било спазвано. Много пъти сме били свидетели на това, така че защо трябва да им вярваме сега?" (РТС, Би Би Си, АП, Русия Днес, B92, Gazeta.ru - 27/07/08)

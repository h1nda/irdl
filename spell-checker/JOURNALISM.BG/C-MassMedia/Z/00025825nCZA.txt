Генералният секретар на ООН се надява на пробив в кипърския мирен процес
					18/03/2008
					Генералният секретар на ООН Бан Ки Мун каза в понеделник, че изпраща най-високопоставения политически представител на организацията в Кипър и региона, за да прецени перспективите за постигане на споразумение.
					(Сайпръс Мейл, Заман - 18/03/08; Ройтерс, АП, Си Ен Ей, Информационен център на ООН - 17/03/08)
 
					 
						
Генералният секретар на ООН Бан Ки Мун. [Гети Имиджис]
						Генералният секретар на ООН Бан Ки Мун изрази в понеделник (17 март) надежда, че новата политическа ситуация в Кипър ще даде тласък за нови усилия за прекратяване на продължаващото 34 години разделение на средиземноморския остров. 
						"Смятам, че международната общност трябва да се възползва от този импулс и от открилата се възможност с избирането на новия кипърски президент г-н (Деметрис) Христофиас и да се ангажира с резолюция по този въпрос, каза той пред репортери в Ню Йорк след ежемесечния работен обяд с членовете на Съвета за сигурност на ООН. 
						Кипър е разделен на управлявана от кипърските турци зона на север и по-голяма, контролирана от кипърските гърци част на юг от 1974 г., когато турски военни части нахлуха на острова след кратък преврат, подкрепен от Атина, който имаше за цел да доведе до обединение с Гърция. 
						Последните усилия за прекратяване на разделението пропаднаха през 2004 г., когато кипърските гърци отхвърлиха плана за обединение, предложен от тогавашния генерален секретар на ООН Кофи Анан. Въпреки че мнозинството от кипърски турци приеха плана, само признатата от международната общност гръцка част от острова се присъедини към ЕС на 1 май 2004 г., представлявайки цялата страна. 
						Бан каза, че по време на неотдавнашно посещение в Сенегал той се е срещнал с лидера на кипърските турци Мехмет Али Талят, който го е уверил в своето желание за участие в нови мирни преговори с лидерите на кипърските гърци. 
						"Във връзка с това реших да изпратя заместник главния секретар (по политическите въпроси) Лин Паскоу като ръководител на екип за оценка, който да вземе участие в диалога с всички заинтересовани страни там," каза Бан. "Надяваме се, че ще видим подобрение и ще постигнем известен напредък в този отдавнашен проблем на Европа." 
						Бан не съобщи дата на пътуването. Според материал в турския всекидневник “Заман” от вторник обаче Паскоу трябва да посети Кипър, Гърция и Турция в края на месеца. След това той ще докладва пред ООН за степента на готовност на кипърските гърци и турци за решаване на въпроса. 
						Съобщението на Бан бе направено преди много важните директни разговори между Христофиас и Талят, които ще се проведат под егидата на ООН в Никозия в петък. Това ще бъде първата среща между тях след победата на лидера на комунистическата партия АКЕЛ на изборите за президент на кипърските гърци на 24 февруари, който зае мястото на Тасос Пападопулос – непримирим опонент на плана на Анан. 
						Общите очаквания са двамата лидери да обявят до голяма степен символична договореност за повторното откриване на кръстовището на ул. "Ледра", основния търговски път в Никозия и важен символ на разделението на острова. По-важното е, че вероятно срещата ще разкрие перспективите за решение, тъй като се очаква Христофиас и Талят да очертаят своите позиции за бъдещите преговори. 
						Външният министър на кипърските гърци Маркос Киприану изрази в понеделник "предпазлив оптимизъм" за резултатите от предстоящата среща. 
						Неговата тревога изглежда свързана с изявления на лидерите на кипърските турци, които искат всички нови преговори да се основават на плана на Анан. 
						Христофиас, от друга страна, смята, че споразумението, което Пападопулос и Талят подписаха на 8 юли 2006 г., но така и не изпълниха, трябва да служи като основа за бъдещите преговори.

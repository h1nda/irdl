ООН отбеляза напредък в разрешаването на жилищните спорове в Косово
06/01/2003
Тригодишното разследване за собствеността започна да дава резултати. Около 2 000 жилищни спора са били уредени през последните два месеца и агенцията, основана от ЮНМИК, обеща да разреши останалите случаи до края на тази година.
(Институт за военни и мирни репортажи - 02/01/03)
 
 
Според доклада на Института за военни и мирни репортажи (ИВМР), тригодишното разследване за собствеността в Косово e започнало да дава резултати. От общо 25 000 жилищни спора, 2 000 са били уредени през последните два месеца. Дирекцията за жилищните въпроси и собствеността (ДЖВС), създадена през 1999 г. от ЮНМИК, обеща да разреши останалите случаи до края на тази година.
По време на тригодишното си съществуване, ДЖВС работи в партньорство с Комисията за исковете върху собствеността (КИС) за получаване на необходимата информация. Много от тези искове са свързани с конфликта от 1998-1999 г., по време на който бяха разрушени около 100 000 жилищни сгради, но другите случаи датират от края на 80те и 90те години.
Оставени без домове, много албанци се преместиха в градските райони, в сгради, притежавани преди това от сърби. Те от своя страна бяха напуснали провинцията към края на конфликта, опасявайки се от нападения в знак на отмъщение. Много от сърбите, които решиха да останат, сега живеят в енклави като северния град Митровица, най-често в бивши домове на косовски албанци.
Усложнявайки работата на ДЖВС и КИС, много от споровете за собствеността датират от времето преди конфликта. В края на 80те години, някои албанци са загубили своята собственост, след като режимът на Слободан Милошевич отне автономността на провинцията. Хиляди косовски албанци са били уволнени заради участие в общата стачка, в отговор на действията на Белград. Около 1 600 са били изхвърлени от ведомствените жилища, които са обитавали.
В голяма част от случаите албанските работници не са били допуснати в новопостроени апартаменти, въпреки че са притежавали документи за настаняване, издадени от техните работодатели. През 90те години, много от тези сгради са били приватизирани, а собствениците често са се сменяли. През 1991 г. е приет закон, който забранява на сърбите да продават собственост на албанци. Въпреки дискриминационния акт, такива сделки за собственост са били сключвани и това допълнително усложнява работата на агенциите на ООН.
ИВМР цитира адвоката от Прищина Авни Гякова, която казва, че "Всички подобни случаи са взети под внимание". Тя добавя, че в някои от тях за една и съща собственост са подадени по три иска.
Въпреки че процесът е труден, агенциите отчитат стабилен напредък. Дарение от 5,5 млн евро на ЕС ще удвои бюджета и ще улесни тяхната работа. За това ще допринесе и помощта на четирима нови експерти по въпросите на собствеността.

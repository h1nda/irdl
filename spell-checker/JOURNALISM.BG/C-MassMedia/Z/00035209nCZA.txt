Сърбия и Косово си разменят обвинения в ООН
					07/07/2010
					Сърбия и Косово се обвиняват взаимно за отговорността за фаталния инцидент в разделения град Митровица миналата седмица.
					(Ройтерс, РСЕ/РС, Б92, Синхуа - 07/07/10; АП, Ройтерс, ДПА, Бета, Б92, Информационен център на ООН - 06/07/10)
 
					 
						
Сръбският президент Борис Тадич заяви пред Съвета за сигурност във вторник (6 юли), че е поискал срещата заради „сериозното влошаване на ситуацията със сигурността в северната част на Косово”. [Гети Имиджис]
						По искане на Сърбия Съветът за сигурност проведе извънредно заседание във вторник (6 юли), за да обсъди положението в Косово след експлозията на граната миналата седмица в район с повишено напрежение в северната част на страната. 
						Инцидентът стана в петък, когато неизвестен извършител хвърли две бомби по демонстрация от около 1 000 косовски сърби, протестиращи срещу решението на Прищина да открие общински център за услуги в етнически разделения град Митровица. При нападението беше убит босненски педиатър, който не е участвал в митинга. Ранени бяха още единадесет души, всички протестиращи етнически сърби. 
						Сръбският президент Борис Тадич заяви пред Съвета за сигурност във вторник, че е поискал срещата поради „сериозното влошаване на ситуацията със сигурността в северната част на Косово”. 
						В изказване пред 15-членния орган той посочи като причина за напрежението в района едностранното обявяване на независимост от Косово през февруари 2008 г., както и „престъпния план” за разширяване на обхвата на базираните в Прищина институции в тази част на страната. 
						„На етническите албански власти трябва да се каже какви ще бъдат последиците, ако се опитат отново да предприемат едностранни мерки”, заяви Тадич. 
						Приканвайки Съвета за сигурност да осъди петъчното нападение, той също така предупреди, че в противен случай Белград ще бъде принуден да преразгледа своите отношения с международното присъствие в Косово. 
						Министърът на външните работи на Косово Скендер Хюсени заяви, че местната полиция разследва случая със съдействието на ЮЛЕКС. Той призова Сърбия да „спре намесата си” във вътрешните работи на неговата страна. 
						„В името на косовските сърби ви моля да ги оставите на мира“, е заявил той, цитиран в изявление на Съвета за сигурност. „Работете с нас в тяхна полза. И разговаряйте с нас... по многобройните практически въпроси, което, от една страна, би подпомогнало отношенията между нашите страни, а от друга, би оказало решаващо въздействие върху благополучието на сръбската общност.” 
						Хюсени също така допусна, че ръчните гранати „най-вероятно“ са били хвърлени от участници в петъчната демонстрация. 
						Осъждайки бомбения инцидент, членовете на Съвета за сигурност, както и ръководителите на мисиите ЮНМИК и ЮЛЕКС в Косово, Ламберто Заниер и Ив дьо Кермабон, призоваха двете страни към сдържаност. Те също така настоятелно приканиха страните да използват диалога, за да се справят с предизвикателствата в Северно Косово. 
						Изразявайки дълбоко съжаление от проявите на насилие, Заниер отбеляза, че съответните правоналагащи органи трябва „да предприемат спешни мерки, за да изправят извършителите пред съда”. 
						Той също така информира Съвета за друг инцидент в Митровица, при който косовският сръбски депутат Петър Милетич е бил прострелян и ранен от неизвестен нападател пред дома си в понеделник сутринта. 
						„Събитията през последните няколко дни показват спешната необходимост от започването на този диалог”, заяви Заниер, обещавайки, че ООН ще продължи да работи с всички страни, за да насърчава диалога и гарантира мира и стабилността в района. 
						Дьо Кермабон увери Съвета, че участващите в разследването на петъчното бомбено нападение ще положат всички усилия извършителите да бъдат заловени. Той заяви, че въпреки неотдавнашните инциденти в Митровица, няма риск за общо влошаване на ситуацията със сигурността както в Северна Митровица, така и в останалата част на Косово.

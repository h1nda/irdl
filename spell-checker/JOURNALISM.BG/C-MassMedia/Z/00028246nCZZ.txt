Бизнес: “Търкиш Еърлайнс” ще инвестира в “БХ Еърлайнс”
					31/10/2008
					"Търкиш Еърлайнс" ще стане основен инвеститор в "БХ Еърлайнс" на ФБиХ. Още в деловите новини: Хърватското петролно дружество ИНА е на първо място сред фирмите в Югоизточна Европа, според “Роланд Бергер Стратеджи Кънсалтънтс”; в Истанбул се проведе първият Световен икономически форум за Европа и Централна Азия.
					 
						
[ЕС]
						Правителството на Федерация Босна и Херцеговина (ФБиХ) избра в сряда (29 октомври) "Търкиш Еърлайнс" за предпочитан инвеститор в държавния превозвач на страната "БХ Еърлайнс". Министърът на транспорта и съобщенията Наил Шечканович съобщи, че правителството ще започне преки преговори с инвеститора по подробностите на договора. Правителството на ФБиХ търси стратегически партньор, който да закупи 49 % от “БХ Еърлайнс”. 
						*** 
						“Стандарт енд Пуърс” (СП) понижи кредитния рейтинг на Хърватия от стабилен на отрицателен. Основната причина за това е високият вътрешен дълг, най-вече на домакинствата и на нефинансовите корпорации. СП намали също кредитните рейтинги на Румъния за дългосрочния и краткосрочния дълг на страната в чуждестранна валута от “BBB” с отрицателна перспектива на “BB+”. СП предупреди също за евентуално понижаване на рейтинга на България. 
						*** 
						
						Хърватската петролна компания ИНА бе класирана на първо място в Югоизточна Европа в неотдавнашен доклад на “Роланд Бергер Стратеджи Кънсалтънтс”, в който са включени 100 регионални фирми от Румъния, Словения, Хърватия, България, Сърбия, Македония, Черна гора, Молдова, Албания и Босна и Херцеговина. Всички дружества, класирани на първите пет места, се занимават с преработката на нефт и газ. 
						 *** 
						Министърът на икономиката, търговията и енергетиката на Албания Генц Рули съобщи в сряда (29 октомври), че неговата страна не е изолирана от световния пазар и световната финансова криза ще окаже известен ефект върху страната. Очаква се кризата да засегне албанския износ, чуждестранните инвестиции в страната и преводите от диаспората, които се оценяват на около 800 млн. евро годишно. 
						*** 
						Първият Световен икономически форум (СИФ) за Европа и Централна Азия бе открит в четвъртък (30 октомври) в Истанбул и ще продължи до събота. Това е първата регионална сесия на СИФ след началото на глобалната финансова криза. В срещата участват общо девет държавни и правителствени глави, 21 министри и повече от 40 други обществени фигури. 
						*** 
						Основната опозиционна партия в Гърция, ПАСОК, оповести в сряда (29 октомври) пет предложения, които имат за цел да намалят ефекта от продължаващата световна кредитна криза върху реалната икономика (т.е. производството и заетостта) и малките и средни предприятия. В плана от пет точки се настоява държавата да изкупи ограничено количество акции на банки, да изгради банков надзор и да създаде механизъм за финансирането на микро-, малки и средни предприятия. 
						
						(Различни източници 24/10/08 - 31/10/08)

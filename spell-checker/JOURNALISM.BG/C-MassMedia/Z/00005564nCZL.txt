Турският премиер посети Сирия и Египет
05/01/2003
 
АНКАРА, Турция -- Турският министър-председател Абдула Гюл замина за Египет в неделя (5 януари). Това е втората част от обиколката му в Средния Изток, по време на която ще посети четири страни. Гюл се срещна с министър-председателя Атеф Ебейд и се очаква да проведе разговори с президента Хосни Мубарак и генералния секретар на Арабската лига Амр Муса, преди да продължи за Йордания в понеделник. Гюл ще посети и Саудитска Арабия.
В събота Гюл се срещна със сирийския президент Башар Асад. Двамата лидери постигнаха споразумение да съдействат за мирно разрешаване на кризата в Ирак. "Ирак трябва да положи допълнителни усилия и открито да изпълнява резолюциите на ООН, за да не остава място за съмнения", заяви Гюл след срещата си със сирийския премиер Мохамед Мустафа Миро. (АФП, Анадолска агенция, Турска преса - 05/01/03; АП, АФП - 04/01/03)

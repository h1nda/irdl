Териториалното разпределение на Македония ще доведе до създаването на нови общини
18/12/2003
По силата на новите проектозакони, подготвяни от македонското правителство, сегашните 123 самоуправляващи се общини ще бъдат уедрени, а Скопие ще има квартали или райони вместо общини.
От Мария Лазарова за Southeast European Times от Скопие - 18/12/03
 
 
Македонското правителство вече завършва пакета от проектозакони за децентрализация на местното самоуправление в съответствие с условията на Охридското споразумение. Законите предвиждат ново териториално разпределение и финансиране на местните органи за самоуправление. Скопие ще бъде отделна местна самоуправляваща се единица.
Концепцията на правителството за новото териториално разпределение предвижда намаляване на броя на сегашните 123 общини до 50 - 60 общини, 35 от които ще бъдат градски. Около 20 ще обхващат селските райони.
"Новото териториално разпределение не е насочено към създаване на етнически чисти общини в Македония. Напротив, основната идея е да се развият демократичните процеси и да могат гражданите на страната да участват и да взимат решения по интересуващите ги въпроси", каза Александър Гестаковски, министър на местното самоуправление. "Сигурен съм, че новите закони ще подобрят условията на живот на хората и ще гарантират по-добро местно икономическо развитие."
Той обясни, че при определяне на границите на общините са прилагани общи критерии. "Взехме предвид демографския фактор, големината на общината и икономическото развитие. Освен тези най-общи критерии трябва да се прилагат и специални критерии. Също така трябва да имаме предвид новите конституционни решения, най-вече при използване на езика или официалния характер на езиците."
Работната версия на закона за териториално разпределение предвижда 10 до 12 двуезични общини, във всяка от които има албанско етническо мнозинство. Ще има и случаи, където турската етническа общност ще е достатъчно голяма, за да се изпълни изискването за минимум 20 %, за да може турският да стане официален език в дадената община. Сръбските и цигански общности вероятно също ще изпълнят това изискване на някои места.
Законът за финансиране на органите на местното самоуправление е в окончателната си фаза на разработване. Той предвижда общините да имат "надеждни източници" на приходи, които те самите ще събират и изразходват.
Гестаковски посочва данъка върху собствеността като един от важните източници на приходи. Има също и данъци върху приходите от продажба на недвижими имоти и имуществени права, дарения и наследства, както и такси за предоставяне на земя за строеж.
"Полагат се усилия общините да могат да получават част от централизирано събираните данъци, като ДДС, данък печалба и ДОД", каза той.
Скопие, като отделна единица с местно самоуправление, ще има различна организационна структура, защото досегашната уредба води до липса на функционалност и припокриване на отговорностите на града и общините. Тези неуточнени отговорности често водят до хаос и парализа на управлението. Вместо на общини, Скопие ще бъде разделен на квартали или райони, в които гражданите сами ще решават въпросите, свързани с техния квартал, а градът ще решава въпросите, свързани с гражданите му като цяло.

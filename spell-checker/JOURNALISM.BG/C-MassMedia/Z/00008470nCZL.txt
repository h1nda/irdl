ОССЕ помага на македонската МРТВ да премине към многоетническата епоха
25/09/2003
Единствената многоезична радио- и телевизионна станция в Македония се реформира, благодарение отчасти на ОССЕ.
От Слободанка Йовановска за Southeast European Times -- 25/09/03
 
 
Единствената национална многоезична радио- и телевизионна станция в Македония, националната станция МРТВ, осъществява важни реформи с цел подобряване на репутацията си сред зрителите след години на оскъдно финансиране, лошо управление и изгубено доверие поради политически натиск.
Около 400 журналисти и техници това лято се възползваха от новия център за обучение, изграден с подкрепата на Наблюдаващата мисия на ОССЕ в Скопие и Фондация "Томсън".
Мисията на ОССЕ координира международната подкрепа и помощ за МРТВ в усилията й да разработи нови професионални стандарти и да създаде интегрирано многоезично новинарско студио. Холандското и немското правителство, както и канадската Агенция за международно развитие, предоставиха финансиране на центъра за обучение, като се планира да се намерят други донори, които да помогнат за закупуването на модерно оборудване.
В резултат на Охридското споразумение един от трите държавни ТВ канала на Македония бе запазен за езици на малцинствата, включително албански, сръбски, турски, влашки и цигански. В шестте езикови отдела на МРТВ работят около 2 000 души. Но през последните години конкуренцията от страна на независимите телевизионни станции стана жестока. Междувременно политическата намеса и проблемите с финансирането направиха програмата непривлекателна и се създаде общото впечатление, че станцията не става за гледане.
Първото предизвикателство за ОССЕ бе да помогне при модернизирането на МРТВ. Оборудването, управленските практики и продуцентските методи бяха напълно остарели. Новият център за обучение включва нови помещения за цифрово редактиране, студия и зала за информационни технологии. Целта е да се обучат стотици журналисти и техници на съвременни технологии и журналистически умения по всички медийни дисциплини. През април бяха въведени компютърни операции, които предоставят възможност на журналистите от различните езикови секции да обменят по-бързо и по-лесно новинарските материали.
Второто предизвикателство беше да се създаде нов дух на работа в екип и да се ангажират журналисти от различни етнически групи при изготвяне на новините, тъй като многоетническите екипи създават една по-балансирана журналистика. Звеното за развитие на медиите на ОССЕ работи с МРТВ за изграждане на интегрирано многоезично новинарско студио догодина, което ще бъде първото подобно студио в Македония.
За да се елиминира проблемът с пристрастни репортажи, МРТВ подкрепи нов закон, който да осигурява конституционна гаранция за нейната политическа независимост. Проектозаконът ще бъде разгледан от парламента в края на 2004 година. Общата цел е да се превърне МРТВ в източник на информация за македонските граждани, а не в изразител на политически интереси, свързани с етническите групи в страната.

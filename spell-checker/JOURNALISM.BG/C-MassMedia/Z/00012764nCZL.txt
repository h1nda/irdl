СФОР провежда издирване в Баня Лука
					25/11/2004
					 
						БАНЯ ЛУКА, Босна и Херцеговина (БиХ) -- Местните медии предадоха, че силите на СФОР са провели издирвателна акция в Баня Лука в четвъртък (25 ноември) сутринта. Според съобщенията служителите на СФОР са блокирали няколко улици и жилищни сгради в централната част на града. Говорител на СФОР потвърди, че мироопазващите сили за започнали издирването в отговор на признаци за дейности, извършвани в нарушение на Дейтънското мирно спорзумение, но не даде повече подробности. В сряда върховният представител Пади Ашдаун намекна, че обмисля мерки срещу "системните слабости" в сигурността и правоохранителната дейност в БиХ, причинени от липсата на сътрудничество от страна на Република Сръбска (РС) с трибунала на ООН за военни престъпления. Не трябва да се позволява на институциите в РС да продължават да блокират усилията на БиХ към евроатлантическа интеграция, каза Ашдаун, позовавайки се на доклада на главния прокурор за военни престъпления Карла дел Понте, представен по-рано тази седмица. Президентът на РС Драган Чавич отправи подобно предупреждение за предстоящи санкции в сряда. (Pincom.info, Фена, Дневни аваз - 25/11/04; Източници на СВП, ПБС БиХ, Фена - 24/11/04)

Мюсюлманският и хърватският член на председателството на БиХ призоваха ООН да прекрати съществуването на Република Сръбска
					19/06/2007
					 
						САРАЕВО, Босна и Херцеговина (БиХ) -- Мюсюлманският и хърватският член на тристранното председателство на БиХ са изпратили писмо до генералния секретар на ООН Бан Ки Мун с искане да се сложи край на разделението на страната на две автономни области. „Ситуацията, създала се в Босна (и) Херцеговина … е пряк резултат от геноцида, етническото прочистване, престъпленията срещу човечеството и военнита престъпления. Затова ние ви призоваваме да използвате вашия авторитет и влияние, за да се положат всички усилия за премахване на резултатите от геноцида”, заявиха в своето писмо Харис Силайджич и Желко Комшич. Председателите обосновават своето искане с неотдавнашното решение на Международния съд в Хага, с което Република Сръбска бе призната за виновна в геноцид във връзка с клането в Сребреница през 1995 г. 
						Небойша Радманович, сръбският член на председателството на БиХ, излезе с изявление, в което се казва, че стъпката е лекомислена и не е била обсъдена с него. Той каза също, че писмото представлява директно предизвикателство към Дейтънското мирно споразумение, което Силайджич и Комшич са се заклели да спазват, когато са встъпвали в длъжност. (Дневни Аваз, Независне Новине - 19/06/07; Ройтерс, Б92, ПБС БиХ, РТРС - 18/06/07)

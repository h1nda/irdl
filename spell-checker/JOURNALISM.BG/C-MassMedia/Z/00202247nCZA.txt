Сръбските потребители понасят тежестта на високите цени на стоките на дребно; правителството се намесва
					14/01/2012
					Правителството временно понижи пределните цени на някои хранителни продукти в Сърбия, където заплатите са сред най-ниските в региона. 
					От Катица Джурович и Игор Йованович за Southeast European Times в Белград - 14/01/12
 
					 
						
Според някои икономисти липсата на конкуренция неоснователно покачва цените на хранителните продукти в Сърбия. [Ройтерс]
						Наредба, целяща да направи хранителните продукти по-достъпни - поне засега - понижи пределните цени на брашното, захарта, олиото, млякото и месото с 10%. Това обаче предизвика протести от страна на Съюза на работодателите, който предупреди, че тази наредба може да доведе до закриване на много малки и средни компании. 
						Според решението, което влезе в сила този месец и ще бъде в сила до 1 юли, цените на някои хранителни продукти бяха намалени до 30%. В Сърбия заплатите са едни от най-ниските в Югоизточна Европа и хората там харчат средно половината от заплатата си за потребителски стоки. 
						Официални представители се надяват, че намаляването на цените ще увеличи търсенето и ще позволи на хората да купуват повече. 
						"Никой не е щастлив, когато се налагат административни мерки, за да се регулира пазара, но има ситуации, при които е невъзможно да се установи равновесие на пазара по някакъв друг начин, когато липсата на реална конкуренция намира отражение във високите цени", каза министърът на земеделието и търговията Душан Петрович. 
						Някои анализатори се съмняват, че наредбата ще даде дългосрочни резултати. 
						"В Сърбия хранителните продукти са скъпи поради скъпото производство и ниската производителност", каза за SETimes Марица Вукович, редактор в икономическия отдел на информационна агенция "Бета". 
						"Когато говорим за основни земеделски продукти, те са по-скъпи, отколкото в Европа, защото държавните субсидии са по-ниски. [Макар че] всички страни субсидират селското стопанство, за да защитят гражданите от недостиг, земеделският бюджет в Сърбия е по-нисък както в номинално така и в процентно отношение в сравнение с БВП в други страни." 
						Тя твърди, че главната причина за приемането на наредбата е бъдещата изборна кампания. В Сърбия трябва да се проведат общи избори не по-късно от месец май. 
						Тя също така не очаква наредбата да даде съществени резултати, като се вземе предвид и ограниченото й действие във времето. Освен това, "спестявания в бюджета на домакинствата ще се почувстват само в по-големите семейства, които купуват големи количества хляб, мляко, кисело мляко и олио", каза Вукович. 
						Икономистът Махмут Бусатлия от Института по икономика в Белград също не очаква особени резултати. 
						"Хранителните продукти в Сърбия са скъпи поради монопола върху вноса. Само няколко компании функционират в тази област и те често не осигуряват хранителни продукти от европесйки производители, а от някакви търговци от безмитни зони. Това прави цените на вносните стоки да изглеждат нереалистично високи и парите се източват от Сърбия", каза Бусатлия за SETimes. 
						
Средните заплати в страните от Югоизточна Европа. [Илюстрация на SETimes]
						Средната заплата в Сърбия е около 376 евро при инфлация от 8,1%. Безработицата е около 20%. В Югоизточна Европа само в Македония средната заплата е по-ниска от тази в Сърбия. За сравнение средната заплата в Словения е 975 евро, а в Хърватия - 715 евро. 
						"Цената на продуктите в нашите супармаркети се влияе от пазара: тя зависи от вида продукти, от марката, категорията, покупателната способност и от други разходи като транспорт, електричество и съхранение", каза Слободан Рудан за SETimes. Той е директор по операциите в Делхайзе Груп, която ръководи веригите "Макси" и "Темпо" в Югоизточна Европа. 
						Преди контролът върху цените да влезе в сила този месец, цената на захарта в един сръбски супермаркет бе средно 111 до 113 динара за килограм или с около 10% по-скъпа от захарта в Подгорица или Скопие. Цените на млякото в големите градове в региона варират от 70 до 80 евроцента за литър, докато на сръбския пазар потребителите плащат от 85 до 90 евроцента. 
						Движението за защита на потребителите твърди, че сръбските търговци решават какво да бъде нивото на пределните цени, и то твърде хаотично поради недостатъчен контрол. 
						"Всеки произволно определя цените. Следователно един и същ продукт може да има различна цена в супермаркет в Белград и в малък магазин в Централна Сърбия," каза за SETimes Петар Богосавлевич, директор на Движението. 
						Според Богосавлевич, когато спадне покупателната способност, търговците обикновено започват да намаляват цените, за да привлекат потребителите и да увеличат приходите си. В Сърбия обаче цените постоянно растат, каза той. 
						Богосавлевич твърди, че главната причина за постоянното увеличаване на пределните цени е липсата на конкуренция. Навлизането на нови мегамаркети в страната ще означава по-голяма конкуренция и по-ниски пределни цени. 
						"Tова е цената, която плащаме за монопола в търговията на дребно, който дава възможност за големи печалби без страх от конкуренция", каза за SETimes Драган Миличевич, автор на анализа на пределните цени на дребно в Сърбия. 
						Най-недоволни от високите цени са потребителите, много от които са готови да потърсят другаде по-добри цени. 
						"От време на време пътувам до Тимишоара в Румъния, за да купя оттам електроника, дрехи, обувки и хранителни продукти за моето домакинство. Търговските вериги в Румъния са по-евтини, отколкото в Сърбия и ще продължа да пътувам до там, докато евтините супермаркети пристигнат в Сърбия, или докато местните търговци понижат цените", каза за SETimes Весна Влаич, пенсиониран банков счетоводител.

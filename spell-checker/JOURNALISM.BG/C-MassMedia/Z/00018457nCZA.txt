Екипът на косовските албанци иска единна управленска структура в Митровица
					04/05/2006
					Според предложението на преговарящия екип на косовските албанци разделеният град Митровица ще има две общински секции в единна управленска структура.
					От Блерта Фоничи за Southeast European Times от Прищина – 04/05/06
 
					 
						
Косовката делегация, водена от заместник-премиера Люфти Хазири (втория отляво), е във Виена за четвъртия кръг от преките преговори с представителите на Белград. [Гети Имиджис]
						Преговарящите от страна на косовските албанци, водени от заместник-премиера Люфти Хазири, са във Виена за четвъртия кръг от преките преговори с колегите си от Белград. Разделеният град Митровица, пресичан от река Ибар, която го дели на албанска и сръбска част, е основният акцент в този кръг. 
						Косовският албански екип вече е дал предложение за две общински секции в Митровица, които да бъдат в единна управленска структура. За сръбската страна подобен план не предлага достатъчно автономия на сърбите в града. Те настояват, че северената му част трябва да бъде независима и дори би могла да се присъедини към други сръбски общини. 
						"За нас е много по-интересно, ако северната част на Митровица се обедини с община Звечан и образува нова община, която да се нарича примерно Звечанска Митровица. Тъй като и двете граничат с р. Ибар, те съставляват едно логическо цяло, което няма да пречи на Община Митровица, разположена на южния бряг на Ибар," цитира радио Б92 думите на Душан Батакович, член на сръбската делегация. 
						Що се отнася до Косово като цяло, двете делегации са на диаметрално противоположни позиции по отношение на броя на общините, които трябва да се създадат. "Не мога да говоря за броя на новите общини поради стратегията на преговорите, но е очевидно, че нашето становище не се доближава до това на Белград, заяви членът на косовската албанска делегация Скендер Хисени. Представителите на Белград заявиха, че ще защитават идеята за най-малко 25 нови общини в провинцията. 
						"Ние не сме готови за какъвто и да било компромис, който ще застраши или ще попречи на единния характер на Косово," каза Хисени. 
						Заместникът на специалния пратеник на ООН Алберт Рохан, председателстващ преговорите, заяви, че има два важни критерия за създаването на нова община. "Първо, не можем да основаваме измислени общини. Те не могат да бъдат прекалено малки, защото в противен случай няма да могат да се управляват сами и няма да са финансово ефективни. Ето защо във всяка община трябва да има минимален брой население, което да бъде от порядъка на хиляди." 
						"Второ, тя трябва да бъде добре обособена и хората трябва да живеят относително компактно на територията й -- не можем да имаме няколкостотин души тук и няколкостотин там. Затова функционалността и устойчивостта са действително двата основни критерия," каза Рохан. 
						Лидерът на сръбския екип Рангел Нойкич заяви в неделя, че неговата страна е готова да излезе с нов план, ако предложеният от Белград се провали. 
						Според Рохан Съветът за сигурност на ООН ще реши какво да прави, ако косовската албанска страна и сръбската страна не достигнат до споразумение.

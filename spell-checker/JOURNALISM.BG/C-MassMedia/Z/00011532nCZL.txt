Словения ще помогне за проправяне на пътя към членството на Черна Гора в ЕС
20/07/2004
Призовавайки към политическа прозрачност и консенсус, словенският министър на европейската интеграция Милан Цвикъл каза в Подгорица, че страната му е готова да помогне на Черна Гора в хода на политическите и икономическите реформи, които са необходими за членството в ЕС.
От Антонела Кръстович за Southeast European Times в Подгорица - 20/07/04
 
 
Решаващо е Черна Гора да знае стъпките, които трябва да предприеме, за да стане част от ЕС, заяви словенският министър на икономическата интеграция Милан Цвикъл. [Файл]
Словения е готова да помогне на Черна Гора по пътя й към членство в ЕС, заяви словенският министър на европейската интеграция Милан Цвикъл по време на свое посещение в Подгорица миналия месец. На срещи с президента на Черна Гора Филип Вуянович, с премиера Мило Джуканович и с други официални лица и политици, Цвикъл посочи, че страната му е готова да сподели опит, касаещ процеса на присъединяване.
"Пътят към Европа трябва да бъде прозрачен и да предполага консенсус и подкрепа от всички политически партии, " изтъкна Цвикъл в свое обръщение през парламента. Политическият консенсус, каза той, е важен поради тежестта на политическите и икономически реформи, които следва да се извършат.
Словения, присъединила се към ЕС на 1 май, трябваше да промени двукратно Конституцията си, за да изпълни критериите на Съюза, отбеляза той. Според него, чрез политически диалог лидерите могат да демонстрират пред избирателите и опозиционните партии, че членството в Съюза ще доведе до по-добър живот.
Решаващо е Черна Гора да знае стъпките, които трябва да предприеме, за да стане част от ЕС, посочи Цвикъл, посочвайки стабилните демократични институции и добре функциониращата пазарна икономика като основни критерии. През 13-те години на независимо съществуване, изтъкна той, Словения даде приоритет на три въпроса : макроикономическа стабилност, микроикономически преход и установяване на закони и стандарти.
По време на срещата с черногорския министър по европейската интеграция Гордана Джурович, Цвикъл обяви планове за създаване на регионален център за подпомагане на държавите от Западните Балкани с оглед присъединяването им към ЕС. Той отправи покана съм представители на Черна Гора да посетят Словения за обучение и обмяна на опит, както и за създаване на контакти с неговото ведомство за европейска интеграция.
В хода на разговорите с Цвикъл Вуянович подчерта, че интеграцията в европейските институции е основна стратегическа цел на Черна Гора и че сътрудничеството със Словения е неразделна част от тези усилия. Цвикъл изрази готовността на Словения да помогне по всякакъв възможен начин.
Приветствайки резултатите, постигнати от Словения в процеса на европейска и евроатлантическа интеграция, Джуканович каза, че добрите отношения със Словения са един от приоритети на Черна Гора. Според Цвикъл, за Словения е много важно страните от Западните Балкани да влязат в ЕС - по този начин ще се осигури цялостна стабилност и развитие на Европа.

БиХ, Черна гора и Сърбия ще станат членки на "Партньорство за мир"
					30/11/2006
					Решението трите балкански страни да бъдат поканени в ПзМ - основна крачка по пътя към членство в НАТО - се разглежда като начин за засилване на регионалната стабилност.
					От Антонио Пърленда за Southeast European Times от Рига – 30/11/06
 
					 
						
Участниците в срещата на върха заявиха, че желаят да насърчат по-нататъшното положително развитие на региона. [Гети Имиджис]
						Завършвайки двудневната си среща на високо равнище в Рига, лидерите на 26-те страни, членки на НАТО, поканиха Босна и Херцеговина (БиХ), Черна гора и Сърбия да се присъединят към програмата "Партньорство за мир" (ПзМ) - основна крачка към членство в Алианса. 
						"Отчитайки важността на трайната стабилност в Западните Балкани и признавайки напредъка, постигнат досега от БиХ, Черна гора и Сърбия, днес решихме да поканим тези три страни да се присъединят към ПзМ и Съвета за евроатлантическо партньорство (СЕАП)," се казва в декларацията на срещата на върха в Рига. 
						"Предприемайки тази стъпка, ние отново потвърждаваме значението, което отдаваме на ценностите и принципите, залегнали в основните документи на СЕАП и ПзМ, и очакваме по-специално Сърбия и БиХ да сътрудничат в пълна степен на Международния наказателен съд за бивша Югославия (МНСБЮ)." 
						БиХ, Черна гора и Сърбия могат да дадат ценен принос в регионалната стабилност и сигурност, заявиха лидерите на НАТО, добавяйки, че искат да насърчат по-нататъшното положително развитие на региона. 
						Коментирайки решението, генералният секретар на НАТО Яп де Хоп Схефер го окачестви като важен политически ход. "Има моменти, когато трябва да решиш дали да направиш нещо, или не. Съюзниците, с моята подкрепа, решиха да го направят," каза той пред репортери. 
						Върховният представител на ЕС по въпросите на сигурността Хавиер Солана междувременно приветства поканите, заявявайки, че те дават нов силен тласък на усилията на Западните Балкани за преодоляване на миналото. Местните лидери в Сараево, Подгорица и Белград също приветстваха решението с думите, че то ще спомогне за засилване на сигурността, стабилността и процеса на реформи. 
						В своята декларация лидерите на НАТО дадоха също положителна оценка на усилията на Албания, Хърватия и Македония да постигнат членство в НАТО и отправиха обещание за покани в близко бъдеще към "страни, които изпълняват основаните на резултати стандарти на НАТО и които могат да допринесат за евроатлантическата сигурност и стабилност". 
						Те отчетоха по-специално по-доброто провеждане на парламентарните избори в Албания през юли 2005 г., пълното сътрудничество на Хърватия с МНСБЮ и успешното провеждане на парламентарните избори в Македония тази година. 
						Усилията за реформи във всичките три страни трябва обаче да продължат, се казва в декларацията. Албания бе призована да постигне по-нататъшен напредък в областта на върховенството на закона и реформите в отбраната. Хърватия трябва да се стреми към увеличаване на обществената подкрепа за кандидатурата си за членство в НАТО, а Македония трябва да напредне с реформите в политическата си система, икономиката, отбраната, върховенството на закона и съдебната система. 
						Декларацията на НАТО също така твърдо подкрепя специалния пратеник на ООН за статута на Косово Марти Ахтисаари "в усилията му да завърши процеса". Тя призовава всички страни да работят заедно в конструктувен дух, да покажат гъвкавост, да изпълнят определените от международната общност стандарти и да участват в местните граждански институции. 
						"В резултат на всичко това трябва да се намери решение, водещо до повишаване на стабилността в Югоизточна Европа, увеличаващо перспективите на целия регион за интеграция в евроатлантическите структури и приемливо за народа на Косово," се казва в декларацията.

Командващият КФОР: "В Косово няма да има вакуум по отношение на сигурността"
					19/03/2010
					Макар че институциите в Косово се справят с все повече отговорности КФОР продължава да се ангажира с осигуряването на безопасна среда. Няма да бъдат предприети никакви прибързани мерки, заяви за SETimes генерал Маркус Бентлер.
					От Линда Карадаку за Southeast European Times в Прищина -- 19/03/10
 
					 
						
Понастоящем положението, свързано със сигурността в Косово, е спокойно и стабилно, казва командващият КФОР генерал Маркус Бентлер. [КФОР]
						В Косово има почти 9 800 войници на НАТО от 25 съюзнически държави и от седем несъюзнически държави, известни колективно като КФОР. Войниците са спечелили уважението на местното население. 
						Сегашният им командващ - германският генерал-лейтенант Маркус Бентлер - настоява, че КФОР ще продължи "да гарантира сигурността на всички хора в Косово чрез тясно сътрудничество с местните власти и международните организации". 
						В ексклузивно интервю за SETimes, Бентлер сподели как КФОР ще работи за постигането на тази цел. 
						
						SETimes: НАТО намали броя на войниците си в Косово до под 10 000. Това достатъчно ли е, за да се свърши работата? 
						
						Генерал-лейтенант Маркус Бентлер: В момента КФОР смята, че положението, свързано със сигурността в Косово е спокойно и стабилно. Сегашният брой на войниците е признак за доверие. За да се поддържа високо ниво на гъвкавост и способност за реагиране на всякаква заплаха за сигурността, КФОР редовно провежда учения във всички части в Косово. В процеса на адаптиране на броя на войниците, няма да бъдат предприемани никакви прибързани или безотговорни стъпки и няма да има вакуум по отношение на сигурността в Косово. 
						
						SETimes: Какви са взаимоотношенията ви с Косовските сили за сигурност? Как бихте ги определили? 
						
						Бентлер: Косовските сили за сигурност (КСС) са невоенна, леко въоръжена, мултиетническа организация за оказване на помощ при бедствия. Тя ще осигурява уникална помощ при извънредни обстоятелства, отстраняване на експлозиви и гражданска защита. 
						КСС вече доказа растящата си компетентност като организация за гражданска защита и хуманитарна помощ, като преведе операции в Албания по време на неотдавнашните наводнения. Представители на различни малцинствени общности проявяват растящ интерес към присъединяване към мултиетническите сили. 
						
						SETimes: Вие временно преустановихте сътрудничеството си с КСС. Защо? 
						
						Бентлер: [На 6 март], КФОР временно преустанови подкрепата, контрола и дейностите, свързани с обучението на КСС. Тази мярка, [която продължи една седмица], бе предприета в отговор на появата на въоръжена почетна гвардия на КСС по време на церемонията в памет на мъчениците на 6 март. Това не отговаря на невоенния статут на КСС. Знамето на НАТО също се развяваше по време на церемонията. Това е неприемливо, тъй като статутът на КФОР е неутрален. 
						
						SETimes: Как възстановихте взаимоотношенията? 
						
						Бентлер: След прекратяването на подкрепата на КФОР за Косовските сили за сигурност президентът и премиерът работиха заедно с [командването на КФОР] за задоволителното решаване на спорните проблеми. Новото споразумение включва използването на церемониална част на Косовските сили за сигурност, която ще носи демилитаризирани оръжия, когато бъде постигнато съгласие за това. Бе потвърдено, че Косовските сили за сигурност нямат никаква отбранителна или военна роля, тъй като това задължение се изпълнява от КФОР. Възобновихме обучението и контрола на 10 март. 
						
						SETimes: KФОР все още охранява някои места от религиозно и историческо значение за косовските сърби. Кога Косовската мултиетническа полиция ще може да поеме това задължение? 
						
						Бентлер: Местните институции са готови да поемат все по-големи отговорности. Ключов елемент от мисията на КФОР е да укрепи местните институции за сигурност така че те да поемат постепенно задачите по сигурността в съответствие с доказан капацитет за това. Съхраняването на обекти от религиозното и културно наследство в Косово като ценно имущество е отговорност на всички хора в Косово, докато запазването им съвпада с отговорността на КФОР за осигуряване на безопасна и сигурна среда. 
						Косовската полиция (КП) е готова да поеме отговорността за полицейските задачи, които преди бяха осъществявани от КФОР. Като цяло КФОР координира съответни аспекти от мисията си с институциите в Косово и поддържа контакти с КП чрез ЮЛЕКС. ЮЛЕКС отговаря за контрола, инструктирането и съветите към КП. 
						Видяхме, че полицията на Косово е способна и готова да изпълнява много задачи. Като пример може да се спомене добрата работа, която КП свърши по сигурността по време на неотдавнашните общински избори. КФОР поддържа редовни връзки с всички агенции, които имат отношение към въпросите със сигурността, включително например КП, ЮЛЕКС и съответните министерства. 
						
						SETimes: Военна заплаха ли е Сърбия за Косово? 
						
						Бентлер: КФОР не вижда никаква заплаха извън Косово. Обсегът на отговорност на КФОР е ограничен от Косовската административна гранична линия [AГЛ] и сме решени да осигурим безопасна и сигурна среда, както и свобода на движение за всички в Косово. Според Резолюция 1244 на Съвета за сигурност на ООН КФОР осигурява еднаква степен на сигурност в цяло Косово. Ние сме безпристрастни и никога не участваме в и не коментираме политически въпроси, доколкото те не [застрашават] безопасността и сигурността. 
						
						SETimes: Представляват ли паралелните, подкрепяни от Белград структури на север заплаха за цялостната сигурност? 
						
						Бентлер: Съществуването на паралелни структури е политически въпрос. В съответствие с мандата си КФОР осигурява условия на стабилна сигурност, в които политическите въпроси могат и трябва да бъдат решавани от съответните структури. Всяко дублиране на административните структури няма никаква стойност. Обратно, то може да доведе до нежелани резултати или дори да развали ефекта от двете структури. Ако например не съществува една съдебна система, не може да се осигури законова сигурност или яснота по съдебни въпроси. 
						Политическата злоупотреба с т.нар. "паралелни структури", както и свързаната с това политическа агитация, може да бъде заплаха за безопасността и сигурността и следователно не се толерира от КФОР. Следователно КФОР също следи отблизо положението в области, където действат т.нар. паралелни структури, за да реагира, ако възникне заплаха за безопасността и сигурността. КФОР поддържа тясна връзка с всички съответни международни и местни структури и подкрепя търсенето им на политически решения в рамките на своя мандат. В случай че е застрашена безопасността и сигурността на хората в Косово КФОР ще бъде готов да вземе съответните мерки, за да премахне заплахата. 
						
						SETimes: Как контролирате границата със Сърбия на север? 
						
						Бентлер: КФОР поддържа много добро сътрудничество със съседните страни [включително] с Бившата Югославска Република Македония, Албания, Черна гора, но също и много добро техническо сътрудничество със Сърбия по отношение на административната гранична линия. Имаме редовни срещи със Сърбия на техническо равнище. Контролираме границата с [KФОР и КП] и със синхронизирани патрули (КФОР/сръбски сили) . 
						Контролирането на лица и стоки, преминаващи през границите е задача на полицията и не засяга КФОР. Как се изпълняват тези задачи по административната гранична линия се договаря също между съответните играчи. КФОР ще се намеси само ако и когато е застрашена сигурността на хората в Косово. 
						
						SETimes: Повечето хора в Косово продължават да вярват на КФОР повече отколкото на който и да е друг местен орган. И все пак в КФОР има войници от страни, които не са признали Косово като държава. Това представлява ли проблем? 
						
						Бентлер: [Признаването] не влияе върху мандата на КФОР или върху позицията на мисията като цяло относно статута на Косово. Що се отнася до отношението на местното население смятам, че КФОР като изражение на достоен за доверие Алианс е смятан само и единствено като хомогенна единица. Войниците на КФОР винаги са ангажирани с безпристрастната позиция на нашата организация. 
						
						SETimes: Koсово ясно изрази стремежа си за евроатлантическа интеграция. Как виждате перспективата за интеграция на Косово в евроатлантическите структури? 
						
						Бентлер: КФОР не участва активно в решаването на въпроса със статута. КФОР се въздържа от участие в каквито и да било дискусии на политически въпроси. 
						
						SETimes: Как най-общо виждате перспективите за Косово? 
						
						Бентлер: Оптимист съм. През последните десет години ние заедно постигнахме много, особено в областта на сигурността. Това е предпоставка за напредък и в други области: икономиката и политическото развитие. КФОР продължава да осигурява необходимата подкрепа и да осигурява ценно време за решаване на оставащите трудности по мирен начин.

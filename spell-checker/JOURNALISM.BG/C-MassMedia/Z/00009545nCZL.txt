Туризмът в Турция поставя рекорд през 2003 г.
20/01/2004
Рекорден брой туристи се стекоха към Турция миналата година независимо от войната в съседен Ирак и икономическия спад.
От Фатих Баран за Southeast European Times в Истанбул - 20/01/04 г.
 
 
Войната, терористичните заплахи, стагнацията в турската икономика, както и предизвиканият от ТОРС спад на туризма в световен мащаб не попречиха на Турция да приеме рекорден брой туристи през 2003 г. Според данните, публикувани от Министерството на културата и туризма, 13,9 млн. туристи са посетили страната. Това представлява увеличение от 5,3 % в сравнение предходната година.
Според данни, предоставени от Турската централна банка, приходите, получени от туризма, са нараснали на близо 7 млрд. евро през наблюдавания 10-месечен период на 2003 г., увеличение с 12 % в сравнение със същия период на 2002 г. Резултатите обаче бяха по-ниски от първоначално планираните от Министерството на туризма 15 млн. туристи и приходи в размер на 10 млрд. евро.
Макар че турският туризъм бе засегнат от световните събития, имаше и положителни моменти. Според Министерството 2,2 млн. души са посетили Турция през август, най-високата месечна цифра през миналата година. Терористичните нападения през ноември не успяха да предизвикат спад в туризма. Противно на някои очаквания, броят на посетителите, пристигащи в Турция през ноември, е нараснал с 13,6% в сравнение със същия месец на 2002 г.
Според официални представители най-голям брой туристи са дошли от Германия, България и Общността на независимите държави (ОНД). Броят на посетителите от ОНД е нараснал с близо 24,7 %, а на тези от източноевропейски държави - с 18,7 % в сравнение с 2002 г.
Според експерти по туризма ефективната рекламна кампания, предприета от Министерството на туризма и успешният маркетинг на туристическите агенции са били ключът към успеха.
Министърът на културата и туризма Еркан Мумджу прогнозира, че страната му ще приеме 20 млн. туристи през следващите три години, което ще донесе приходи от 24 млрд. евро към 2010 г.
Мумджу заяви ,че планира да започне кампания в сферата на бързо разрастващия се сектор на здравния туризъм, насочена най-вече към европейските държави със застаряващо население, което не може да се грижи за себе си.
Като част от кампанията министерството ще увеличи броя на балнеолечебните заведения, където хронично болните от ревматизъм и калцифициране на костната система могат да почувстват облекчение на болките си.

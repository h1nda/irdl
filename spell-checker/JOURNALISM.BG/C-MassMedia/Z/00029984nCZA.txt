Порицаващ вот на кипърските турски гласоподаватели
					20/04/2009
					Раздразнени от неизпълнените обещания и влошаващите се икономически условия кипърските турци доведоха на власт консервативната националистическа ПНЕ. Президентът Мехмет Али Талат сега се намира под растящ натиск, докато преговаря за обединението на отдавна разделения остров.
					От Айхан Шимшек за Southeast European Times – 20/04/09
 
					 
						
Кипърските турци чакат да гласуват през избирателна секция в Кирения в неделя (19 април). [Гети Имиджис]
						Консервативните националисти спечелиха предсрочните парламентарни избори в неделя (19 април) в управлявания от Турция Северен Кипър, потенциално усложнявайки перспективите за споразумение за обединение. При преброени почти 90% от гласовете, хардлайнерската Партия на националното единство (ПНЕ) печели 43,9% от гласовете, докато управляващата Републиканска турска партия (РТП) получи едва 29,3% от гласовете. ПНЕ ще може да управлява сама, без необходимостта да сформира коалиция. 
						Партията е за двудържавно решение за Кипър - възможност, която твърдо се отхвърля от кипърските гърци, които понастоящем представляват целия остров в ЕС. Преговорите между лидера на кипърските турци Мехмет Али Талат и кипърския президент Деметрис Христофиас се съсредоточиха върху обединението на острова в свободна федерация. В неделя вечер обаче лидерът на ПНЕ Дервиш Ероглу намекна за по-отстъпчив подход, заявявайки, че желае настоящите мирни преговори да продължат. 
						 "Ние също сме за това нашият президент Мехмет Али Талат да продължи тези преговори", каза той. "Никой няма правото да твърди, че ПНЕ е против решение или споразумение." 
						Въпреки това резултатите значително отслабват мандата на Талат, след като избирателите наказаха неговата партия за това, че не успя да изпълни обещанията си от кампанията. Умерената РТП не успя да убеди ЕС да намали изолацията на кипърските турци, чиито проблеми се увеличават с влошаващите се икономически условия. 
						Преговорите за обединение напредват мудно. Сега дори ако се постигне проекторешение, правителството и президентът може да не са съгласни с подробностите. 
						Провалът не е голяма изненада за Талат, който дори преди неделя призоваваше ПНЕ да не подкопава усилията му. Той подчерта, че сегашният подход отразява години на преговори и има благословията на Анкара. 
						"Ход, който би върнал назад тази политика, което аз, естествено, не очаквам да се случи, би създал хаос", каза Талат. "Това, което очаквам да се случи е изборите да приключат по демократичен и зрял начин." 
						С намаляването на подкрепата за РТП надеждите на Талат да си възвърне доверието на избирателите и да си осигури втори мандат през 2010 г. зависят изцяло от успешното приключване на мирните преговори преди края на тази година. 
						ПНЕ обаче не е мотивирана да спасява кариерата на Талат. Междувременно кипърските гърци не бързат да приключат преговорите. Тъй като вече си е осигурила членството в ЕС Никозия смята, че времето е на нейна страна, докато екипът на Христофиас се опитва да извлече повече концесии. 
						Само дни преди вота Талат се срещна с Държавния секретар на САЩ Хилъри Клинтън и призова за по-голямо участие на САЩ в мирния процес. Срещата със символично значение обаче не бе достатъчна, за да спаси шансовета на РТП.

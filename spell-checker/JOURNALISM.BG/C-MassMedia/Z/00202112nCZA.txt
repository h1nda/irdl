Тадич призова косовските сърби да премахнат барикадите
					02/12/2011
					Прави ли Белград остър завой в политиката преди очакваното решение относно кандидат-членския статут на страната?
					От Игор Йованович за Southeast European Times от Белград – 02/12/11
 
					 
						
"Барикадите не помагат за защитата на сръбските национални интереси в Косово и Метохия", заяви сръбският президент Борис Тадич. [Ройтерс]
						Малко повече от седмица преди разглеждането на кандидатурата на Сърбия за ЕС сръбският президент Борис Тадич призова косовските сърби и КФОР да намалят напрежението и да не допускат жертви около барикадите, които местните сърби изградиха в края на юли в знак на протест срещу поставянето на косовски митнически служители в гранично-пропускателните пунктове със Сърбия. 
						 Във вторник (29 ноември) Тадич призова също КФОР да спре премахването на барикадите, като посочи, че операцията носи рискове, застрашава живота на гражданите и не допринася за намирането на решение на ситуацията в Северно Косово. 
						„Барикадите не помагат за защитата на сръбските национални интереси в Косово и Метохия; напротив, те ги застрашават. Блокадите трябва да бъдат премахнати, а транспортът и комуникациите да се гарантират, като борбата за правата на сърбите продължи“, каза Тадич. 
						На среща на външните министри от ЕС в четвъртък върховният представител на ЕС по външната политика и сигурността Катрин Аштън подкрепи призива на Тадич. 
						 „Силно съм загрижена за насилието в северната част, силно съм загрижена дали и двете страни ще бъдат в състояние да постигнат напредък към Европа“, заяви Аштън. Политическите представители на сърбите от Северно Косово обаче приеха резервирано призива на Тадич. 
						Кметът на Митровица Кръстимир Пантич каза за SETimes, че призивът на Тадич е бил „неприятна изненада за мен, както и за другите сърби в Северно Косово, които вече четири месеца са на барикадите. " 
						 Пантич заяви също, че представителите на общините в Северно Косово не могат сами да вземат решение дали барикадите да бъдат премахнати – те трябва да се консултират с депутатите от техните общини. 
						Милош З., гражданин на Косовска Митровица, заяви за SETimes, че не разбира защо Тадич едва сега призовава барикадите да бъдат премахнати."
						"От четири месеца сме на барикадите. Защо не ни призова да си тръгнем по-рано, ако виждаше нещата по този начин? Защо не ни махна след сблъсъците с КФОР на 27 септември?“, пита той. Според Милош това става под натиск от ЕС във връзка с кандидатурата на Сърбия за потенциално членство, която ще бъде разгледана на срещата на високо равнище на ЕС на 9 декември. 
						„Не е честно да ни жертват заради кандидатурата. Борим се да живеем в държавата Сърбия от 12 години и сега сме много засегнати от позицията на Тадич“, каза той. Някои анализатори също смятат, че това е голям завой в политиката на Тадич по отношение на Косово. 
						„Призивът на Тадич е последното хвърляне на заровете преди крайната дата 9 декември, когато ще се определи дали Сърбия получава статут на кандидатка“, каза за SETimes Иън Банкрофт, съосновател на организацията „ТрансКонфликт“, която работи по решаването на конфликти на Балканите. 
						„Това е обратен завой, който трябва да успокои онези европейски страни – по-специално Германия – които многократно призовават Белград да положи повече усилия, които според тях биха „опитомили“ Севера“, посочи той. 
						 „Проблемът на Тадич е, че Европа иска от него да направи повече, отколкото може, особено що се отнася до така наречените „паралелни институции“ в северната част на страната. Малко вероятно е този последен опит да бъде достатъчен, за да се спечели благоразположението на ЕС, и той ще резонира зле, тъй като избирателите възприемат все повече условията на ЕС за Косово като близки до изнудване“, посочи Банкрофт. 
						Директорът на проекта „Компромис за Косово” Александър Митич обаче твърди, че призивът на Тадич не е изненадващ, защото е продължение на „саморазрушителна политика“, правеща ходове под натиск. 
						 „Призовавайки за премахване на барикадите, Тадич „играе на сигурно“ – от една страна, той иска да се освободи от отговорност за всякакво насилие, а от друга страна, показва на Берлин, че е направил всичко по силите си, но няма влияние върху сърбите в Северно Косово“, заяви той. 
						Според него е възможно призивът на Тадич да бъде достатъчен, за да получи Сърбия този месец статут на страна кандидатка. Този статут обаче не е от особено значение, ако не бъде определена дата за започване на преговори с ЕС. 
						 „Косовските сърби обаче нямат доверие в Тадич и ще продължат по един или друг начин да пречат на установяването на властта на Прищина в Северно Косово“, посочи Митич.

Цървенковски: "Добрите междуетнически отношения са ключът към успеха на Македония" 
					23/12/2004
					Македонският президент Бранко Цървенковски призова за бързото приемане на законите за използване на езиците на малцинствата и етническите символи, като подчерта, че добрите междуетнически взаимоотношения са ключът към успеха на страната.
					
					 
						
"Основна предпоставка за разрешаване на всички въпроси в нашата страна е да имаме добри междуетнически отношения", каза Цървенковски в ежегодното си обръщение към нацията. [АФП]
						Добрите междуетнически отношения са основната предпоставка за стабилността и успеха на Македония, каза президентът Бранко Цървенковски в сряда (22 декември), като призова за бързо приемане и на останалите закони, целящи подобряване на правата на етническото албанско малцинство в страната. 
						"Основна предпоставка за разрешаване на всички въпроси в нашата страна е да имаме добри междуетнически отношения", каза Цървенковски в ежегодното си обръщение към нацията, направено в парламента и излъчено по държавната телевизия. "Ако се провалим в това отношение, всички надежди за икономическо развитие и [присъединяване към] ЕС и НАТО ще бъдат напразни", каза той. 
						Миналата година ни изправи пред сериозни изпитания, каза президентът, като спомена кончината на своя предшественик, Борис Трайковски, двукратното провеждане на избори и три нови правителства, плюс петмесечните политически препирни по новите закони за децентрализацията, чиято кулминация бе проведеният референдум. 
						Макар че тези събития не доведоха до по-широка дестабилизация, отбеляза Цървенковски, "първоначално планираните приоритети бяха променени, а социалната енергия и политическите възможности бяха пренасочени." 
						В своето обръщение президентът подчерта, че е важно страната да изпълни останалите си задължения по Охридското споразумение, включително приемането на закон за използване на символите на малцинствата. Макар друг предложен закон, уреждащ използването на езиците на малцинствата, да не е пряко задължение по Охридското споразумение, каза Цървенковски, този закон, "ако бъде добре изготвен …ще бъде от полза, за да се избегнат всякакви евентуални спорове при приемането на отделни закони, уреждащи различни въпроси". 
						
						Косово, каза Цървенковски, е последният голям нерешен въпрос на Балканите. Начинът, по който този въпрос бъде разрешен, моментът на разрешаването му и резултатът от целия този процес ще повлияят значително върху стабилността на целия регион, каза той, като призова Белград и Прищина да престанат да използват страната му в подкрепа на позициите си по въпроса. 
						"Според някои от тях евентуалният независим статут на Косово ще бъде заплаха за териториалната цялост на нашата страна, а според други - точно обратното, ще дестабилизира Македония и целия регион," каза президентът. "Нито едно от двете твърдения не е вярно. Република Македония не е част нито от проблема, нито от решението на косовската криза." 
						Всичко, което Македония иска, е да види установяването на върховенството на закона и изграждането на институции, които ще гарантират това върховенство на закона на територията на Косово, подчерта Цървенковски. 
						Следващите 12 до 18 месеца ще бъдат решаващи за процеса на евроатлантическа интеграция на Македония, каза той. Скопие посочи, че се надява да получи статут на кандидат за ЕС и покана за присъединяване към НАТО през 2006 г. Като подчерта, че ключът към тези цели е в ръцете на цялата нация, президентът призова за мобилизиране на обществената енергия, колективния опит и интелектуалния потенциал за постигане на тези цели.

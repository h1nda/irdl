Тирана утре: амалгама от исторически ценности и съвременни стандарти
12/08/2003
Зелени зони, разширение на централния столичен булевард и изграждане на многофункционален търговски център са сред приоритетите, съдържащи се в предложението на Архитектюр студио, което спечели международния конкурс, обявен от кмета на Тирана Еди Рама.
От Арди Пулай за Southeast European Times в Тирана - 12/08/03
 
 
Френската фирма Аршитектюр студио бе избрана да преобразува центъра на Тирана след като спечели международен конкурс. Международно жури, оглавявано от албанския премиер Фатос Нано, оцени предложенията на три архитектурни фирми, които бяха подбрани сред повече от 30 кандидати.
Холандското ателие Мекано Архитектен и германската фирма Болъс анд Уилсън бяха другите двама финалисти.
Аршитектюр Студио стана известно с проекта си на сградата на Европейския парламент в Страсбург, Франция. Триетапният план за Тирана предвижда създаването на зелени зони, разширяване и разкрасяване на основния булевард, както и изграждане на многофункционален търговски център в района на стария базар.
Площад Скендербег, носещ името на албанския национален герой, ще бъде украсен с дървета и цветя. Добре познатата джамия Етем Бей ще бъде укрепена, а централната гара ще бе преместена на друго място. Реката Лана, който преминава през столицата, ще бъде преобразена, като ще бъде построен и подземен паркинг, за да се облекчат задръстванията в града. Проектът на победителите цели да запази историческите ценности на Тирана, като ги съчетае със съвременните стандарти.
"Нашите проекти пасват на средиземноморския профил на града. В река Лана ние виждаме потенциал за допълнително озеленяване на столицата. Основната част на зелените зони ще бъде под формата на обществени паркове, " посочи Руейда Аяш, представител на френската фирма. "Тирана трябва да запази историята си," каза Аяш.
Кметът на Тирана Еди Рама изрази задоволство от предложението, допълвайки че конкурсът е съдействал за промяна в световното възприятие на столицата.
"Успяхме да привлечем три международни проекта в Тирана, " каза той. "Всички предложения бяха важни, независимо от това дали биха се превърнали в изпълними проекти или съответстваха на изискванията на общината." Той изтъкна, че окончателен план ще бъде изработен тази година, а след това одобрен от албанските институции.
Австрийци са проектирали първия регулаторен план на Тирана през 1923 година, който е претърпял в последствие изменения, последното от които през 1957 година. Извършените след падането на комунизма промени оставиха отпечатък върху културата на града, значително засегнаха регулаторния план и създадоха необходимостта от нов проект.

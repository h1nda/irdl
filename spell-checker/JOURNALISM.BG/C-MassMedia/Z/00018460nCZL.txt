Чавич подчерта, че РС трябва да вземе под внимание посланието на ЕС към Белград
					04/05/2006
					 
						БАНЯ ЛУКА, Босна и Херцеговина (БиХ) -- Президентът на Република Сръбска (РС) Драган Чавич предупреди в сряда (3 май), че РС трябва да се отнесе сериозно към решението на Брюксел да замрази преговорите по Споразумението за стабилизация и асоцииране с Белград поради липса на сътрудничество с Трибунала на ООН за военни престъпления. Чавич призова правителството на РС да ускори действията по изпълнение на задълженията към Хага, за да не се допусне подобен развой на събитията и за БиХ. 
						Също в сряда управителният съвет на дирекцията по реформата в полицията на БиХ заседава в Сараево, но отново не успя да вземе решение за бъдещата структура на полицията. Според председателя на съвета Винко Думанчич въпреки десетчасовите дебати членовете не са стигнали до консенсус. По време на посещение в Баня Лука в сряда старши заместник върховният представител Петер Бас-Бакер предупреди, че ако не бъдат осъществени важните реформи в полицията, може да настъпят сериозни последици, тъй като това е основно условие за интеграцията в ЕС. (Дневни Аваз, Независне Новине - 04/05/06; Фена, РТРС - 03/05/06)

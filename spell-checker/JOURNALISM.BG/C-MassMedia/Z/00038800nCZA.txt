НАТО: по пътя към Северноатлантическа организация за киберсигурност? 
					24/06/2011
					Алиансът работи, за да се противопостави на опасно предизвикателство към сигурността. 
					От Менекше Токяй за Southeast European Times от Истанбул - 24.06.2011 г.
 
					 
						
Заплахата от кибератаки е много реална за НАТО в светлината на "Уикилийкс" и други подобни случаи. [Ройтерс]
						Като следствие от кибератаките в Естония и Грузия, съответно през 2007 и 2008 г., НАТО осъзна, че киберсигурността трябва да бъде поставена начело в списъка на новите предизвикателства към сигурността, с които Алиансът трябва да се справи в предстоящите години. 
						Това, от своя страна, изисква укрепване на възможностите на Алианса в сферата на киберотбраната, тъй като заплахите търпят развитие и стават все по-усъвършенствани, потенциално подкопаващи критично важни системи и инфраструктура. 
						„Кибератака може да постави на колене една страна, без нито един войник да трябва да прекоси границата й, и не е никак преувеличено да се заяви, че кибератаките се превърнаха в нова форма на постоянна война на ниско равнище”, заяви генералният секретар на НАТО Андерс Фог Расмусен. 
						Това ново предизвикателство беше включено в дневния ред на срещата на 8 и 9 юни на министрите на отбраната от НАТО в Брюксел. Министрите се договориха за план за действие и ревизирана политика на киберотбрана, която не само ще гарантира по-бърза и по-ефективна защита на собствената мрежа на НАТО, но ще предостави на съюзниците и на партньорите по-голяма помощ за предотвратяване на кибератаките, справянето с тях и ограничаването на последствията от тях. 
						Новата стратегия изисква всички структури на НАТО да бъдат включени в централизирана система за защита и всички нейни мрежи да бъдат наблюдавани денонощно, считано от 2012 г. 
						„На тази среща НАТО взе решение да се започне сътрудничество с ЕС, но европейският подход към киберотбраната е все още ограничен в рамките на сигурността на компютрите поради съсредоточаването единствено върху екипите за действие при инциденти в информационната сигурност (CERT)”, пояснява Салих Бъчакчъ, професор по международни отношения в Университета "Ишик" и един от най-изтъкнатите експерти по въпросите на киберотбраната. 
						Междувременно Европа е изправена пред необходимостта от изработване на обща стратегия. 
						Според Джан Бухаралъ, управляващ съдружник в „Истанбул Икономи Кънсалтинг” (EDAM), тъй като ЕС няма определена сфера на обща политика по въпросите на отбраната, понастоящем Съюзът не може да приеме ефективна отбранителна политика срещу кибератаките. 
						Съединените щати поеха ролята на потенциален лидер в киберотбраната. Според Бухаралъ последното решение на администрацията на Обама за отговор на кибератаките с конвенционално оръжие показва, че този въпрос придобива все по-голяма важност в световен мащаб. 
						Но, добавя той, всички тези инициативи имат силата единствено на декларации за намерения, поне засега. 
						Въпреки че е сред най-важните членове на НАТО, Турция изостава в тези сфери и няма високо ниво на организация по отношение на киберотбраната. „Въпреки включването на въпроса за киберсигурността в Документа за политиката на национална сигурност, не става достатъчно ясно как ще се осъществи тази идея” заяви Бъчакчъ за SETimes.
						Създаването на ново министерство на технологиите се смята за обещаваща стъпка, каза Бъчакчъ, добавяйки обаче, че никоя държава не може да гарантира киберсигурността си чрез изключването на частния сектор. 
						Според Мустава Юнвер, началник отдел в Борда по информационни технологии и комуникации (БTK), важно е „държавата да поеме отговорност от името на своите граждани и да гарантира, че публичният и частният сектор ще се противопоставят на подобни атаки.” 
						При наличието на множество експертни групи и агенции, работещи в тази сфера, един от главните проблеми в Турция винаги е бил частичното дублиране на компетенциите. 
						Организациите, играещи роля в тази сфера, са ТЮБИТАК-БОМЕ (екип за намеса в свързани с компютрите събития), който изпълнява мисията на CEРT; БTK и ТИБ (Дирекцията по комуникации на Турция), които имат за задача защитата на интернет, и ТЮБИТАК-УЕКАЕ (Националният научен институт за електроника и криптология), който е точката за контакт на НАТО в Турция. 
						„Тези правила на играта пречат на Турция да стане важен участник в инициативите на НАТО. Поради членството си обаче Турция ще желае много повече да следва стратегията на НАТО за укрепване на киберотбраната”, заяви Бъчакчъ за SETimes. 
						От друга страна, заместник-директорът на ТЮБИТАК-УЕКАЕ Мерт Юнери смята, че на държавно равнище вече има някакъв вид осъзнаване на опасността от киберзаплахите. 
						В края на януари Турция организира симулация на операция на националната организация за киберсигурност заедно с ръководството на ТЮБИТАК и БТК. Целта беше да се тества сигурността на 41 системи на стратегически национални институции срещу прониквания и атаки.
						Според Бинали Йълдъръм януарската операция е била осъществена успешно и предстоят нови подобни в бъдеще. Той обаче добавя, че е много важно да се разработи система, която да бъде постоянно нащрек. 
						Като цяло експертите твърдят, че Алиансът се отправя във вярната посока при оценката на важността на „меките” въпроси на сигурността в променящата се обща среда на сигурността, но предстои още много работа.

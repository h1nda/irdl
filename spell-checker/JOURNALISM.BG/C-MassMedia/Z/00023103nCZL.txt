Новият върховен представител Лайчак встъпи в длъжност
					03/07/2007
					 
						САРАЕВО, Босна и Херцеговина -- Новият върховен представител Мирослав Лайчак пое поста от Кристиан Шварц-Шилинг по време на кратка церемония в понеделник (2 юли). Лайчак заяви пред местните медии, че възнамерява да гради върху поставените през последните 12 години основи и да работи с лидерите на БиХ, за да може страната да поеме "уверено по пътя към ЕС". Лайчак подкрепи и решението на Шварц-Шилинг за прехвърляне на управлението на Центъра за мемориала и гробището в Сребреница-Поточари на държавно ниво, което миналата седмица разгневи представители на Република Сръбска.
						Други новини -- Американските военни предадоха в събота командването на базата "Ийгъл Бейс" в Тузла на властите в БиХ. "Когато американските военни части пристигнаха в БиХ, тя бе една съсипана страна. Днес тя е суверенна, демократична държава, решена да се присъедини към евроатлантическата общност," каза генерал-лейтенант Стивън Блум, началник на Бюрото на националната гвардия. (Независне Новине, Дневни Аваз - 03/07/07; РТРС, Фена, НТВ Хаят, АП, Арми Таймс, Нешънъл Гард- 02/07/07)

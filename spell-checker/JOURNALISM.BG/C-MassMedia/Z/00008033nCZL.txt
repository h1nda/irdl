Съветът за сигурност на ООН проведе специално заседание по Косово
19/08/2003
Всички 15 държави-членки на Съвета за сигурност на ООН осъдиха стрелбата през миналата седмица, която причини смъртта на двама косовско сръбски младежи, а четирима бяха ранени.
(Индипендънт - 19/08/03; ООН, Сръбско правителство, АП, Ройтърс, АФП, Радио Б92, РСЕ/РС- 18/08/03)
 
 
Съветът за сигурност на ООН проведе специално открито заседание в понеделник (18 август), за да обсъди положението в Косово. Всички 15 държави-членки осъдиха стрелбата през миналата седмица, която причини смъртта на двама косовски младежи от сръбски произход, а четирима бяха ранени. Участниците в заседанието изразиха загриженост, че актовете на насилие продължават в провинцията и категорично заявиха, че на екстремистите не бива да се позволи да саботират бъдещето на Косово.
Сърбия-Черна Гора поиска това заседание след нападението от 13 август в близост до западния град Гораждевац. От името на своето правителство сръбският вицепремиер Небойша Чович, който е и ръководител на Координационния съвет за Косово, приветства факта, че УНМИК бързо назначи международен прокурор, който да изправи извършителите пред съда. Чович обеща пълното съдействие на Белград в хода на процесуалните действия.
Той посочи, че единствената причина за нападението върху младите плувци е фактът, че те са били сърби. Според него този акт е целял да покаже на сърбите, че те трябва да си отидат, тъй като няма перспективи за многоетническо общество в Косово. Той призова към енергични и решителни мерки за гарантиране прилагането на съответните стандарти, включително на резолюция 1244 на СС на ООН.
Приветствайки изявленията на лидерите на Сърбия-Черна Гора, че страната им запазва ангажимента си към мирния процес, американският посланик Джон Кънингам посочи, че и лидерите на косовските албанци са осъдили стрелбата. Подобно на други участници в заседанието американският представител подчерта, че престъпните актове трябва да бъдат наказани, че извършителите трябва да бъдат изправени пред съда и че е необходимо да се удвоят усилията за пълното прилагане на резолюция 1244.
Потвърждавайки, че продължават да се придържат към концепцията за "стандарти преди статут", ораторите посочиха, че статутът на Косово не може да се обсъжда, преди да се изпълнят договорени условия, включително осъществяването на диалог между Белград и Прищина. Сръбският премиер Зоран Живкович каза, че най-новата вълна на насилие ще отложи началото на преките преговори.
В същия контекст говорителят на полицейските сили на ООН Дерек Чапъл потвърди, че е било извършено ново нападение срещу сръбско село в района на Гораждевац в неделя. Нападателите са обсипали селото с куршуми при акция, която той определи като "опит за сплашване". Според някои съобщения нападението е било отново насочено срещу деца.
Чапъл посочи още, че са били хвърляни камъни по няколко коли с етнически албанци и че някои местни жители са били бити очевидно като актове на отмъщение. Междувременно един сърбин почина в белградска болница седмица след като според някои съобщения той е бил нападнат с огнестрелно оръжие по време на риболов близо до Прищина.

Новият наказателен кодекс влиза в сила в Косово
07/04/2004
 
ПРИЩИНА, Косово, Сърбия-Черна Гора -- Косово се сдоби с нов Наказателен кодекс във вторник (6 април). Наказателният кодекс и Наказателно-процесуалният кодекс, одобрени от бившия ръководител на ЮНМИК Михаел Стейнер, отменят сръбското наказателно законодателство, което досега се прилагаше в провинцията. Актът привежда провинцията в съответствие с международните и европейски правни стандарти. Белград разкритикува това решение.
Други новини: Представител на НАТО заяви категорично във вторник, че КФОР няма намерение да се изтегли от Косово, докато не се установи стабилност в областта. Марко Минити, член на Подкомитета за Централна и Източна Европа към Парламентарната асамблея на НАТО, пое този ангажимент пред сръбския парламент. Той отговори на коментарите, направени от координатора на Белград по Косово Небойша Чович, който заяви, че насилието от миналия месец е уронило авторитета на НАТО в провинцията. (Танюг, Б92, Би Би Си - 06/04/04)

Белград и ЮНМИК ще разговарят по енергийните проблеми на Косово 
					23/11/2006
					 
						БЕЛГРАД, Сърбия -- Представители на сръбското правителство и ЮНМИК ще се срещнат в петък (24 ноември) в Прищина, за да обсъдят проблемите с електроснабдяването в Косово. Сръбският министър на добивната промишленост и енергетиката Радомир Наумов каза в сряда, че след разговорите ще изпрати проекторешение на еврокомисаря по енергетиката Андрис Пиебалгс.
						Енергийната криза в провинцията бе основна тема и на дискусия в Брюксел по време на първата работна среща на депутати от Европейския парламент (ЕП) и сръбски депутати. Белград иска сформирането на съвместен екип от експерти, който да управлява електрическата компания на провинцията КЕК. Междувременно сръбският външен министър Вук Драшкович каза пред ЕП, че Сърбия никога няма да приеме независимостта като начин за решаване на проблема със статута на Косово. (Данас - 23/11/06; Бета, Танюг - 22/11/06)

Турция призова Гърция да се откаже от териториалните си претенции в Егейско море 
					01/09/2010
					 
						АНКАРА, Турция -- Външният министър Ахмет Давутоглу каза във вторник (31 август), че очаква Атина да се откаже от своите претенции по спорните територии в Егейско море в замяна на решението на Анкара да премахне Гърция от своя списък с потенциални заплахи. „Има разведряване в отношенията. Нашият нов подход носи предимно концепция за далновидност, а не концепция за заплаха”, каза Давутоглу за частния телевизионен канал НТВ. Местните медии съобщиха миналата седмица, че Турция ще извади Русия, Иран, Ирак и Гърция от списъка на страните, които се смятат за заплаха за националната сигурност. Според съобщенията решението за осъвременяване на така наречената "Червена книга" на страните, представляващи заплаха за сигурността, ще бъде взето на октомврийската сесия на Съвета за национална сигурност. (Синхуа, Хюриет - 31/08/10)

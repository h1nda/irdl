Генерал-майор Върджил Л. 
			Пакет
		
		командващ СФОР 
		(Уебсайтове на НАТО и СФОР; АФП - 02/10/03) 
 
		 
			
			Генерал-майор Върджил Л. Пакет пое командването на СФОР на 2 октомври 2003 г. на мястото на генерал Уилям Е. Уорд. Той е осмият командващ СФОР след разполагането им в Босна и Херцеговина (БиХ) през декември 1995 г. 
			Пакет е гражданин на САЩ и е учил в генерал-щабния колеж за командни офицери и в школата за висши военни науки, където получава магистърска степен по военни изкуства и науки. Той също така е специализирал в школата за държавно управление "Кенеди" към Харвардския университет. 
			По време на военната си кариера Пакет е бил на различни командни постове както в САЩ, така и в чужбина. Той е участвал в операцията "Пустинна буря" през 1991 г. и в операцията по поддържане на мира в БиХ през 1997 г. Служил е като командир на подразделение за хуманитарна помощ при бедствия в Централна Америка. 
			Пакет е повишен в ранг генерал-майор на 19 юни 2001 г. в качеството му на зам.-командир на авиационен център и училище към американската армия във форт Ракер, Алабама. 
			Той бе номиниран за командващ СФОР през май 2003 г. по време на службата му като зам. началник-щаб по операциите в регионалната щаб-квартира на Обединените сили в Югоизточна Европа в Неапол, Италия. 
			Поемайки командването на СФОР от Уорд, Пакет заяви, че БиХ се е приближила много до участието й в програмата Партньорство за мир и бъдещото й членство в НАТО. "Ние ще продължим да работим за укрепване на върховенството на закона, икономическите реформи и борбата срещу престъпността, както и за оказване на съдействие за завръщането на бежанците и изселените лица", каза Пакет, като обеща да положи по-нататъшни усилия за "арестуване на военнопрестъпниците и терористите".

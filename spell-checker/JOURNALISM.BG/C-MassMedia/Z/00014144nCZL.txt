EУФОР ще проведе учение на сили за бързо реагиране в БиХ
					06/04/2005
					 
						САРАЕВО, Босна и Херцеговина (БиХ) -- През следващите дни близо до Сараево ще се проведе военно учение на EУФОР, заяви говорителят Ролф Курт по време на пресконференция във вторник (5 април). Разполагането на 550 военнослужещи и транспортни средства от италиански полк, базиран близо до Торино, започна по-рано през деня. Една част на КФОР ще пристигне в босненската столица за това, което Курт определи като част от планирано учение, което цели да гарантира способност за бързо реагиране. 
						Също във вторник командващият на щаба на НАТО в БиХ бригаден генерал Стивън Шук направи посещение в Баня Лука. Той призова за приключване на важните отбранителни реформи в страната, както и за арестуването на обвиняемите във военни престъпления Радован Караджич и Ратко Младич. (Независне новине, Дневни аваз - 06/04/05; Източници на СВП, Уеб сайт на правителството на РС, НТВ Хаят - 05/04/05)

Расмусен заяви, че обтегнатите турско-гръцки отношения се отразяват на НАТО
					26/08/2009
					 
						БРЮКСЕЛ, Белгия -- Новият генерален секретар на НАТО Андерс Фог Расмусен каза във вторник (25 август), че ще посети Гърция и Турция тази седмица, защото техните двустранни проблеми се отразяват на усилията на Алианса в Афганистан и Африка. Расмусен каза пред репортери в главната квартира на НАТО в Брюксел: "Ние достигнахме точка, от която този проблем създава проблеми на нашите мисии. В Афганистан НАТО не може да сключи споразумение за подкрепа на полицията на ЕС", добави той, без да споменава Кипър, който е основната причина за обтегнатите отношения между двете членки на организацията. Във връзка с Африка Расмусен посочи, че "във водите около Африканския рог и НАТО, и ЕС имат мисии за борба с пиратството в един и същи район, но нямат споразумение кой какво ще върши или как да се подкрепят взаимно... Това са само два примера за това как тези проблеми са се разпрострели далеч отвъд Гърция и Турция." Расмусен, който пое ръководството на Алианса на 1 август, ще посети Атина в сряда, а Анкара в четвъртък. (Катимерини - 26/08/09; АФП, Уърлдбулитин - 25/08/09)

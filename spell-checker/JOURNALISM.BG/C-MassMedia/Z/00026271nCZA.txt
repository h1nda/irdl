В Косово бе конфискувано голямо количество оръжие
					29/04/2008
					Косовските власти съобщиха в понеделник за конфискуването на голямо количество оръжия и амуниции близо до границата на страната с Македония, където са били арестувани и четирима заподозрени в контрабанда на оръжие.
					(AП, ДПА, Болкън Инсайт, Б92 - 28/04/08; Болкън Инсайт - 21/04/08; Б92 - 20/04/08; Явно - 19/04/08)
 
					 
						
Оръжието очевидно е било предназначено за екстремисти в съседна Македония, съобщиха от полицията. [Гети Имиджис]
						От Полицейската служба на Косово (ПСК) съобщиха в понеделник (28 април), че са били арестувани четирима души, след като е била спряна кола с оръжие близо до границата между Косово и Македония. 
						"Подозираме, че оръжието и амунициите са били предназначени за македонския пазар", заяви говорителят на ПСК Ветон Елшани за ДПА. 
						Оръжейният арсенал, открит в село близо до град Гниляне в неделя вечер включва гранати, насочвани от ракети, минохвъргачки, противосамолетни картечници и амуниции от различен калибър. Полицията е предала конфискуваните муниции на ръководените от НАТО сили, действащи в тази част на Косово. 
						Полицията смята, че получателите на оръжието са етнически албански екстремисти в Македония. В страната имаше междуетнически конфликт в продължение на седем месеца през 2001 г. 
						Конфискуването на оръжейния арсенал бе извършено една седмица след като медиите в Косово публикуваха съобщения и снимки на маскирани въоръжени лица, обикалящи селата Дебелде и Мак близо до македонската граница. Съобщенията, цитиращи косовски албански селяни, които твърдяха, че "ще грабнат оръжията, за да защитят фермите си", ако се наложи, предизвикаха разследване от страна на КПС. 
						"Ако ги срещнем, ще ги арестуваме", заяви Елшани миналата седмица. "Те със сигурност нямат разрешение да носят оръжие." 
						КФОР също обеща да предприеме действия срещу въоръжени лица в граничната зона. 
						"Ние патрулираме из този район", белградското радио "Б92" цитира говорител на ръководените от НАТО мироопазващи сили. Той добавя: "Щом попаднем на тази група, ще действаме в сътрудничество с ЮНМИК и КПС." 
						Селата, където свидетели са забелязали въоръжените лица са в район, даден на Македония според погранично споразумение от февруари 2001 г. между Скопие и Белград. Споразумението е било сключено 20 месеца след края на въоръжения конфликт между Косово и Сърбия през 1998-1999 г. 
						Разгневени косовски албанци в района, граничещ с Македония твърдят, че споразумението от 2001 г. е отстъпило "2500 хектара косовска земя" на южната съседка на страната. 
						Косовските лидери също оспорват законността на споразумението, твърдейки, че Сърбия по онова време не е имала никакво право да предава каквито и да е части земя на Македония. 
						На 17 февруари Събранието в Косово прие едностранна декларация за независимост, която бе призната от повече от 30 държави, включително и от повечето от 27-те страни-членки на ЕС. 
						Работни групи, наскоро създадени от Прищина и Скопие, търсят решение на граничния спор. 
						Съвместна косовско-македонска комисия по-рано този месец постигна споразумение преговарящите да демаркират 125-километровата граница в съответствие с плана на бившия пратеник на ООН Марти Ахтисаари. Тяхното споразумение призовава за завършване на процеса през следващите 12 месеца. 
						Етническите албанци в Македония, които представляват повече от една четвърт от населението на страната, настояват Скопие незабавно да признае независимостта на Косово. В съобщение на АП от понеделник се казва обаче, че македонските лидери свързват всяко подобно решение с продължаващия граничен спор между страните.

Сърбия-Черна Гора реформира своя флот
21/06/2004
Поставяйки си целта да стане част от интегрираните дейности по сигурността в Адриатическо-йонийския район, Сърбия-Черна Гора оптимизира своя флот в унисон с изменените оперативни изисквания.
От Антонела Кръстович за Southeast European Times в Подгорица - 21/06/04
 
 
Петте ракетоносци тип Оса-1 са част от продажбите за 5 млн. щ.д., насочена към оптимизация на флота на Сърбия-Черна Гора. [Файл]
С поглед към дългосрочните стремежи за членство в НАТО Сърбия-Черна Гора е в процес на оптимизация на своя военен флот. Една от предприетите ключови стъпки е продажбата на остарели съдове, въоръжение и военна техника.
Според Небойша Сандич, който ръководи администрацията за обществени поръчки в МО, морският флот е сключил договор на стойност 5 млн. щ.д. с чуждестранен купувач, касаещ продажбата на пет ракетоносци тип Оса-1 и две мобилни противокорабни ракетни системи от тип " Рубеж".
Двете фрегати Кони от съветски тип, построени за Югославската народна армия през 1980 и 1982 г. в украинската корабостроителница Зеленоводск - следва да се продадат в близко бъдеще заедно с две малогабаритните подводници "Тиса" от клас Р-911 и Р-912, построени през 80-те години на миналия век в корабостроителницата на Сплит. Освен това съществуват планове за продажба на 36 военни самолети и хеликоптери.
Такива продажби носят както преки, така и непреки ползи каза Сандич. Купувачите решават да ремонтират новозакупени съдове в местни кораборемонтни съоръжения, създавайки по този начин работни места и печалби. В същото време, предвид глобалната загриженост около разпространението на оръжия, въведени са предпазни мерки за предотвратяване на продажбите на кораби, въоръжения и екипировка на страни, които са обекти на санкции от ООН или за предотвратяване на попадането им на черни пазари.
Контраадмирал Слободан Раичевич, шеф на моряшката администрация в рамките на военноморския сектор, счита, че Сърбия-Черна Гора трябва да се възползва от възможността да премахне флота си от големи подводници, които не са били активирани от 1994 г. насам. Съгласно плана за развитие на военноморския флот трябва да се запазят само съдове, от които страната се нуждае и които могат да бъдат финансово поддържани. В по-голямата си част това означава бързи, мобилни кораби - като фрегатата Котор, ракетни канонерки тип 401, помощни кораби и малки подводници.
Оперативните изисквания за военноморския флот се променят, каза Раичевич, позовавайки се на целта на Сърбия-Черна Гора да стане част от интегрираните дейности по сигурността в Адриатическо-йонийския регион.
Като цяло реформите напредват с висока скорост. В края на май група от 25 чужди военни аташета, вкл. представители на държавите-членки на ЕС и на САЩ, както и тези на Русия, Китай и други държави, посетиха военноморския корпус в Тиват. Те изразиха изненада от постиженията, които военноморският флот на Сърбия-Черна Гора е успял да постигне в сравнително кратки периоди от време, стимулирайки оперативната ефективност.
В началото на юни военноморските сили на Сърбия-Черна Гора и Италия проведоха съвместно учение в международните води на Адриатика. Освен това Сърбия-Черна Гора ще подпише в скоро време споразумения със съседни държави по спасително-издирвателни операции. Според официални представители тези развития отразяват желанието на страната да дава ключов принос към регионалната стабилност и сигурност.

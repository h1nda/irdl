Кристиян 
			Шварц-Шилинг
		
		Върховен представител в Босна и Херцеговина
		(Служба на Върховния представител, ФЕНА - 31/01/06; Би Би Си - 30/01/06; Дойче Веле, Интърнешънъл Хералд Трибюн, AФП - 14/12/05)
 
		 
			
Кристиян Шварц-Шилинг. [Гети Имиджис]
			Германецът Кристиян Шварц-Шилинг пое ролята на върховен представител на международната общност в Босна и Херцеговина (БиХ) от британеца Пади Ашдаун на 31 януари, 2006 г. Както и неговият предшественик, бившият министър на пощите бе назначен също и като специален представител на ЕС в балканската страна. 
			Шварц-Шилинг, който е първото дете на известния композитор Райнхард Шварц-Шилинг, е роден на 19 ноември, 1930 г. в Инсбрук, Австрия. През 1956 г. той защитава докторат по синология в университета “Лудвиг-Максимилиян” в Мюнхен. 
			От 1957 г. до 1982 г. Шварц-Шилинг управлява успешна средно голяма семейна фирма за батерии и електроника в Будинген, провинция Хесен. 
			Политическата си кариера започва през 1960 г. когато става член на Християндемократическия съюз (ХДС). От 1966 г. до 1976 г. Шварц-Шилинг е член на регионалния парламент на Хесен. Междувременно, той става генерален секретар на ХДС в Хесен през 1967 г. От 1976 г. до 2002 г., Шварц-Шилинг е член на германския национален парламент, Бундестага. През последните осем години от парламентарната си кариера, той работи като председател и заместник-председател на парламентарната комисия за човешки права и хуманитарна помощ. 
			През 1982 г. Шварц-Шилинг е назначен за министър на телекомуникациите и пощите в първия кабинет на тогавашния канцлер Хелмут Кол. През 1992 г. той подава оставка в знак на протест срещу неуспеха на правителството да се намеси в разгарящия се конфликт в бивша Югославия. Той заявил на канцлера, че “се срамува”, че е член на такова правителство и че напуска, тъй като е влязъл в политиката, за да гарантира, че зверства, като извършените от нацисткия режим, “никога повече нямя да се случат ". 
			 Шварц-Шилинг незабавно се присъединява към усилията за осигуряване на хуманитарна помощ. През последната година от конфликта в БиХ от 1992-1995 г., той става международен медиатор за страната, и остава такъв до 2004 г. Междувременно той прави повече от 180 посещения до повече от 50 общности там, като си спечелва авторитета на безпристрастен арбитър. 
			През октомври 2005 г., германският канцлер тогава Герхард Шрьодер назачава Шварц-Шилинг за приемник на Ашдаун и на 14 декември същата година Управителният борд на Съвета за прилагане на мирното споразумение в Босна (СПМ) официално го назначава за следващия върховен представител в БиХ. 
			При встъпването си в длъжност на 31 януари, 2006 г. Шварц-Шилинг заяви, че смята, че неговите функции, както и тези на неговата служба, ще отпаднат в близко бъдеще, но че той ще остане в БиХ като представител на ЕС. 
			"По време на моя мандат, има шансове Босна и Херцеговина да подпишат Споразумението за стабилизация и асоцииране с ЕС и да се присъединят към програмата “Партньорство за мир” на НАТО," заяви той в първото си обръщение по телевизията към народа на БиХ. "Това са ключови задачи по пътя към европейска и евроатлантическа интеграция. Стъпките, които трябва да се предприемат, за да се постигнат тези задачи, са добре известни – и именно те ще бъдат в центъра на моята работа." 
			Потвърждавайки назначението на Шварц-Шилинг, Управителният борд на СПМ посочи списък от 11 приоритетни задачи, върху които БиХ трябва да се съсредоточи, за да преодолее все още съществуващите междуетнически проблеми. Модернизирането на Дейтънската конституция, прехвърлянето на всички останали обвиняеми във военни престъпления на трибунала на ООН в Хага и продължаването на процеса на завръщане на бежанците, оглавяват списъка със задачите. Други не по-малко важни задачи включват ускоряване на икономическото развитие и завършване на реформите в полицията и отбраната. 
			Шварц-Шилинг е женен и има две деца и четирима внуци.

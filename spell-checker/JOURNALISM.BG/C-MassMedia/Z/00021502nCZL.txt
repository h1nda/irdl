Хърватия предложи да сподели с Македония опита си в евроинтеграцията 
					06/02/2007
					 
						СКОПИЕ, Македония -- Хърватия изцяло подкрепя усилията на Македония за интеграция в ЕС и е готова да сподели опита си в процеса на получаване на членство, каза главният хърватски преговарящ с ЕС Владимир Дробняк на македонския заместник-премиер, отговарящ за европейските въпроси, Габриела Коневска-Трайковска. На среща в Скопие в понеделник (5 февруари) Дробняк подчерта, че за преговорите е нужна ефикасна административна структура, която трябва да се изгради още преди започването им. Коневска-Трайковска му каза, че вече са създадени 35 работни групи - по една за всяка глава. 
						Други новини -- Македонското вътрешно министерство съобщи във вторник, че заподозрян в престъпления сърбин, идентифициран единствено с инициалите В.Й., е бил арестуван в петък на граничен пункт Табановце. Македонската телевизия "Сител" смята, че това е Владимир Йованович - Японеца, издирван от Белгия за серия от престъпления, включително отвличане, фалшификация и въоръжен грабеж. Той е заподозрян и в убийството на сръбския премиер Зоран Джинжджич през март 2003 г. (Вечер, МИА, A1 ТВ - 06/02/07; MИA, MРT, A1 ТВ - 05/02/07)

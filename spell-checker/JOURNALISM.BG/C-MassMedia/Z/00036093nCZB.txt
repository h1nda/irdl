По стъпките на Тито?
		20/09/2010
		Йосип-Йошка Броз яростно защитава наследството на дядо си и се надява, че по-младото поколение ще поеме по неговите стъпки. 
		От Саша Илич за Southeast European Times в Белград -- 20/09/10 Снимки от Никола Барбутов
 
		 
			
Йосип-Йошка Броз е внук на бившия комунистически диктатор Йосип Броз Тито. 
			Йосип-Йошка Броз с обич си спомня за дядо си, бившия комунистически диктатор Йосип Броз Тито и гордо разказва спомени за неговите постижения, за времето, прекарено с него в Дедине и за съветите, които му е давал Тито. 
			С тези спомени в съзнанието си Броз се зае с политика и обедини четири леви партии в Комунистическа партия. Той разчита на Югоносталгията и на възраждащата се популярност на Тито, за да привлече подкрепа. 
			Броз обсъди с кореспондента на SETimes Саша Илич мисията на партията си и неговия, според някои скандален, дядо. 
			
				SETimes: Внукът на Толстой бе казал: "Ако вече си Толстой, няма нужда да ставаш писател". Какво прави един Броз в политиката? 
			
				Йосип-Йошка Броз: Някой трябва да продължи да разпространява идеите му и да опровергае всички лъжи, изказани през всички тези години за комунистите. Това е едно от нашите задължения. 
			Съществуват и предишни опити да се обединят всички комунистически партии от цяла Сърбия. Преди две години те организираха конгрес, осем партии подписаха споразумението, но от това нищо не излезе. След няколко предложения от нови членове на нашата партия реших да направя това. Правя го за младите хора, не за себе си. Целта ми е да привлека младите в нея и после бавно да се оттегля след 4-5 години. 
			
				SETimes: Какво си спомняш за дядо си? 
			
				Броз: Помня за него само позитивни неща. Ако ви кажа, че сестра ми Златица, чичо ми Миша и аз израснахме в неговия дом и че той никога не е удрял никого, дори муха, ще разберете какъв човек беше той. Решаваше всичко по мирен начин. Рядко се ядосваше, не само в личния си живот, но също и в политиката. Сега изкривяват истината, но той вярваше, че нормалното общуване с хората е достатъчно. 
			
				SETimes: Помните ли някои от съветите му? 
			
Броз с гордост си спомня постиженията на дядо си.
			
				Броз: Най-важният му съвет бе да се живее с работата и честно. Всички ние бяхме отгледани по този начин и така живеем и до днес. Всички имаме работа, нямаме никаква охрана, бодигардове или шофьори. 
			
				SETimes:Как живеехте, докато той беше жив? 
			
				Броз: По същия начин, нормално като всички други деца. Ходехме на училище и до центъра на града с обществения транспорт. Никога не се обграждахме само с децата на другите високопоставени служители, имахме свои собствени приятели, с които ходехме на училище. 
			
				SETimes: По онова време семейството ви искаше ли, трябваше ли да стои далеч от вниманието на обществото? 
			
				Броз: Всъщност не. По онова време обществото не знаеше, нито се интересуваше кои са децата или съпругите на хората от върха. Те никога не споменаваха имена на деца или на членове на семействата. 
			
				SETimes: Фамилията Милошевич направи всичко възможно, за да унищожи култа към личността на Тито. Как оцеляхте през онзи период? 
			
				Броз: Нека да изясним едно нещо. Милошевич не е работил за разрушаването на култа към личността на Тито, той просто е имал мълчаливо споразумение с опозицията да мълчи, докато бавно оскверняваше образа на Тито и всички негови постижения. Милошевич се надяваше, че след 30 години, една лъжа, изречена хиляда пъти, ще стане истина. 
			Неговите планове обаче не се осъществиха. Единственото нещо, което постигна Милошевич бе да разформирова Съюза на комунистите на Югославия. 
			
				SETimes: Днес вашият дядо е по-популярен, отколкото преди десет години. Как си го обяснявате? 
			
				Броз: Да, той става все по-популярен. Мисля, че хората не само тук, но и в бившите югославски републики най-накрая разбраха, че са живеели много по-добре по времето на Тито. Те са имали всичко и са можели да осигурят всичко на децата си. Имахме безплатно образование, здравеопазване, бяхме една от най-безопасните страни в света - всичко онова, което може да иска обикновеният човек. 
			Сега се опитват да изкривят истината, казват, че тогава никой не е работил, че хората са живеели ден за ден. Едно нещо обаче е сигурно: по онова време Югославия произвеждаше около 100 самолета, 500 влакови вагони и 100 танка на година. 
			По онова време нямаше роботи, които да заменят десет работника. Хората наистина работеха. В крайна сметка кой създаде тази страна и всички мостове и заводи? 
			
Неговата нова политическа партия цели да привлече млади хора и лидери. 
			Политиците днес не правят нищо. Те откриват един след друг участъци от магистрали и действат така, сякаш са платили за това от собствените си джобове, сякаш хората не участват по никакъв начин. 
			Те вършат всичко с единствената цел да печелят политически точки. Хората обаче не вярват повече на това. Нека не забравяме, че през последните две години десет пъти по-малко хора са били назначени на работа в сравнение с броя на уволнените. 
			
				SETimes: Разкажете ни нещо повече за вашата политическа партия. 
			
				Броз: Настоящите политици са "по-леви" от комунистите по онова време. Те вършат всичко онова, за което бяха критикувани комунистите. Например те казват, че [по онова време] никой не е можел да стане директор на компания, ако не е бил член на Комунистическата партия. Днес вие дори не може да станете чистачка, ако не членувате в ръководната политическа партия. 
			Ако 70% от младите хора в страната заявяват, че биха искали да живеят и работят в чужбина, ръководството на страната трябва сериозно да се запита защо това е така. 
			Младите са нашето бъдеще. Опитваме се да създадем условия, при които членството в една политическа партия няма повече да е равнозначно на получаване на работа и че единственият критерий ще бъде образователната степен и знания. 
			Тъй като всички големи политически партии са в ръцете на магнати или агенции за сигурност, ние вярваме, че е крайно време някоя наистина независима сила да излезе на политическата сцена. Затова отказахме няколко много съблазнителни споразумения и аз продадох къщата ми в Дедине, за да подкрепя партията. 
			
				SETimes: Популярността на дядо ви ще бъде ли достатъчна, за да се осигури достъп до парламентите на всички бивши югославски републики? Не се ли страхувате, че някои хора ще очакват много повече от вас поради огромната популярност на Тито? 
			
				Броз: Не се страхувам. В зависимост от подкрепата, която получим, ние ще напавим всичко по силите си, за да изпълним онова, за което говорим. В нашите публични изяви, ние не критикуваме личности, а аномалиите в обществото. Трябва да дадем възможност на хората да разберат, кой стои зад всичко това. Щом влезем в парламента, нашият план и програма ще бъдат да защитим икономиката.

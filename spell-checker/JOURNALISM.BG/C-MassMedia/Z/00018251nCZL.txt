Чехия потвърди подкрепата си за евроатлантическата интеграция на Хърватия
					14/04/2006
					 
						ЗАГРЕБ, Хърватия -- Чехия ще продължи да подкрепя Хърватия по пътя й към членство в ЕС и НАТО, тъй като евроатлантическите структури няма да са завършени, докато Хърватия не се присъедини към тях, каза чешкият министър на отбраната Карел Кюнъл в четвъртък (13 април) след среща с хърватския си колега Берислав Рончевич. Двамата министри обсъдиха и модернизацията на армията, реформите и финансирането.
						Също в четвъртък председателят на Европейския парламент Жозеп Борел завърши двудневното си посещение в Хърватия. След среща с президента Стипе Месич той каза, че пътят на страната към ЕС е открит и за нея няма друга алтернатива освен пълноправно членство. Той посети и окръг Сисак-Мославина, където бе запознат с мерките за разчистване на мини и процеса на завръщане на бежанците.
						Други новини -- Белгийските власти съобщиха за ареста на Милан Савич, сърбин, издирван от хърватските власти. През 2003 г. Загреб издаде международна заповед за арестуването му по обвинения във военни престъпления. (Весник -14/04/06; ХРТ, ХИНА - 13/04/06)

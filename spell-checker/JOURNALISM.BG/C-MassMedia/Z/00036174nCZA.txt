Турция настоява за постоянно примирие с ПКК
					28/09/2010
					Анкара работи за постоянно примирие с терористичната ПКК, която неотдавна обяви временно прекратяване на огъня.
					(AП, Уърлд Булетин, Заман - 28/09/10; Хюриет - 27/09/10; AФП, ДПА, Хюриет - 24/09/10)
 
					 
						
Турция ще засили дипломатическите си разговори със Съединените щати и други страни, заяви в петък (24 септември) вътрешният министър Бешир Аталай. [Гети Имиджис]
						След като спечели подкрепата на турските гласоподаватели за пакета от конституционни промени на референдума от 12 септември, Анкара сега иска да си осигури постоянно прекратяване на огъня с терористичната Кюрдска работническа партия (ПКК). 
						Правителството на управляващата Партия на справедливостта и развитието (ПСР) се надява да постигне тази цел посредством засилена дипломатическа активност с участието на Съединените щати, Ирак, Иран и Сирия, заяви в петък (24 септември) турският вътрешен министър Бешир Аталай. 
						"Нашата решимост да преодолеем проблемите е непрекъсната," каза той пред репортери на съвместна пресконференция с германския вътрешен министър Томас де Мезиер в Анкара. "След референдума започна нова ера." 
						През 1984 г. ПКК започна въоръжена кампания за самоуправление в доминираната от кюрди Югоизточна Турция. Сраженията приключиха през 1999 г., но напрежението започна да се покачва отново преди три години поради засилването на нападенията срещу турски цели от членове на сепаратистката група, избягали в Северен Ирак след 15-годишния конфликт. ПКК е в черния списък на терористичните организации на Турция, ЕС и Съединените щати. 
						Нейната кампания срещу Анкара е отнела живота на повече от 30 000 души. 
						На 13 август екстремистката групировка обяви "период на бездействие" до 20 септември, когато пък заяви, че продължава едностранното временно прекратяване на огъня с една седмица. 
						Турските медии предадоха в понеделник, че Анкара изготвя формула да убеди ПКК да сложи оръжие като част от плана за действие за борба с бунтовническата група, съгласуван още през април между турски, иракски и американски представители. 
						Според турския всекидневник "Хюриет" първата цел на правителството на ПСР е да осигури продължаването на временното прекратяване на огъня и след това да се съсредоточи върху превръщането му в постоянно примирие. В крайна сметка то иска да реши проблема веднъж завинаги чрез политически стъпки у дома. 
						Очаква се турски представители да обсъдят плановете си с върховния командващ на САЩ в Ирак, генерал Лойд Остин, който пристигна във вторник в Анкара и трябва да проведе разговори с Аталай и турски генерали. 
						В неделя Аталай отпътува за Арбил, столицата на автономната кюрдска област в Ирак, за да се срещне с Масуд Барзани, председател на областната администрация. 
						По-късно Аталай заяви пред репортери, че посещението е било част от "многопосочните усилия" на Анкара в борбата с тероризма. Той също така изглеждаше оптимистично настроен относно бъдещето на сътрудничеството между Турция и иракските кюрди в борбата с ПКК. 
						 Според турски медийни репортажи Барзани е уверил Аталай в готовността си да допринесе за новите усилия на Анкара да реши терористичния проблем. 
						Шефът на турското разузнаване Хакан Фидан, който неотдавна посети Съединените щати, за да обсъди въпроса за ПКК с американските власти, според съобщенията трябва да отпътува скоро за Северен Ирак. 
						Борбата срещу тероризма бе една от точките в дневния ред, когато Аталай и Де Мезиер се срещнаха миналата седмица. Те се споразумяха в петък, че страните им ще изградят по-тясно сътрудничество по въпросите на сигурността и борбата срещу тероризма. 
						"Ще сформираме съвместна комисия за борбата с тероризма и въпросите на сигурността веднага," каза Аталай, който също така предаде на германския си колега разузнавателни данни за дейността на ПКК. 
						"Нашите разузнавателни агенции ще сравнят собствените си данни и тези, които ни бяха дадени," каза Де Мезиер. "Ще видим дали има нова информация и ако е необходимо, ще предприемем действия."

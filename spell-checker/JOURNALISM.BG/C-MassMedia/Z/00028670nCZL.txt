Гръцките протести се разпростряха в цяла Европа
					12/12/2008
					 
						АТИНА, Гърция – Гърци, живеещи в чужбина, демонстрираха в няколко европейски града в четвъртък (11 декември) в знак на солидарност с масовите протести в Гърция, предизвикани от смъртта на 15-годишния Александрос Григоропулос, който бе застрелян от полицейски служител миналата седмица. Демонстрации бяха организирани в Мадрид, Барселона, Копенхаген, Бордо, Истанбул, Рим и Москва, много от които завършиха с арести. Наблюдателите ги определиха като опасна ескалация на ситуацията.
						Междувременно в четвъртък в Атина протестиращи нападнаха няколко полицейски участъка и разбиха магазини в окръзите Неа Смирни и Галаци. Полицията съобщи, че около 15 университета и около 100 гимназии в Атина и Солун са окупирани от учащи се. Над 1 000 души взеха участие в митинг в северния град Солун. Няколкостотин демонстранти се сблъскаха със силите за сигурност пред затвора "Коридалос" западно от Атина, докато очакваха пристигането на двамата полицейски служители, обвинени във връзка със смъртта на тийнейджъра. (Таймс, Дейли Телеграф, АП - 12/12/08; AФП, Ройтерс, АНА-МПА, ДПА, Нафтемборики, СКАИ, In.news - 11/12/08)

Безработицата в Македония предизвиква смут и загриженост 
					03/05/2007
					Последните официални данни сочат, че броят на безработните се увеличава. Проблеми със системата на отчитане обаче затруднява определянето на обективни данни.
					От Зоран Николовски за Southeast European Times в Скопие - 03/05/07
 
					 
						
Безработицата и бедността са главните проблеми в Македония. [Гети Имиджис]
						Безработицата, един от най-сериозните проблеми в Македония, отново нараства. Според последни данни от Държавната агенция по заетостта 372 078 души са били безработни през февруари 2007 г. в сравнение с 361 335 през октомври 2006 г., което е увеличение почти с 11 000 души. 
						Официално безработицата се оценява на 37 %, което поставя Македония на първо място в Европа по този показател. Много местни експерти обаче смятат, че тези цифри са нереалистични. Те твърдят, че начинът, по който се извършва официалната статистика не дава обективни резултати. 
						Ключовият проблем е, че данните за безработицата се основават на броя на хората, които са регистрирани в Агенцията по заетостта, за да получават "сини карти" за здравни осигуровки. Но много македонци работят в неофициалната или "сива" икономика, или в предприятия, където им се плаща под масата. Макар че те имат доходи, те са регистрирани като безработни, за да имат достъп до държавната система за здравно осигуряване. 
						По подобен начин фермерите често се регистрират като безработни с цел да получат синя карта. 
						Няколко последователни правителства се опитват да решат проблема, но безуспешно. Когато президентът Бранко Цървенковски бе премиер, неговата администрация предложи данъчни облекчения за фирмите, за да ги стимулират да декларират броя на служителите си, но резултатът бе минимален. 
						Впоследствие бившият премиер Владо Бучковски се опита да актуализира списъците на безработните, като се заличат онези, които не са се регистрирали отново повече от шест месеца. Около 85 000 души бяха извадени от списъците през 2005 и 2006 г., но много отново започнаха да се регистрират. 
						Най-новата идея е сините карти да се издават от здравния фонд, вместо от Агенцията по заетостта. Така фермери и временно заети няма да се регистрират като безработни. В резултат на това броят на безработните се очаква да спадне с около 100 000 души. 
						Според неофициални данни действителната безработица, която включва хора, които нямат доходи или постоянна работа, е близо 20 %. Тази цифра все още е висока и правителството на премиера Никола Груевски се намира под натиск да спази предизборните си обещания и да осигури повече работни места. 
						Правителството се надява, че въвеждането на нови данъчни ставки - най-ниските в Европа - ще привлече инвестиции и ще създаде нови възможности.

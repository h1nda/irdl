Според представител на Трибунала на ООН Караджич и Младич ще бъдат съдени в Хага, а останалите в БиХ
10/05/2004
 
БРЪЧКО, Босна и Херцеговина (БиХ) -- Трибуналът на ООН за военни престъпления ще се съсредоточи върху основните дела за военни престъпления и геноцид, така че всички свързани с това процедури да приключат до 2010 г., заяви заместник-секретарят на Трибунала Дейвид Толбърт по време на посещение в края на седмицата в Бръчко. Той обясни, че Трибуналът в Хага не би бил в състояние да разгледа всички дела и затова ще се концентрира върху тези, касаещи Радован Караджич, Ратко Младич и Анте Готовина. Оторизирани от Трибунала на ООН местни съдилища вероятно ще поемат останалите дела.
Други новини: американският посланик в БиХ Клифърд Бонд изрази неудовлетворение в петък (7 май) от сътрудничеството на Република Сръбска (РС) с Хагския трибунал в интервю за обществената телевизия на РС РТВ.
Междувременно бе открит още един масов гроб в БиХ. Според официални представители счита се, че на мястото се намират телата на 72 души, вкл. 16 деца. Жертвите, за които се предполага, че са били екзекутирани от сърбите през май 1992 г., са били от село Заклопца. (Източници на СВП, Ослобождение - 10/05/04; НТВ Хаят, Ройтърс, АФП - 08/05/04)

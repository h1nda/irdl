Македония ще получи 47.4 млн. евро от ЕС за 2004 г.
05/07/2004
Средствата по линия на финансовото споразумение КАРДС ще се използват в четири ключови области: икономическо и социално развитие, реформа на съдебната система и вътрешните работи, засилване на демокрацията и върховенството на закона, както и защитата за околната среда.
От Мария Лазарова за Southeast European Times в Скопие - 05/07/04
 
 
Вицепремиерът Радмила Шекеринска подписа финансово споразумение с ръководителя на делегацията на Европейската комисия в Македония Донато Киарини. [АФП]
Вицепремиерът Радмила Шекеринска и Донато Киарини, ръководител на делегацията на Европейската комисия в Македония, подписаха финансово споразумение КАРДС на 24 юни, по силата на което страната ще получи 47.4 милиона евро. Тези фондове ще се използват за подкрепа на реформата и модернизацията, както и за подпомагане изпълняването на Споразумението за стабилизиране и асоцииране между Македония и ЕС.
"Тази година е действително важна, тъй като европейското партньорство ще интензифицира усилията на Македония," каза Киарини. "Подкрепата, която оказваме в тази посока, ще бъде жизнено важна и ценна за постигане на целите в нашия общ дневен ред."
Според Шекеринска средствата ще се насочат към четири ключови области: икономическо и социално развитие, реформа на съдебната система и вътрешните работи, засилване на демокрацията и върховенство на закона, защитата на околната среда. Годишна програма за действие за 2004 г. ще бъде реализирана от офиса на Агенцията на ЕС за възстановяване и развитие в Скопие.
Даниел Югларис, който е ръководител на офиса, заявява, че офисът е започнал с 202 млн. евро през 2002 г. и е изразходвал общо 158 млн. евро. Миналата година похарчената сума е на стойност 34.5 млн. евро.
От фондовете на КАРДС, около 22.5 млн. евро са предназначени за подкрепа на икономическото и социално развитие, включително подпомагане на малки и средни предприятия (МСП). Подкрепа ще бъде предоставена на правителството и банковия сектор, за да се подпомогне достъпа до капитала и други услуги от името на МСП. Министерството на финансите ще подпомага установяването на стандартизирани счетоводни системи и адекватни механизми за проследяване на финансовите потоци.
Около 17 млн. евро са заделени за съдебната система и полицията. Ще бъде предоставена помощ за нова служба "Гранична полиция", полицейска академия и митническа служба. Програмата ще подпомогне и съдебната реформа, обхващаща такива въпроси като създаването на независима съдебна система. Подобни реформи ще бъдат осъществени и чрез новосъздадена институция за обучение на съдии в съответствие с европейските стандарти.
За укрепване на демокрацията и върховенството на закона ще бъдат заделени 3 млн. евро. Тези фондове ще се използват за приключване на приложението на Охридското споразумение. Програмата ще помогне за постигане на по-добро представителство на малцинствата в държавната администрация и ще подпомогне процеса на създаване на двуезичен режим в различни обществени институции.
Около 2 млн. евро ще отидат за защитата на околната среда и природните ресурси. Ще бъде оказана подкрепа за законодателството в сферата на околната среда и за прилагане на мерките, насочени към приближаване на Македония към нормите и стандартите на ЕС.

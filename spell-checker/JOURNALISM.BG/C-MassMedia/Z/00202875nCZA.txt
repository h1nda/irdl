Инвеститорите наблюдават следващите ходове на Николич и Сърбия 
					06/06/2012
					Според експерти президентът Томислав Николич има добър икономически план за Сърбия, ако го приложи.
					От Бояна Милованович за Southeast European Times от Белград – 06/06/12
 
					 
						
Според анализатори действията на президента Томислав Николич по отношение на Косово ще повлияят на новите инвестиции. [Ройтерс]
						Публичните изявления на новия националистически президент на Сърбия Томислав Николич през първата седмица, откакто той зае поста, всяха смут на Балканите и поставиха под съмнение обещанията му да ускори процеса на европейска интеграция и да бъде стабилен партньор за региона. 
						Според експерти, ако Николич наистина работи за целите, които той обяви по време на президентската кампания – по-добър стандарт на живот, решаване на икономическите проблеми, европейска интеграция, намаляване на престъпността и корупцията – инвеститорите ще дойдат в Сърбия. 
						Инвестиционният съветник Махмут Бусатлия, научен сътрудник в Икономическия институт в Белград, посочва, че отношението на новия президент към Косово ще окаже най-голямо влияние върху новите инвестиции в Сърбия. 
						„Сега всички следят ходовете на Николич по отношение на Косово. Надявам се, че той ще води истинска и рационална политика в тази област“, заяви Бусатлия за SETimes. 
						Сърбия се бори с икономическата криза, спада на стандарта на живот на населението и нарастването на безработицата. Обществеността е загрижена как ще се отрази избирането на Николич на чуждестранните инвестиции и цялостната икономическа ситуация. 
						Бусатлия отново подчерта, че президентският пост има протоколни функции и конституцията не предвижда президентът да осъществява намеса в политиката на правителството. „Очаквам, че Николич ще представи икономически инициативи и предложения пред новия кабинет, но няма да се намесва сериозно в неговата работа“, посочи той. 
						Основна тема на предизборната кампания в Сърбия беше икономиката, а не отношенията с Косово или на Балканите. От началото на икономическата криза закритите работни места са повече от 400 000, а процентът на безработицата достигна 23 % през тази година. По данни от държавната статистика повече от 750 000 души от 7-милионното население на Сърбия търсят работа. 
						
Сърбите очакват с безпокойство икономическото затъване на страната да бъде спряно. [Катица Джурович/SETimes]
						Николич, бивш югославски вицепремиер при управлението на Слободан Милошевич, за първи път попада в полезрението на обществеността през 1990 г. във връзка със Сръбското четническо движение, ултранационалистическа група, от която по-късно произлиза Сръбската радикална партия. 
						Той започва да подкрепя присъединяването към ЕС през 2008 г. Неговите действия след встъпването му в длъжност миналата седмица обаче поставиха под съмнение истинските му намерения по отношение на Сърбия. В интервю за черногорската телевизия Николич отрече, че смъртта на 8 000 мъже и момчета в Сребреница през 1995 г. е била геноцид, въпреки че това беше потвърдено от ООН и Международния съд. 
						Николич също така нарече „сръбски град“ граничния хърватски град Вуковар. Вуковар беше тежко бомбардиран от водената от сърбите армия по време на войната за независимост на страната през 1992 г. 
						Милан Ковачевич, съветник по чуждестранни инвестиции и член на Научното дружество на икономистите, заяви за SETimes, че отрицателното впечатление, което избирането на Николич може би е създало първоначално, бързо и лесно може да бъде подобрено. 
						„Условието е да се докаже, че няма да има големи обрати във водената до този момент държавна политика, че Сърбия наистина върви стабилно към Европа и че е решена да въведе възможно най-скоро система, която отговаря на европейските изисквания“, заяви Ковачевич. 
						Той добави, че инвеститорите изчакват, за да видят въздействието на последните политически събития върху икономическата ситуация и инвестициите, а то ще може да бъде оценено едва след избирането на новото правителство. 
						Топлица Спасоевич, президент на сръбската Асоциация на корпоративните мениджъри и заместник-председател на Националния алианс за местно и икономическо развитие, посочи, че избирането на новия президент не променя в голяма степен икономическата ситуация, защото правителството, което определя основните елементи на политиката, вероятно ще има същите цели като предишния кабинет. 
						„Международната общност със сигурност ще следи отблизо първите стъпки на новия президент. Все още е налице известно недоверие. Засега новият президент изпраща послания, които не се отклоняват съществено от водената досега политика, но той определено ще остави свой собствен отпечатък“, посочи Спасоевич. 
					
				
			
					 
					
 
 

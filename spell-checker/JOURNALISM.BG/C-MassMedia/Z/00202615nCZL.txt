Генерал-лейтенант Джузепе Емилио 
			Гай
		
		Командващ силите на КФОР
		(AП, AКИ, КФОР - 29/08/08; Корпус за бързо разгръщане на НАТО)
 
		 
			
			Италианският генерал-лейтенант Джузепе Емилио Гай пое поста на командващ силите на КФОР на 29 август 2008 г. Той смени френския генерал-лейтенат Ксавие Бут дьо Марнак, който бе на този пост, когато Косово обяви независимост на 17 февруари. Гай е 13-тият командващ мироопазващите сили на НАТО след разполагането им в Косово през юни 1999 г. 
			Роден на 13 януари 1950 г. в северната италианска община Ровередо ин Пиано, Гай има бакалавърска и магистърска степени по стратегически науки от Университета в Торино. Той също има бакалавърска степен по международни и дипломатически науки от Университета в Триест и следдипломна квалификация по класически науки от Академиа Агостиниана - Латеранския университет в Рим. 
			По време на близо 40-годишната си военна кариера Гай е служил на много други отговорни постове. След като завършва основните и висшите курсове на колежа на генералния щаб на италианската армия той служи в Североизточния район, в управление "Кадри" на Генералния щаб на армията, в щаба на 5-ти армейски корпус, в логистичното управление на Генералния щаб на армията и в 1-во отбранително командване.
			В ранната си кариера, като капитан, Гай командва танкова рота в 13-ти Танков батальон "M.O. Pascucci". Преди това той служи като 1-ви лейтенант в 182-ри Брониран полк "Гарибалди". Повишен е в ранг 2-ри лейтенант през 1971 г. след като завършва обучението си в италианската Военна академия в Модена. 
			Гай поема поста си в Косово след като служи като командващ Корпуса на НАТО за бързо разгръщане (NRDC), базиран в Италия от 4 септември 2007 г. до 26 август 2008 г.
			На церемония по смяната на командването на NRDC в Солбиате Олона близо до Милано, Гай заявява, че е "твърд поддържник на многонационалната среда" и че ще поеме новата длъжност като командващ силите на КФОР "с огромна гордост и удоволствие". 
			Гай придобива и значителен международен опит чрез предишни назначения като командващ Многонационалните сили на КФОР за специални задачи - запад (MNTF-W) в Печ от 1999 до 2000 г. и след това като заместник-командващ силите на КФОР от 2003 до 2004 г. След това той е назначен за заместник-командир на Съюзническия корпус за бързо реагиране. По време на тригодишната си служба на този пост той е изпратен като Заместник-командир (Стабилност) на ИСАФ IX в Кабул през 2006 г. 
			Предишни назначения, които допринасят за опита на Гай като командир, включват командир на 7-ми танков батальон на Италия "M.O. Di Dio" във Виваро, командир на 1-ви брониран полк в Теулада и заместник-командир и командир на 132-ра бронирана бригада "Ариете" в Порденоне. Именно по време на това назначение той е изпратен в Косово за пръв път, за да ръководи MNTF-W на КФОР.
			Гай има многобройни отличия, включително бронзов медал на италианската армия за храброст, медал "Дон Алфонсо Енрикес" на португалската армия, Златен почетен кръст на германската армия и Офицерски кръст с мечове на Военния орден на Малта. Той също има титлата Командир на Орден за заслуги на Италианската република и титлата Рицар на италианския военен орден. .
			Гай е четвъртият италиански генерал след Карло Кабигиосу (октомври 2000 - април 2001), Фабио Мини (2002-2003) и Джузепе Валото (2005-2006), който става главнокомандващ силите на КФОР, които в момента включват 16 000 военнослужещи от 33 страни.
			Той е женен и има две деца.

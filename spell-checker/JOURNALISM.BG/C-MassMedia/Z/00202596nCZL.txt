Желко 
			Стуранович
		
		министър-председател на Черна гора
		(Болкън Инсайт - 16/11/06; AП, ДПА, АКИ, Би Би Си, Киодо - 10/11/06;Официален Уеб- сайт на черногорското правителство, Уикипедия)
 
		 
			
Желко Стуранович. [Гети Имиджис]
			Желко Стуранович положи клетва като премиер на Черна гора на 10 ноември 2006 г., два месеца след като коалицията, ръководена от Демократическата партия на социалистите (ДПС), спечели парламентарните избори на 10 септември. Сменяйки лидера на ДПС Мило Джуканович на този пост, той оглави първия избран кабинет на Черна гора, след като адриатическата република официалнно обяви своята независимост от Сърбия на 3 юни. 
			Стуранович е роден на 31 януари 1960 г. в град Никсич. Завършва право в Подгорица през 1983 г. и след това постъпва в стоманодобивния завод в Никсич като началник на правния му отдел. 
			През януари 1993 г. Стуранович бе избран за член на Камарата на гражданите във Федералния парламент на Федерална република Югославия, състоящ се от Сърбия и Черна гора. След като спечелва втори мандат в изборите през 1996 г., той оглавява парламентарната група на ДПС. 
			На предсрочните парламентарни избори в Черна гора през април 2001 г. Стуранович бе избран за член на събранието на републиката. През юли същата година той бе назначен за министър на правосъдието. 
			Като член на председателството на ДПС, той все още е министър на правосъдието в началото на октомври 2006 г., когато Джуканович обявява решението си да подаде оставка като премиер след като извежда страната до независимост през юни и партията си до победа в изборите през септември. ДПС номинира Стуранович за поста премиер. 
			Представяйки програмата си пред парламента, Стуранович заяви, че една от неговите ключови задачи ще бъде изграждането на добросъседски отношения с всички страни в региона, особено със Сърбия. Той също спомена евроатлантическата интеграция, подобряването на жизнения стандарт на черногорците и борбата с корупцията като свои приоритети. 
			"Целите на новия кабинет ще бъдат да продължи пътя на Черна гора към европейска интеграция и да осигури по-добър и сигурен живот на нашите граждани, както и да бъде в състояние да работи честно, за да осигури добър живот за своите членове и техните семейства”, заяви Стуранович на 10 ноември, след като законодателите гласуваха състава на неговото правителство след тридневни дебати. 
			Стуранович е женен и има две деца.

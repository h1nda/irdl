Ръководителят на Съвета на Сърбия-Черна Гора за сътрудничество с Трибунала на ООН планира посещение в Хага 
					30/08/2004
					 
						БЕЛГРАД, Сърбия-Черна Гора -- Ръководителят на Националния съвет на Сърбия-Черна Гора за сътрудничество с Международния наказателен трибунал за бивша Югославия Расим Ляич заяви в неделя (29 август) , че ще посети Хага на 7 септември за разговори с главния прокурор Карла дел Понте. Основните теми на разговор ще бъдат отношенията на Сърбия-Черна Гора с Трибунала и изпълнението на международните задължения на тази страна. Според Ляич визитата ще цели възстановяване на доверието на Трибунала във федералния съюз. Той отново отрече информацията, че един от най-издирваните военнопрестъпници, бившият босненско-сръбски военен командир Ратко Младич, се укрива в Сърбия. Той обаче призна, че е необходимо сериозно разследване на причините, поради които на обвиняемия Горан Хаджич му е било позволено да избегне ареста. 
						В понеделник румънският президент Йон Илиеску се очаква да направи еднодневно посещение в Белград. Сътрудник на президента посочи, че визитата ще се съсредоточи върху интеграцията в ЕС, както и върху по-тесните двустранни икономически връзки. (Танюг, АФП – 30/08/04; Бета, Б92, Танюг- 29/08/04)

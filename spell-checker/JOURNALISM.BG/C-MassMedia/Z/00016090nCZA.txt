Турция: "Не можем да приемем нищо друго, освен пълноправно членство"
					29/09/2005
					Турция загатна, че може да се откаже от молбата си за членство в ЕС, ако в рамката за преговорите -- която блокът все още не е изготвил окончателно -- целта на предстоящите присъединителни преговори е различна от пълноправно членство. 
					(AП, Ройтерс, Интърнешънъл хералд трибюн, Заман - 29/09/05; AФП, Ройтерс, Би Би Си, РСЕ/РС, Гласът на Америка, EurActiv, Търкиш дейли нюз, Информационна агенция "Джихан", Европейски парламент - 28/09/05)
 
					 
						
Кандидатурата на Турция за присъединяване към ЕС е основен приоритет за администрацията на премиера Реджеп Тайип Ердоган. [АФП]
						Посланиците на ЕС се срещнаха в Брюксел в четвъртък (29 септември), за да направят нов опит да преодолеят различията си по рамката за присъединителните преговори на съюза с Турция, които трябва да започнат в понеделник. Ако те не постигнат споразумение, очаква се британското председателство на ЕС да свика спешно заседание на външните министри на 25-те страни членки в неделя вечерта. 
						И тази седмица дискусиите по рамката за преговорите бяха блокирани, след като Австрия продължи да настоява да се спомене евентуално "привилегировано партньорство", а не пълноправно членство. Анкара подчерта в сряда, че това е неприемливо, като намекна, че може изцяло да се откаже от молбата си за членство в ЕС. 
						"Естествено, ние ще направим необходимата оценка, след като бъде изяснена рамката за преговорите, и ще предприемем съответните последни стъпки," каза говорителят на турското външно министерство Намик Тан пред репортери. "И дума не може да става да приемем някаква друга формула или друго предложение, освен пълноправно членство." 
						Турция винаги ясно е посочвала, че не е съгласна с евентуалното включване на нови условия. 
						Пожелал анонимност високопоставен турски дипломат е казал пред АФП в сряда, че дори не е ясно кога външният министър Абдула Гюл ще отпътува за Люксембург, където в понеделник трябва да започнат преговорите. 
						"Самолетът ще чака на летището и когато всичко е решено, ще тръгнем," е казал дипломатът. 
						Британският външен министър Джак Стро, чиято страна е твърд поддръжник на кандидатурата на Турция за членство в ЕС, призова в сряда колегите си да направят необходимото, за да могат преговорите за пълноправно членство да започнат на определената дата. 
						"Ще бъде удар за надеждите и очакванията на турския народ и програмата за реформи на премиера (Реджеп Тайип) Ердоган, ако в този изключително важен момент ние обърнем гръб на Турция," каза Стро. 
						В сряда Европейският парламент (ЕП) прие необвързваща политическа резолюция, която подкрепя започването на присъединителни преговори, но предупреждава Анкара, че тя трябва да признае Кипър и да определи като "геноцид" убийствата на арменци през 1915 г. в хода на преговорите си за членство с ЕС. Резолюцията призовава също Европейската комисия да следи дали Турция прилага протокола за разширяване на споразумението за митническия съюз с блока и спрямо десетте най-нови страни членки на ЕС, включително Кипър.

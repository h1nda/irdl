ЕС ще финансира екологичен и транспортен проект в България
22/01/2003
 
СОФИЯ, България -- Във вторник (21 януари) ЕС и България подписаха меморандум, според който съюзът ще финансира изграждането на шест водно-пречиствателни станции по дунавското и черноморското крайбрежие. ЕС ще съдейства и за изграждането на нова магистрала в близост до София за улесняване на движението по пътя, свързващ Гърция с останалата част от Европа.
Също във вторник, финансовият министър Милен Велчев подписа меморандум по програмата за пред-присъединяване с ЕС на обща стойност 240 млн евро. Междувременно, опозиционният Съюз на демократичните сили заяви, че ще представи в Народното събрание програма за ускоряване на приемането на страната в НАТО.
В други новини, главният прокурор отмени забраната за продажба на Българската телекомуникационна компания на регистрирания във Виена холдинг "Вива Венчърс", собственост на инвестиционния фонд "Адвент Интернешънъл". Миналия месец прокурорите спряха сделката поради подозрения в корупция. (АП, АФП, БТА, Медиапул, Труд, Дневник, бТВ, Стандарт - 21/01/03)

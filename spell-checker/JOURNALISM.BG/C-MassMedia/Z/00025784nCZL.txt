Реформата в полицията на БиХ среща спънки
					13/03/2008
					 
						САРАЕВО, Босна и Херцеговина (БиХ) -- В сряда (12 март) обединената парламентарна комисия по отбрана и сигурност отхвърли две основни точки от продължилите дълго време усилия за реформиране на полицейските сили на страната. Комисията гласува срещу законопроекта за Директората за координиране на полицейските органи и помощните агенции, както и срещу законопроекта за независимите и надзорните органи в полицейските структури. Комисията отхвърли и всичките 93 предложения за промени, които бяха внесени от партиите във връзка с законопроектите. Сега Камарата на представителите трябва да реши дали да върне законопроектите в комисията за повторно разглеждане, или направо да ги одобри.
						В сряда върховният представител Мирослав Лайчак изрази разочарованието си, че членовете на комисията не са успели да придвижат реформите в полицията по-близо до приемането им. (Дневни Аваз, ФЕНА, НТВ Хаят, Независне Новине, РТРС, СРНА - 12/03/08)

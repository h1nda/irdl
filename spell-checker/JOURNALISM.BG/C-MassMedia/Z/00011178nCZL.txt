Датски дипломат ще оглави ЮНМИК
17/06/2004
Генералният секретар на ООН Кофи Анан избра Сьорен Йесен-Петерсен от Дания за свой нов специален представител за Косово и ръководител на ЮНМИК на мястото на финландеца Хари Холкери, който заемаше и двата поста.
(Информационен център на ООН, Ройтерс, АП, Синхуа, Радио Б92, Танюг - 16/06/04)
 
 
Сьорен Йесен-Петерсен ще замести Хари Холкери на поста ръководител на ЮНМИК. [www.un.org]
Генералният секретар на ООН Кофи Анан реши да назначи Сьорен Йесен-Петерсен от Дания за свой нов специален представител за Косово и ръководител на ЮНМИК на мястото на дългогодишния финландски дипломат Хари Холкери, който заемаше и двата поста.
Говорителят на ООН Стефан Дуярич каза в сряда (16 юни), че Анан е информирал Съвета за сигурност за плановете си. Очаква се съветът, в който членуват 15 държави, да одобри назначението в рамките на няколко дни, за да може датчанинът да започне работа скоро след това.
Дългогодишен международен обществен деец, Йесен-Петерсен ще бъде петият управител на Косово от ООН след юни 1999 г., когато провинцията бе поставена под управлението на ООН след 78-дневна кампания на НАТО по изтласкване на сръбските сили извън нея.
Преди около четири месеца Йесен-Петерсен беше назначен за специален представител на ЕС в Македония. Преди това е заемал различни високи постове към върховния комисар на ООН за бежанците и секретариата на ООН.
Холкери, който смени германеца Майкъл Щайнер преди около десет месеца, обяви оставката си на 25 май, като изтъкна здравословни причини.
"Генералният секретар използва възможността да изрази дълбоката си благодарност към Хари Холкери за всеотдайната му служба и ръководство, често осъществявани при много трудни обстоятелства", каза Дуярич в сряда.
В средата на март Косово бе разтърсено от най-тежките сблъсъци между етнически албанци и сърби през последните пет години. Двудневните бунтове из цялата провинция доведоха до смъртта на 19 души, а стотици бяха ранени. Около 800 сръбски къщи и десетки религиозни храмове бяха разрушени или повредени.
На прощална конференция в Прищина миналата седмица Холкери нарече събитията през март огромна стъпка назад за Косово и призова международната общност да продължи да полага усилия за стабилизирането на провинцията.
"Ако международната общност се откаже от Косово, това ще даде картбланш на тероризма, насилието и всякакви действия срещу човечеството", каза Холкери.
В сряда сръбската държавна информационна агенция "Танюг" цитира командващия на КФОР, генерал Холгер Камерхоф, който е заявил, че мироопазващите сили на НАТО няма да позволят в Косово да пламне ново насилие. Но положението си остава много нестабилно, е добавил той.
Косовските албанци, които представляват около 90 % от двумилионното население на провинцията, настояват за независимост. За разлика от тях косовските сърби настояват провинцията да остане част от Сърбия и Черна гора.
Международната общност определи стандарти, които Косово трябва да постигне като предварително условие за започване на преговори за бъдещия му статут. Решение по този въпрос ще бъде взето след преглед на напредъка, постигнат по изпълнението на стандартите, който вероятно ще бъде направен в средата на 2005 г.
Други новини: В сряда говорителят на полицията на ЮНМИК Нирай Сингх е заявил, че общо 270 души са арестувани досега във връзка с размириците в средата на март. Съобщава се, че четирима етнически албанци са обвинени в извършването на убийства по време на сблъсъците.

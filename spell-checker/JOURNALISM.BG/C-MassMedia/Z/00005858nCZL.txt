Сърбия иска да разположи войски в Косово
02/02/2003
 
БЕЛГРАД, Югославия -- В събота (1 февруари) сръбският премиер Зоран Джинджич обяви, че неговото правителство е поискало разрешение от НАТО да разположи войски в Косово. Изявлението на Джинджич предизвика различни реакции. Според говорител от канцеларията на косовския премиер Байрам Реджепи, това ще дестабилизира Косово и целия регион. Говорителят на КФОР подполковник Тони Адамс не е коментирал молбата, но е заявил, че НАТО няма нужда от други военни части, освен вече разположените там.
В петък командващият войските на НАТО в Югоизточна Европа адмирал Грегъри Джонсън обяви, че силите на КФОР ще останат в провинцията докато е необходимо да се гарантира демокрацията. Адмирал Джонсън се срещна с управляващия ЮНМИК Михаел Щайнер и изрази задоволство от постигнатите резултати.
Според генералния секретар на НАТО Джордж Робъртсън Югославия има място както в програмата на НАТО "Партньорство за мир", така и в алианса. Той обаче добави, че първото условие за присъединяване е да се окаже пълно сътрудничество на Трибунала на ООН за военни престъпления. (РТС, Б92, Танюг - 31/01/03)

Докладчикът на ЕП за БиХ осъди плана на РС за провеждане на референдум 
					04/05/2011
					 
						БРЮКСЕЛ, Белгия -- Във вторник (3 май) депутатката от Европейския парламент (ЕП) и докладчик за БиХ Дорис Пак разкритикува плана на Република Сръбска (РС) за провеждане на референдум за Съда и Прокуратурата на БиХ. На среща с председателя на парламента на РС Игор Радойчич в Брюксел тя подчерта, че това решение няма да спомогне за решаването на проблемите на страната. Пак изрази също недоволство от бавния темп на сформиране на институциите на властта на държавно ниво след изборите през октомври 2010 г. 
						Междувременно върховният представител Валентин Инцко каза в интервю за телевизия ТВ РС, че Република Сръбска не може да провежда референдум по въпроси, които не са от нейната компетентност. Той отново подчерта, че и двете правни институции са били създадени в съответствие със закона. Запитан дали ще използва своите Бонски правомощия, за да наложи санкции, Инцко отговори, че би могъл, но засега не обмисля такъв начин на действие. (Фена, Радио Свободна Европа, Независне Новине - 02/05/11)

САЩ и Русия обявиха сключването на нов договор за съкращаване на ядрените оръжия
					29/03/2010
					Ако бъде ратифициран, актуализираният Договор за съкращаване на стратегическите нападателни оръжия може да доведе до значително намаляване на ядрените арсенали на двете страни.
					(ФТ, РИА Новости - 28/03/10; АП, Уол Стрийт Джърнъл, Ню Йорк Таймс, Гласът на Америка, София Ехо, Синхуа - 27/03/10; Ройтерс, ДПА, Гласът на Америка, Скай Нюз, Би Би Си - 26/03/10)
 
					 
						
"Нашата дългосрочна визия е да се стремим към свят без ядрени оръжия", заяви държавният секретар на САЩ Хилари Клинтън. [Гети Имиджис]
						Президентите Барак Обама и Дмитрий Медведев договориха в петък (26 март) исторически пакт за контрол върху оръжията, който предвижда значително намаляване на ядрените арсенали на двете страни. 
						 „Имам удоволствието да съобщя, че след една година на интензивни преговори САЩ и Русия постигнаха съгласие относно най-всеобхватното споразумение за контрол върху оръжията от близо две десетилетия насам", заяви Обама след телефонен разговор с колегата си от Русия. 
						Планира се двамата лидери да подпишат пакта на 8 април в Прага. Той ще замени Договора за съкращаване на стратегическите ядрени оръжия (СТАРТ) от 1991 г., който изтече в края на 2009 г. Новият договор ще влезе в сила след ратифицирането му от Сената на САЩ и от руската Дума. След като споразумението бъде ратифицирано, двете държави имат седем години, за да изпълнят своите ангажименти. 
						"С това споразумение САЩ и Русия - двете най-големи ядрени сили в света - дават и ясен сигнал, че възнамеряват да играят водеща роля", заяви Обама пред репортери в Белия дом. "Потвърждавайки нашите ангажименти по Договора за неразпространение на ядрено оръжие (ДНЯО), ние увеличаваме нашите усилия за спиране на разпространението на тези оръжия в световен мащаб, както и за създаване на гаранции, че другите държави ще изпълнят своите отговорности." 
						Според споразумението всяка страна се задължава да намали броя на разположените в оперативна готовност ядрени бойни глави с голям обсег до 1 550, или с 30 % по-малко от разрешените в момента 2 200. Това представлява малко повече от една четвърт от предвидените в първоначалния вариант на договора СТАРТ 6 000 бойни глава. 
						Двете страни ще бъдат длъжни да намалят до 800 броя на разположените и неразположени в оперативна готовност ракетни установки и тежки бомбардировачи, оборудвани за ядрени оръжия, като според договора от 1991 г. техният брой беше 1 600. 
						Държавите се споразумяха също така да ограничат броя на разположените в оперативна готовност междуконтинентални и изстрелвани от подводници балистични ракети до 700 за всяка страна. 
						Държавният секретар на САЩ Хилари Клинтън заяви: "Стъпките, които предприемаме, допринасят за даването на много ясно изявление за нашите намерения." 
						 Обама заяви, че новият договор СТАРТ ще създаде силен и ефективен механизъм за проверка и контрол, като същевременно запазва гъвкавостта, от която страната му се нуждае, за да защитава националната си сигурност и да спазва поетите ангажименти към своите съюзници. 
						Американският президент отбеляза, че споразумението ще помогне на двете страни да оставят зад гърба си "най-мрачните дни на Студената война". 
						"Когато САЩ и Русия могат да си сътрудничат ефективно, това подпомага взаимните интереси на нашите два народа, както и сигурността и просперитета на света като цяло", заяви Обама. 
						Русия обаче все още предупреждава, че може да се оттегли от договора, ако САЩ отидат твърде далеч с плановете си за изграждане на система за противоракетна отбрана в Източна Европа, на което Москва категорично се противопоставя. 
						"Договорът е сключен, когато и двете страни имат съответстващи нива на стратегическите нападателни и отбранителни системи", заяви руският министър на външните работи Сергей Лавров, цитиран от „Уол Стрийт Джърнъл”. "Всяка промяна на тези нива дава на всяка от страните правото да разгледа въпроса за по-нататъшното си участие в намаляването на стратегическите оръжия." 
						Междувременно постигнатото в петък споразумение получи високи оценки от високопоставени международни представители, включително от генералния секретар на ООН Бан Ки Мун, генералния секретар на НАТО Андерс Фог Расмусен и върховния представител на ЕС по външната политика Катрин Аштън. 
						В изявление Бан изрази надежда, че споразумението "може да бъде ратифицирано без забавяне, което да позволи неговото бързо прилагане".

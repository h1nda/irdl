Алтенбург, един от ръководителите на НАТО, похвали реформите на Хърватия в областта на отбраната и призова за пълно сътрудничество с МНСБЮ
					10/03/2005
					 
						ЗАГРЕБ, Хърватия -- Заместник-генералният секретар на НАТО по политическите въпроси, Гюнтер Алтенбург, похвали в сряда (9 март) Хърватия за значителните й постижения в осъществяването на реформите в отбраната. Той ръководи експертна мисия, на която е възложено да направи ежегодната оценка на реализирането на третия етап от Плана за действие за членство в НАТО. Макар и да призна, че Хърватия е постигнала значителен напредък в изпълнението на критериите за членство в НАТО, Алтенбург подчерта, че пълното сътрудничество с Трибунала на ООН за военни престъпления остава основно условие за членство. 
						В четвъртък външните министри на ЕС имат среща в Брюксел, на която ще обсъдят дали да започнат присъединителните преговори с Хърватия на 17 март, според предвидения график. Окончателното решение ще бъде взето на 16 март. В сряда Европейската комисия каза, че неуспехът на Хърватия да арестува укриващия се обвиняем във военни престъпления Анте Готовина повдига по-широкия въпрос за върховенството на закона. Същия ден хърватският премиер Иво Санадер каза, че правителството подготвя отговор за главния прокурор на ООН Карла дел Понте, която продължава да критикува нивото на сътрудничеството на Загреб с Трибунала. (Интърнешънъл хералд трибюн - 10/03/05; index.hr, ХИНА, Файненшъл таймс, Би Би Си, АП, ХРТ - 09/03/05)

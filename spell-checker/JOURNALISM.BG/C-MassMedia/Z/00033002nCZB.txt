Медведев: "Газпром" е "надежден партньор" 
					11/01/2010
					Епохата на евтината енергия свърши, но мащабните нови проекти за газопроводи ще помогнат на "Газпром" да осигури постоянни доставки за Европа, каза директорът за износа на "Газпром" Александър Медведев в интервю за Southeast European Times.
					От Марко Биочина за Southeast European Times в Москва -- 11/01/2010
 
					 
						
Александър Медведев. [Снимка от Марко Биочина]
						Сега когато глобалната икономика регистрира най-големия си спад след Втората световна война, промишленото производство намаля след второто тримесечие на 2008 г. и търсенето на енергия също последва тенденцията на спад. 
						Големите играчи на световния енергиен пазар претърпяха загуби и гигантът "Газпром" не прави изключение. Компанията очаква големи загуби на приходи от около 111,5 милиарда евро до 72,5 милиарда - в резултат на намаляващото търсене на природен газ, който е основната й стока за износ. Печалбите за 2010 г. могат да достигнат приблизително 11,6 милиарда в сравнение с миналогодишните 21,5 милиарда евро. 
						Проблемите за "Газпром" означават проблеми за цялата руска икономика. Газовият гигант осигурява 10% от БВП на Русия, в него работят около 380 000 души и плаща приблизително 12,5 милиарда евро данъци за федералния бюджет. "Газпром" е катализатор на силния икономически растеж на Русия през последните пет години, а дългосрочното увеличение на приходи, особено от износ, е ключ към поддържане на тенденцията. 
						Действително "Газпром" имаше успешна година, когато става дума за износ, въпреки рецесията. През 2009 г. компанията приключи преговорите по строителството на два огромни газопровода под морето, директно свързващи Русия и Европа, както и газопровод, свързващ производствените полета в Южен Сибир с Китай. Компанията продължава да инвестира в проучването на мащабни находища на газ в Ямалския полуостров и в строителството на заводи за втечнен газ на остров Сахалин. 
						Тези проекти би трябвало да осигурят обещаващи перспективи за приходи в дългосрочен план. Те също ще укрепят ролята на Русия като най-големия доставчик на газ за Европа за изненада на европейските лидери, които се стремят да разнообразят доставчиците. 
						Човекът, който стои зад амбициозните проекти на "Газпром" е Александър Медведев, 53-годишен, заместник-председател на изпълнителния борд, както и директор за износа на компанията. През 2009 г. списание "Тайм" го класира на 36-то място сред 100-те най-влиятелни личности в света. Той даде интервю за SETimes за проектите на "Газпром" в Европа. 
						
						SETimes: "Газпром" регистрира съществен спад на приходите през 2009 г., но все още успява да осъществи напредък по отношение на много важни проекти. Смятате ли 2009 г. за успешна година за бизнеса? 
						
Завод на "Газпром" в Оренбург, Русия. [Mарко Биочина] 
						
						Aлександър Медведев: Въпреки че 2009 г. не беше лесна за "Газпром" няма съмнение, че постигнахме голям напредък в някои ключови дългосрочни проекти. Въпреки ниските приходи, поддържахме високо ниво на капиталови инвестиции. Всъщност миналата година инвестициите ни надвишиха средното ниво за последните три години, които бяха много по-успешни по отношение на приходите. Очевидно сме довоолни, че започнахме строителството на новия газопровод "Северен поток" и навлязохме в последния етап на подготовката и преговорите за строителството на газопровода "Южен поток". "Северен поток" ще свързва Русия и Германия, като ще има специални отклонения за Финландия, Дания, Швеция и Холандия. "Южен поток" ще свързва Русия с една от черноморските европейски страни, вероятно България и след това с Италия през Унгария, Румъния, Сърбия, Гърция, Хърватия, Словения и може би и други страни. Тези газопроводи ще ни дадат възможност да доставим допълнително 115 милиарда кубически метра газ годишно директно за Европа. 
						
						SETimes: Хърватия преговаря вече повече от година за включване в проекта "Южен поток". Ще бъде ли тя част от главния маршрут на газопровода или ще получава доставки чрез едно от разклоненията на газопровода? 
						
						Meдведев: Радваме се, че Хърватия призна значението на проекта "Южен поток". Ако всичко върви добре, окончателното споразумение между Хърватия и "Газпром" ще бъде подписано през първото тримесечие на 2010 г. Въпреки че главният маршрут на газопровода все още не е окончателно определен, а и няма да бъде, докато не приключим с проучвателните работи, вероятно Хърватия ще бъде свързана с разклонение на газопровода. Това разбира се означава по-малко печалби от транзитни доставки, но когато става въпрос за сигурни доставки, няма разлика между главен газопровод и разклонение. 
						
						SETimes: Какво ще кажете за Румъния и Австрия, които проявиха интерес към "Южен поток"? 
						
						Meдведев: Преговорите с Австрия са в напреднала фаза и очаквам много скоро да бъде подписан и договорa. Колкото за Румъния мога само да кажа, че нито една страна, която проявява сериозен интерес да се присъедини към "Южен поток", ще остане настрана. Румъния има стратегическа позиция на черноморското крайбрежие и може да стане отправна точка за европейската част на газопроводния маршрут като България. Тя може да бъде свързана оттам, но ние също трябва да видим какво ще стане с проекта в България сега, когато в страната има ново правителство. Преговорите с България все още са в ход и сега е подходящият момент Румъния да изясни намеренията си по отношение на проекта. 
						
						SETimes: В продължение на почти едно десетилетие Хърватия и Русия преговарят за проекта "Дружба-Адрия", който включва строителството на нефтопровод от Русия до хърватското пристанище Омишали. "Газпром" участва ли в този проект? 
						
						Meдведев: Да, този проект е на нашия клон "Газпромнефт". Въпреки че аз лично не участвам в преговорите смятам, че проектът има добър шанс за успех. Както знаете, миналата година "Газпромнефт" придоби сръбската компания NIS и има голям интерес от по-натаатъшното засилване на присъствието си в региона. Ако Хърватия искрено проявява интерес, няма причина "Дружба-Адрия" да не успее. Очевидно "Газпром" има интерес от присъствие на Адриатическия бряг, само трябва да договорим капацитета и финансовите условия. 
						
						SETimes: "Газпром" проявява ли интерес и в строителството на терминали за втечнен природен газ (ВПГ) на Адриатическото крайбрежие, както бе съобщено в хърватските медии? 
						
В контролната зала на завода в Оренбург. 
						
						Meдведев: Искаме да започнем да изнасяме ВПГ на европейския пазар. В момента производството от целия остров Сахалин се доставя за пазара в Южна Азия, но ние разширяваме производството и в това отношение европейският пазар е интересен за нас. От друга страна няма да строим терминали за ВПГ в страни, където ще има доставки от газопровод, тъй като така ще се конкурираме със самите себе си. "Газпром" ще строи терминали за ВПГ в страни, където няма връзка с газопровод и тъй като Хърватия, Черна гора, Албания, Гърция и Италия се очаква да бъдат част от "Южен поток", няма логика да се строи терминал на Адриатическото крайбрежие. 
						
						SETimes: Какво означава строителството на "Северен поток" и "Южен поток" за бъдещето на газопровода "Набуко", който е конкурентен проект и се предполага, че ще транспортира азиатски газ до Европа, за да намали зависимостта на Европа от Русия? 
						
						Meдведев: Не смятам, че това са конкурентни проекти. Потреблението на газ в Европа трябва да нарасне от 80 % до 100 % до 2025 г., така че всички газопроводи заедно няма да могат да задоволят нарастващото търсене. Затова "Газпром" ще приветства строителството на "Набуко", но в момента няма газ за транспортиране. Почти цялото бъдещо производство в Казахстан, Узбекистан и Азербайджан вече е купено от "Газпром" и капацитетите от Турменистан наскоро бяха придобити от китайците, така че остава само Иран, който в момента е политически неприемлив. Имайки предвид това, строителството на "Набуко" в този момент изглежда малко вероятно. 
						
						SETimes: Много европейци се безпокоят, че "Газпром" може в бъдеще да използва доминиращата си позиция в доставките на газ за Европа, за да диктува по-високи цени. Оправдани ли са подобни страхове? 
						
						Mедведев: Не мисля, че това е реалистичен начин да се разглежда проблема. Цените на газа се определят от ясна формула, базирана на цените на нефта, което според мен е добре. Смятам, че цените на газа ще се повишат в бъдеще, но това е естествена последица от по-бързото нарастване на търсенето в сравнение с производството. Епохата на евтината енергия определено е приключила и световната икономика ще трябва да се адаптира към това. В края на краищата на срещата на върха за климатичните промени в Копенхаген, проведена преди няколко седмици, бяха споменати много красиви мечти за глобално намаляване на парниковите газови емисии, но без природен газ тези мечти няма да се реализират. 
						
						SETimes: Готов ли е "Газпром" да си сътрудничи с чуждестранни партньори в бъдещето разработване на руски газови находища? 
						
						Meдведев: Aбсолютно. Нашите нови огромни находища на Ямалския полуостров са много сложни, разработването им изисква най-модерна технология и огромни инвестиции. "Газпром" ще намери партньори за този проект и затова нашият премиер Владимир Путин проведе среща с представители на големи европейски газови компании преди няколко месеца. Мисля, че европейците трябва да осъзнаят, че "Газпром" иска да бъде техен надежден бизнес партньор както през последните 30 години. Дори в напрегнатото време на Студената война доставките на руски газ за Европа не спряха, което е доказателство за ангажираността на "Газпром" с дългосрочните постоянни доставки за европейските потребители - взаимоотношения, които се надяваме да укрепим още повече в бъдеще.

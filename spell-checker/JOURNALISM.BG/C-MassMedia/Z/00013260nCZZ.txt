Делова хроника 
					14/01/2005
					Преглед на деловите и икономическите новини от Балканите след 10 януари: 
					 (Различни източници – 10/01/05 - 14/01/05)
 
					 
						
Първото заседание на Европейската централна банка (ЕЦБ) за 2005 г. за определяне на лихвения процент се проведе в четвъртък (13 януари). (От ляво) Председателят на Европейската комисия Жозе Мануел Барозу, премиерът на Люксембург Жан-Клод Юнкер, вицепрезидентът на ЕЦБ Лукас Пападемос и президентът на ЕЦБ Жан-Клод Трише присъстваха на заседанието във Франкфурт. Лихвените проценти в Еврозоната останаха непроменени на 2 %. [АФП]
						Като се позова на разумната икономическа политика и перспективите за финансова стабилност, международната рейтингова агенция "Фич" обяви, че повишава кредитните рейтинги на Tурция. Дългосрочните рейтинги в чужда и в местна валута бяха повишени от "BB-" на "B+". Рейтингът на максималния размер на дълга на Турция бе повишен на "B+" от "BB-". "Фич" отбеляза успеха на правителството в овладяване на инфлацията и бюджетния дефицит. Но агенцията предупреди, че предстоят "огромни предизвикателства". 
						*** 
						Потребителските цени в Румъния са се повишили с 9,3 % през декември за 12-месечен период, според Националната статистическа служба. За първи път след 1990 г. инфлацията пада под 10 %. В сравнение с ноември потребителските цени са се повишили само с 0,6 %. Инфлацията през 2003 г. е била 14,1 % и се очаква да падне до 7 % през 2005 г. 
						*** 
						Германската издателска група "Ферлагсгрупе ханделсблат" закупи 50 % от акциите в българските вестници "Капитал" и "Дневник". Българската "Агенция за инвестиционна информация" запази 50 % дял във вестниците чрез своя филиал, "Икономедиа". Това е втората голяма германска инвестиция в български медии, след като "Вестдойче алгемайне цайтунг" закупи два популярни ежедневника, "Труд" и "24 часа"
						*** 
						ЕС и ПРООН ще финансират съвместно проект за 2,7 млн. евро за развитие на областната инфраструктура в Кукеш, Aлбания, обяви делегацията на Европейската комисия в Тирана на 11 януари. Инвестиционната програма трябва да се реализира за две години. 
						*** 
						На 10 януари комисията "Булдозер" в Босна и Херцеговина (БиХ) представи на правителството на БиХ третия пакет от 50 предложения за законови изменения с цел премахване на бюрократичните пречки пред бизнеса. В края на миналата година задълженията по проекта "Булдозер" официално бяха прехвърлени от Службата на върховния представител на Асоциацията на работодателите на БиХ. 
						*** 
						Международната финансова корпорация предостави дългосрочен заем в размер на 75 млн. евро на хърватската "Привредна банка Загреб" по силата на споразумение, сключено на 11 януари. Финансирането ще се използва за подпомагане на малките и средни предприятия и сектора на жилищните спестявания. 
						*** 
						Правителството на Maкедония започна преговори с делегацията на Световната банка за подписване на ново споразумение за заем в размер на 30 млн. долара. Целта на новата тригодишна програма ще бъде да подкрепи програмите на правителството за развитие. 
						*** 
						Приходите от митниците в България възлизат на 2,1 млрд. евро през 2004 г., което представлява увеличение от 29 % за една година, според предварителни данни на правителствената митническа агенция. Само през декември приходите от митниците са достигнали рекордно висока стойност - 219,7 млн. евро. Увеличението се обяснява със засиления митнически контрол и по-голямата събираемост, както и с промените в закона за ДДС.

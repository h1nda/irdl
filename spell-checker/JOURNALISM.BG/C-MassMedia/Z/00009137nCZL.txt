ФБР прави оценка организираната престъпност на Балканите
21/11/2003
В изложение на ФБР пред Сенатската комисия на САЩ през октомври се дава оценка на ситуацията с организираната престъпност на Балканите.
От Димитрис Аграфиотис за Southeast European Times от Атина - 21/11/03
 
 
Организираната престъпност на Балканите привлече интереса на американската правоохранителна общност и американския Сенат. Американското Федерално бюро за разследване (ФБР) смята, че престъпността на Балканите, в Източна и Централна Европа и в бившия Съветски съюз се разширява и ще продължава да се разширява.
"През последните една-две години европейските държави се убедиха, че балканската организирана престъпност е една от най-големите криминални заплахи, пред която са изправени", каза заместник-директорът на Отдела за криминални разследвания на ФБР Грант Д. Ашли в доклад през октомври пред Подкомисията по европейските въпроси на Сенатската комисия по външни отношения.
Той добави, че полицията в Европа смята, че престъпните организации на Балканите сега контролират над 70 % от пазара на хероин в някои от по-големите европейски страни и бързо поемат незаконния трафик на хора, проституцията и автомобилните кражби в цяла Европа.
Според аналитиците бандите се занимават с всякакъв вид престъпна дейност - трафик на наркотици, трафик на хора, грабежи и обири с взлом, пране на пари и измами с ценни книжа, организиран нелегален хазарт и изнудване.
Според Ашли групировките на организираната престъпност от Албания са разширили дейността си в Италия, Германия, Швейцария, Великобритания и Скандинавските страни. През последните няколко години, каза той, албанската организирана престъпност достигна до Съединените щати, като започна сътрудничество с фамилиите Гамбино, Дженовезе и Лукезе с цел да се улеснят конкретни престъпления.
Междувременно се съобщава, че в Италия мафиотските групировки са се възползвали от географската близост на страната до Югоизточна Европа, за да се свържат с балканските групи на организираната престъпност, занимаващи се с контрабанда на оръжия и цигари, трафик на хора и незаконно въвеждане на чужденци в страната.
За да се справи с този нарастващ проблем, каза Ашли, ФБР създаде инициативата Балканска организирана престъпност (БОП), която е насочена срещу престъпната дейност, идваща от Словения, Хърватия, Сърбия и Черна гора, Босна и Херцеговина, Албания, Косово, Македония и Гърция. БОП е изключително важно начинание за Отдела за организирана престъпност на ФБР и Отдела за организирана престъпност и рекет на американското министерство на правосъдието, отбеляза той.

ЕС и НАТО обмислят по-нататъшни действия срещу Либия
					11/03/2011
					НАТО ще обсъди установяването на зона, забранена за полети, над Либия, ако получи ясен мандат от ООН.
					(EurActiv - 11/03/11; Euobserver, Уошингтън Поуст, Гласът на Америка, Телеграф, Джерусалем Поуст, Ю Ес Ей Тудей, Уебсайт на унгарското председателство на ЕС, Министерство на отбраната на САЩ - 10/03/11
 
					 
						
Гражданските вълнения и хуманитарната помощ за Либия бяха тема на среща на върха в Брюксел. [Ройтерс]
						ЕС одобри в четвъртък (10 март) по-нататъшни санкции срещу режима на либийския лидер Муамар Кадафи, а НАТО реши да изпрати още военни кораби в Централно Средиземно море. 
						На среща в Брюксел в навечерието на кризисната среща на върха на ЕС външните министри на 27-те страни членки допълни списъка на либийските граждани, които ще бъдат обект на ограничителни мерки, и наложи санкции срещу пет основни либийски финансови групи. Новите мерки ще влязат в сила след обнародването на решението в петък в Официалния вестник на ЕС. 
						"Паричните средства и икономическите ресурси на петте определени юридически лица ще бъдат блокирани, а към списъка на 26-те физически лица, смятани за виновни за насилствените действия срещу гражданското население след 15 февруари, ще бъде добавено още едно име, чието имущество ще бъде замразено," съобщи в свое изявление след срещата унгарското председателство на ЕС. 
						Междувременно френският президент Никола Саркози и британският премиер Дейвид Камерън призоваха ЕС да бъде готов за "всякакви обстоятелства" и за по-широк международен натиск, за да бъде принуден Кадафи и неговият режим да се оттеглят. 
						В съвместно писмо в строг тон, изпратено до лидерите останалите 25 страни, членки на Съюза, в навечерието на форума в петък те изказаха и подкрепа за революционния либийски Временен преходен национален съвет в Бенгази и за "диалог на сътрудничество" с него. 
						"Подкрепяме продължаващото планиране, за да бъдем в готовност за оказване на подкрепа при всякакви обстоятелства в хода на развитието на ситуацията въз основа на очевидна нужда, ясна правна основа и твърда регионална подкрепа," пишат те в писмото си. "Това може да включва зона, забранена за полети, или други варианти срещу въздушни нападения, съвместна работа със съюзници и партньори, особено от региона." 
						Осъждайки употребата на военна сила срещу либийски цивилни граждани, те заявяват, че Кадафи трябва да се оттегли, за да спрат кръвопролитията в страната. 
						Според заключителната проекторезолюция на форума, с която се е сдобила брюкселската медийна мрежа "ЮроАктив", лидерите от ЕС ще го призоват в петък да "предаде властта незабавно". 
						"ЕС има готовност да влезе в разговори с новите либийски власти, за да помогне на Либия да изгради конституционна държава и да развива върховенството на закона. Това ще помогне за нов старт на либийската икономика," се казва още в проектодокумента. 
						Междувременно Франция изненада всички в четвъртък, когато стана първата държава, признала обявилия се против Кадафи Национален съвет за легитимен представител на либийския народ. Външните министри на Италия, Германия и Испания разкритикуваха Париж, че не е координирал решението си с европейските си партньори и не ги е уведомил предварително. 
						Междувременно ситуацията в Либия остава напрегната, като правителствените сили продължават въздушните си нападения срещу градовете, завзети от бунтовниците. 
						Обезпокоени от разрастващото се насилие, министрите на отбраната от НАТО решиха на среща в четвъртък в Брюксел да засилят присъствието на военноморските сили на Алианса в Централно Средиземно море и да подкрепят хуманитарните усилия. 
						"Всички съюзници се съгласиха с три принципа, които ще служат като водещи за всякакви бъдещи дискусии или операции по отношение на Либия: очевидна нужда, ясен правен мандат и твърда подкрепа от региона," каза генералният секретар на НАТО Андерс Фог Расмусен.

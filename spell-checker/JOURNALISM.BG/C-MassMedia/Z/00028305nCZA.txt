Предложение ЕС да поеме водеща роля в БиХ догодина
					07/11/2008
					Върховният представител на ЕС по външната политика Хавиер Солана и комисарят по разширяването Оли Рен са подготвили предложение, в което се настоява от догодина Съюзът да поеме отговорностите на Службата на върховния представител в Босна и Херцеговина.
					(Euobserver, АФП - 07/11/08; Ройтерс, Икономист, Б92, Б92 - 05/11/08)
 
					 
						
“Това, на което станахме свидетели през последните няколко месеца в Босна и Херцеговина, не е съвместимо с европейските ценности,” заяви пред репортери в сряда (5 ноември) ръководителят на мисията на ЕС в Босна и Херцеговина Димитрис Куркулас (вдясно, заедно с еврокомисаря по разширяването Оли Рен). [Гети Имиджис]
						Очаква се външните министри от ЕС да одобрят в понеделник (10 ноември) предложение, призоваващо 27-членния блок да поеме отговорностите на Службата на върховния представител (СВП) в Босна и Херцеговина (БиХ) до средата на 2009 г. 
						Документът бе подготвен от върховния представител на ЕС по външната политика Хавиер Солана и от комисаря по разширяването Оли Рен в момент на нарастваща тревога от влошаването на политическата ситуация в БиХ. 
						"Статуквото няма бъдеще и вероятно това няма да се промени, докато и освен ако международната общност не бъде готова да промени параметрите на своето присъствие и подход," се казва в документа, цитиран от "Ройтерс". 
						СВП бе създадена по силата на Дейтънското мирно споразумение, с което приключи конфликтът от 1992-1995 г. в БиХ. Първоначално тя трябваше да бъде закрита в началото на 2007 г. и да предаде водещата роля в страната на специален представител на ЕС (СПЕС). Съветът за прилагане на мира (СПМ), в който участват повече от 40 държави и международни организации, обаче реши да отложи закриването на службата заради растящите опасения, че БиХ не може да поеме пълната отговорност за своите дела. 
						Политическата ситуация в страната продължава да се влошава след общите избори през октомври 2006 г., като водещите политици в страната разпалват националистически емоции. Последната вълна от взаимни обвинения започна с изказването на представителя на бошнаците в тристранното председателство на БиХ Харис Силайджич пред Общото събрание на ООН на 23 септември, че създаването на РС е "грешка" на мирните споразумения и че "геноцидът не може да бъде възнагаждаван". В отговор неговият съперник, премиерът на Република Сръбска Милорад Додик, който винаги е бил враг на съществуването на БиХ като държава, заплаши в телевизионно интервю от 10 октомври, че ще обяви независимостта на РС, ако СВП направи опит да го отстрани от заемания пост. 
						В резултат на това междуетническото напрежение са задълбочава, а изпълнението на важните за европейската интеграция на БиХ реформи е в застой. 
						При явното отсъствие на вътрешни сили, които да накарат спорещите политически лидери в БиХ да се съсредоточат върху изискваните от ЕС реформи, "по-силен ангажимент от страна на ЕС е необходим повече от всякога", се казва в предложението на Солана и Рен. 
						Те призовават също ЕС да "увеличи своето политическо влияние в страната" в краткосрочен и средносрочен план, като предприеме стъпки за закриването на СВП и приемането на нова резолюция на ООН, позволяваща СПЕС да поеме оставащите свои правомощия в БиХ. Документът призова ЕС да "бъде готов до средата на 2009 г.". 
						Елементите от Споразумението за стабилизация и асоцииране (ССА) между БиХ и ЕС трябва да бъдат "задвижващата сила на реформата". 
						Очаква се управителният съвет на СПМ да обсъди бъдещето на СВП и нейното евентуално закриване по-късно този месец. Наблюдатели смятат, че вероятно решението да се прекрати дейността й в БиХ ще получи подкрепа, най-вече защото текущият бюджет на СВП изтича през юни 2009 г.

Eрдоган заяви, че членството на Турция ще укрепи вътрешния пазар на ЕС
					20/04/2009
					 
						БЕРЛИН, Германия -- Турският премиер Реджеп Тайип Ердоган заяви в неделя (19 април), че неговата страна ще укрепи вътрешния пазар на ЕС, ако се присъедини към блока. Ердоган направи това изявление в Хановер, ден след като присъства на тържество по случай рождения ден на бившия германски канцлер Герхард Шрьодер, който навърши 65 години на 7 април. Ердоган добави, че Турция трябва да се присъедини към ЕС, тъй като тя ще служи като мост между ЕС и Близкия изток. Германия, Франция и някои други страни-членки блокират усилията на Турция да стане членка на блока.
						Междувременно френският външен министър Бернар Кушнер заяви в неделя, че макар той и да не е против присъединяването на Турция към ЕС, поведението на Анкара на срещата на върха на НАТО по-рано този месец, го е шокирало. На срещата на върха Анкара блокира одобрението на датския политик Андерс Фог Расмусен за поста генерален секретар на НАТО, заради защитата му на публикацията на спорна карикатура на Мохамед в Дания през 2005 г., която предизвика протести в целия мюсюлмански свят. Турция в крайна сметка прие номинирането на Расмусен. (ДПА, БГНЕС, Хюриет - 19/04/09)

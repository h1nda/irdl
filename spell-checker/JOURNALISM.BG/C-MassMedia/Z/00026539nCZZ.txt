Бизнес: Хърватия ще приватизира корабостроителни заводи 
					23/05/2008
					Шест хърватски корабостроителници ще бъдат приватизирани до началото на 2009 г. Още в бизнес новините от седмицата: Албания подписва договор за строеж на водноелектрически централи; безработицата в Хърватия спада. 
					 
						
Четири от хърватските корабостроителници ще бъдат продадени това лято. [Архив]
						
						Хърватското правителство е готово да преструктурира шест държавни корабостроителни завода, обяви във вторник (20 май) вицепремиерът и икономически министър Дамир Поланчец. Четири завода – в Бродосплит, Бродотрогир, Кралевица и Уляник – ще бъдат приватизирани това лято с цел всичките шест да бъдат приватизирани до първото тримесечие на 2009 г. 
						*** 
						Тръжната комисия на албанското министерство на енергетиката обяви във вторник (20 май), че четири дружества са подали оферти за местната нефтена рафинерия АРМО. Предложенията варират от 10 до 129 милиона евро, като най-високата оферта е на „Файнъл Рифайнъри Асошиейтс ъф Тексас, Инк.” 
						*** 
						
						Албанското правителство подписа на 15 май договори за строежа на пет нови ВЕЦ в различни части на страната с общ капацитет от 10 MW. Правителството реши още, че трите съществуващи водноелектрически централи ще бъдат експлоатирани от частни фирми. 
						*** 
						Управителите на Европейската банка за възстановяване и развитие (ЕБВР) одобриха във вторник (20 май) предложение за членство на Турция до октомври. Окончателното одобрение се очаква след два до три месеца. За по-малко от седмица Турция стана член на две регионални банки за развитие, ЕБВР и Африканската банка за развитие (АФБР). Турция спечели одобрение като 25-и неафрикански член на АФБР миналата седмица. 
						*** 
						Общо 11 са кандидатите, представили писма за намерения за четири лиценза за мобилни телефонни оператори, обяви в сряда (21 май) българският телекомуникационен регулатор. Трите мобилни телефонни оператора – "Мобилтел", "Глобул" и "Вивател" – са изразили намерения да се кандидатират. „Тюрксел”, най-големият мобилен телефонен оператор в Турция, също е кандидат. 
						*** 
						„Алианц Иншурънс” преговаря със сръбското правителство да навлезе на пазара в страната чрез придобиване на местна фирма. Планът е част от стратегията за разширяване на групата в региона, обяви в сряда (21 май) вицепрезидентът Клаус Юнкер. Германското дружество, което вече присъства в страните от Западните Балкани, смята да навлезе и в Босна и Херцеговина. 
						*** 
						Безработицата в Хърватия е спаднала на 13,9 % през април, трето последователно месечно намаление. Равнището сега е с два процентни пункта по-ниско от това през април 2007 г. 
						
						(Различни източници – 16/05/08-23/05/08)

Насилие беляза гей парада в Белград
					11/10/2010
					 
						БЕЛГРАД, Сърбия -- Повече от 140 души бяха ранени при сблъсъци между протестиращи и полицията в центъра на Белград в неделя (10 октомври). Около 6 000 души се бяха събрали в опит да осуетят гей парада в столицата, като хвърляха петролни бомби и камъни по полицаите, които отвърнаха със сълзотворен газ и гумени патрони. Сред ранените бяха 124 полицаи и 17 протестиращи. Единайсет полицейски коли и три противопожарни коли бяха повредени, няколко коли бяха запалени и витрини на магазини бяха изпотрошени. Хулиганите също подпалиха част от сградата, в която се намира централата на управляващата Демократическа партия. Според властите 207 души са били задържани, около половината от които са останали в ареста заради прояви на насилие. Изминаха часове, преди да бъде възстановен редът. Кметът на Белград Драган Джилас заяви, че щетите могат да възлязат на 1 милион евро.
						Самият парад привлече около 1 000 души, които преминаха по улиците без инциденти. В обръщения към участниците министърът за човешки и малцинствени права Светозар Киплич, ръководителят на Делегацията на Европейската комисия в Сърбия Винсънт Дегерт, ръководителят на мисията на ОССЕ в Сърбия Димитриос Кипреос и представители на няколко политически партии и НПО заявиха, че дискриминацията не трябва да бъде толерирана.
						Президентът Борис Тадич остро заклейми насилието срещу полицията и потвърди решимостта на страната да защитава всички свои граждани, без оглед на различията между тях. Правителството защити правото на свобода на изразяване и обеща да накаже отговорните за вандализма. Парадът в неделя бе първият след 2001 г., когато участниците в него бяха бити от ултранационалисти, футболни фенове и скинари. (РТС, Taнюг, Бета, Б92, AП, Си Ен Ен, Би Би Си - 11/10/10)

Албанските социалисти търсят сътрудничество с опозицията по стратегически цели
02/03/2004
Албанският премиер Фатос Нано призова опозиционните партии да се присъединят към усилията за евроатлантическата интеграция на страната, апелирайки към тях да прекратят исканията си за предсрочни избори. Призивът му идва след най-големите протести в страната за последните седем години.
(РСЕ/РС, Transitions Online - 01/03/04; Seeurope - 27/02/04; ОССЕ,, Би Би Си, AП - 21/02/04; Institute for War and Peace Reporting -13/02/04; Ройтърс - 08/02/04)
 
 
Съобщава се, че почти 20 000 души са се присъединили към протестната демонстрация, издигнала искания за оставката на премиера Фатос Нано по повод твърденията за корупция, неспособността да се подобри стандарта на живот в страната и много други проблеми. [АФП]
Албанският премиер Фатос Нано призова опозиционните партии да се присъединят към националните усилия за постигане на стратегически цели на страната, вместо да продължават да се стремят към предизвикване на предсрочни избори, което би засегнало интересите на Албания.
"Социалистическата партия приканва опозицията. да даде отговор на многократната покана за задълбочаване на институционалното сътрудничество по въпроси от национален интерес като интеграцията на Албания в ЕС и НАТО, " цитира Seeurope.net думите на Нано от петък (27 февруари).
Изявлението на премиера идва шест дни след най-големите протести в Тирана след 1997 г., организирани от Демократическата партия на бившия президент Сали Бериша и девет други опозиционни формации. Съобщава се, че почти 20 000 души са преминали пред сградата на правителството, настоявайки за оставката на Нано във връзка с твърдения за корупция, неспособност да се подобри стандарта на живот в страната и много други проблеми. Оказвайки натиск за провеждане на предсрочни избори до края на тази година, опозиционните партии са обещали, че протестите ще продължат.
Отхвърляйки обвиненията срещу себе си, Нано отказва да подаде оставка.
На фона на съобщения, че около 80 % от албанското население, наброяващо 3,1 млн. души, живее с по-малко от 3 щ.д. на ден, общественото недоволство нарасна напоследък по повод плановете на правителството да увеличи цените на хляба, енергията, телефоните и водата.
Протестите от 21 февруари бяха организирани въпреки забраната за публични демонстрации, но полицията не предприе действия за разпръскване на тълпата и митингът завърши без инциденти. За да подчертаят неговия мирен характер, лидерите на опозицията пуснаха във въздуха бели гълъби.
"Очевидно бе, че протестният митинг бе добре организиран и че бяха положени много усилия той да премине мирно, " заяви Осмо Липонен, ръководител на мисията на ОССЕ в Тирана, давайки висока оценка за въздържаността, проявена от полицията и демонстрантите.
Западни представители обаче осъдиха проявите на политическо насилие на 7 февруари, когато демонстрантите се опитаха да нахлуят в сградата на премиерската канцелария по време на сходен протест, в който участваха около 4000 души. В отговор полицията стреля във въздуха.
Посланикът на ЕС в Тирана Луц Салцман даде висока оценка на полицията и на това, което той определи като "зрели и адекватни решения".
"Не считам, че ЕС и Европейската комисия ще позволят на хора, прибягващи към политическо насилие, да влияят върху този процес," каза Салцман. "Също така смятам, че преобладаващото мнозинство тук в Албания е уморено от улични битки би искало да види зрели действия от страна на политиците, които да доведат до действителни резултати," посочи посланикът на ЕС.
Присъединявайки се към позицията на ЕС, американският посланик в Тирана Джеймз Джефри изрази подкрепата на страната си "за мирни протести, но никога за насилствени действия."
Определяйки Нано като свой "враг номер едно", Бериша твърди, че неотдавнашната кампания за сваляне на премиера "не е движение на една партия, а идва от душата на албанците."
Някои албанци обаче считат, че Бериша се опитва да натрупа дивиденти от общественото недоволство в опит да се върне на власт.

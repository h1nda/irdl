Бивш пазач в босненско-сръбски лагер е осъден на осем години затвор
29/10/2003
Съгласно споразумението с прокурорите на ООН Предраг Банович се призна за виновен през юни по един пункт на обвинението в престъпление срещу човечеството. Сега вече той знае присъдата си.
(АП, Ройтърс, Би Би Си, Гласът на Америка, Радио Б92, МНТЮ, Новинарски център на ООН - 28/10/03)
 
 
Трибуналът на ООН за военните престъпления осъди бивш босненско-сръбски пазач на осем години затвор във вторник (28 октомври) за убийството и измъчването на лагеристи от времето на войната в Босна и Херцеговина (БиХ) от периода 1992-1995 г. По силата на споразумението, постигнато с прокурорите от ООН, Предраг Банович се призна за виновен през юни по един пункт от обвинението в престъпления срещу човечеството, признавайки отговорността си за преследването на лица, задържани в лагера "Кератерм" по политически, расови и религиозни причини.
Като част от споразумението прокурорите са оттеглили четири други обвинения срещу него. Както прокуратурата, така и защитата са препоръчали осемгодишна присъда.
Банович, който навърши 34 години във вторник, е работел като сервитьор, когато е започнал конфликтът в БиХ. Скоро след това той е бил мобилизиран в босненско-сръбските полициейски сили и впоследствие назначен за пазач в лагера "Кератерм", един от трите прословути центрове за задържане на пленници в община Приедор в северозападна БиХ. Той е служил там като пазач между 20 юни и 6 август 1992 г.
Прокурорите обвиниха Банович, че е участвал в побой и тормоз над затворници, които са били подложени на брутално, нечовешко и унизително третиране. Предполага се, че лагерът "Кератерм", в който са били събрани 1 500 задържани, е бил мястото, където са се извършвали ежедневно разпити, жестоки побои, сексуален тормоз и убийства.
Банович бе осъден във вторник за това, че е пребил до смърт петима задържани и че е участвал в побоя над 27 други лица.
"Съдебната камара констатира, че обвиненият е злоупотребил със служебното си положение в лагера, малтретирайки и унижавайки задържаните при пълно незачитане на човешкия живот и достойнство," заяви и ръководителят на съдебния състав Патрик Робинсън по време на заседанието от вторник, пред да бъде произнесена присъдата. "Фактът, че той е бил нископоставен нарушител от гледна точка на общата структура на властта в лагера "Кератерм", не може да смекчи тежестта на престъпленията, за които е осъден."
Липсата на предходни наказателни присъди и възрастта на обвиняемия - Банович е бил на 23 години, когато е служел в лагера - са били взети предвид като важни смекчаващи обстоятелства наред с признанието за виновност и сътрудничеството с трибунала на ООН.
Банович и неговият брат-близнак Ненад са сред седемте заподозрени от Трибунала на ООН, които бяха обвинени през 1995 г. за извършване на военни престъпления в "Кератерм". Братята бяха арестувани от цивилни полицаи на пазар южно от Белград през ноември 2001 г. и прехвърлени в Хага. Ненад бе оневинен и освободен миналата година, след като прокурорите оттеглиха обвиненията си срещу него, аргументирайки се с липса на доказателства.
Присъдата на Бенович влиза в сила незабавно. След като вече е излежал 716 дни в предварителния арест, считано от вторник той ще излежи приблизително още шест години в европейска държава, която все още не е определена.
Други новини: трибуналът на ООН за военни престъпления оповести предсрочното освобождаване на Милан Симич, бивш местен ръководител на босненските сърби в Босански Самац, който се бе предал доброволно на Трибунала през февруари 1998 г. През май 2002 г. той се призна за виновен по два пункта за престъпления срещу човечеството за изтезание на градското население от несръбски произход по време на войната. През октомври 2002 г. Трибуналът на ООН го осъди на пет години лишаване от свобода. Симич ще бъде пуснат на свобода на 3 ноември, след като е излежал около четири и половина години.

Албания ще издава нови, съобразени с европейските стандарти свидетелства за управление на МПС
					09/08/2005
					Албанските власти заменят съществуващите шофьорски книжки с нови, които отговарят на стандартите на ЕС. Това ще помогне на албанските шофьори да пътуват по-лесно в чужди страни, в т. ч. и в страните членки на ЕС.
					От Ерлис Селимай за Southeast European Times от Тирана -- 09/08/05
 
					 
						
Унгарският посланик в Албания Шандор Сабо заяви, че инициативата е положителна стъпка за Албания, а също и за унгарците, които се стремят към по-голяма инвестиционна роля в страната. [Архив]
						Албания се готви да издава нови свидетелства за управление на МПС, които ще отговарят на критериите на ЕС, обяви министерството на транспорта и далекосъобщенията. Отговорни служители се надяват, че те ще помогнат на албанските шофьори да пътуват по-лесно в чужди страни, в това число и в страните членки на ЕС.
						Новите документи ще бъдат снабдени с 20 защитни елемента, включително описание на цвета на очите и кръвната група, както и информация от пръстов отпечатък. Съществуващите шофьорски книжки също ще бъдат в употреба, докато процесът на подмяната им завърши, твърдят източници от министерството.
						Гражданите, желаещи да се сдобият с нови книжки, могат да представят необходимите документи в районните полицейски управления. Повечето ще получат свидетелствата си до пет дни. 
						Албанското правителство възложи на унгарската компания "Бул Хънгари лимитид" да изготви новите свидетелства. Унгарският посланик Шандор Сабо, който помогна за подписването на договора по-рано тази година, заяви, че инициативата е положителна стъпка за Албания и за унгарците, които се стремят към по-голяма инвестиционна роля в страната. 
						За албанците една от основните придобивки ще бъде по-голямата свобода на придвижване, тъй като свидетелствата им ще се признават от страните членки на ЕС. Понастоящем водачите са подложени на тежки ограничения, като например двойна проверка по границите. 
						Инициативата за издаване на нови свидетелства за управление на МПС се разглежда като важна крачка към премахването на тези ограничения.

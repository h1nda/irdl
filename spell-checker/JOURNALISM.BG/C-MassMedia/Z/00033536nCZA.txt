Полицията обискира семейното жилище на Младич 
					24/02/2010
					Властите търсят улики, които биха довели до арестуването на най-издирвания от Хага укриващ се обвиняем във военни престъпления.
					(AФП, АП, Си Би Си, ДПА, ЮПИ, Би Би Си, РТТНюз, АКИ, Телеграф, Евронюз, Бета, Б92, Радио Сърбия -- 23/02/10)
 
					 
						
Член на отряда за борба с тероризма стои на пост във вторник (23 февруари) по време на обиска в дома на Ратко Младич в Белград. [Гети Имиджис] 
						Сръбската полиция претърси във вторник (23 февруари) белградското семейно жилище на бившия босненски сръбски военен командир Ратко Младич, срещу когото са повдигнати обвинения в геноцид и други военни престъпления от Международният съд за бивша Югославия (МНСБЮ). 
						Операцията започна призори, когато няколко десетки въоръжени служители на специалните части обградиха дома на Младич в столичния квартал "Баново Бърдо" и отцепиха цялото каре около него. Според съобщенията съпругата на Младич, Боса, и синът им Дарко са били в сградата по време на обиска, продължил над осем часа. 
						Сръбските власти заявиха, че операцията била част от редовните действия на специалната група, натоварена със залавянето на Младич и на бившия хърватски сръбски бунтовнически лидер Горан Хаджич, другия заподозрян във военни престъпления, който все още се издирва от Хагския трибунал. Смята се, че и двамата се укриват в Сърбия. 
						Властите твърдят, че не знаят местонахождението на бегълците и че полагат всички усилия да ги арестуват и предадат на Трибунала на ООН. 
						Целта на обиска във вторник бе да се проследи мрежата за финансова поддръжка, която помага на Младич да избягва правосъдието, каза за белградската информационна агенция "Бета" сръбският прокурор за военни престъпления Владимир Вукчевич. 
						"Целта [на операцията] е да се прекъснат финансовите канали и подкрепата за... Младич, евентуалното откриване на доказателствата за това и на документи, които са интересни за нас," каза той. 
						 Светозар Вуячич, адвокат на Младич, заяви за Б92, че по време на акцията са били конфискувани "голям брой компактдискове, касети и бележници, както и известна сума пари". Той обаче отрече предишни съобщения в медиите, че полицията е открила в къщата най-малко 70 000 евро в брой, и настоя, че в действителност сумата е била "много по-малка".
						Младич, който беше обвинен от Трибунала преди около 15 години, живееше необезпокояван в Белград под закрилата на сръбските националисти до началото на 2006 г., когато следите му се изгубиха. Срещу него са повдигнати 15 обвинения в редица военни престъпления, включващи геноцид заради ролята му в клането в Сребреница през 1995 г. 
						През юли 2004 г. прокуратурата на ООН повдигна 14 обвинения във военни престъпления срещу Хаджич заради предполагаемото му участие в преследване, убийства, изтезания, нечовешки действия и други зверства, извършени срещу хървати и други несърби по време на войната в Хърватия от 1991-1995 г. Той изчезна от дома си в Нови Сад три дни преди публичното огласяване на обвинителния акт, докато сръбските власти се канеха да го арестуват. 
						Пълното сътрудничество с Хагския трибунал, включително арестуването на обвиняемите военнопрестъпници, е главно условие за членството на балканските държави в ЕС. 
						Блокът, включващ 27 страни, ясно заяви на Сърбия, която подаде официалното си заявление за членство през декември, че трябва да залови Младич, преди да може да продължи напред по пътя на присъединяването си. 
						Последната известна на обществото операция по издирването на бившия босненски сръбски военен командир бе извършена миналия октомври в Нови Сад, а домът му в "Баново Бърдо" бе обискиран за последен път през декември 2008 г. 
						Ръководителят на Сръбската агенция за военна сигурност Светко Ковач заяви пред парламента във вторник, че няма "информация, която да сочи, че който и да е от обвиняемите от МНСБЮ се укрива във военни бази, нито че служители на армията или на министерството на отбраната им помагат да се укриват".

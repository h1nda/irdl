Гръцки банкер ще оглави коалиционното правителство
					10/11/2011
					Банкерът и учен Лукас Пападемос получава незавидната задача да задържи на повърхността разклатената гръцка икономика и да се справи с новите протести и стачки заради мерките за строги икономии.
					От Анди Дабилис за Southeast European Times от Атина -- 10/11/11
 
					 
						
Новият премиер Лукас Пападемос се отправя към репортерите, за да направи изявление след срещата си с гръцките политически лидери в четвъртък (10 ноември) пред президентския дворец в Атина. [Ройтерс]
						След четиридневни политически препирни, които заплашваха да застрашат международните спасителни заеми и бъдещето на страната в еврозоната и ЕС, съперничещите си гръцки лидери се договориха, че бившият заместник-директор на Европейската централна банка (ЕЦБ) Лукас Пападемос ще оглави коалиционното правителство и ще поеме грижата за безпрепятственото постъпване на помощите, както и за мерките за строги икономии, които ги придружават. 
						Пападемос, на 64 г., независим кандидат, бе изборът на премиера социалист Георгиос Папандреу, който се съгласи да се оттегли след две бурни години на власт, и лидера на консервативната партия "Нова демокрация" Антонис Самарас. 
						 Пападемос е бил управител на Гръцката национална банка и отговаряше за трудното влизане на Гърция в еврозоната преди десет години. 
						Непосредствен първи кандидат за премиерския пост, Пападемос почти изпадна от състезанието, след като бе съобщено, че съперничещите си партии не искат да му предоставят прекалено много власт, нито пък да му дадат контрол върху коалиционното правителство. 
						В крайна сметка той получи, каквото искаше, според съобщенията в медиите: никаква политическа намеса в правителството, което ще оглавява до изборите, насрочени ориентировъчно за 19 февруари. 
						 "Гърция е на кръстопът," каза Пападемос пред журналисти пред президентския дворец, призовавайки за "единство, разбирателство и мъдрост..., за да се справим с проблемите по най-добрия възможен начин." Той добави: "Това е голяма чест. Но отговорността е по-голяма." 
						 "Убеден съм, че участието на страната в еврозоната е гаранция за валутна стабилност. Трябва да бъдем оптимисти за окончателния резултат, стига да бъдем единни." 
						Тройката ЕС-МВФ-ЕЦБ - която предостави на Гърция заем от 109 млрд. евро с първия спасителен пакет, а сега очаква развитие по второто споразумение за 130 млрд. евро - предупреди, че парите ще бъдат задържани, ако не бъде назначено ново коалиционно правителство. 
						 Пред Пападемос стоят трудни задачи, включително първият кръг от стачки следващата седмица. 
						Покачването на цените, когато Гърция прие еврото за валута, и лесното отпускане на кредити бяха основните причини за сегашната икономическа криза, заедно с поколения политически назначения на държавна заплата, корупция, укриване на данъци, неконкурентоспособна икономика и липса на чужди инвестиции.
						Пападемос спечели доверие, след като намали нарастващата инфлация, докато заемаше длъжността управител на гръцката централна банка, и се опита да наложи парична дисциплина в страна, свикнала с необуздани разходи. 
						 Назначението му в ЕЦБ бе най-високото за гръцки гражданин на международен пост и му създаде позиции сред политиците и банкерите, с които сега ще трябва да работи. 
						 "Той е умен човек. Важно е, че се е занимавал със сериозни въпроси в миналото," каза политическият анализатор Антонис Каракусис за Пападемос в интервю за радио СКАИ. 
						Съобщението причини скок на атинската фондова борса и помогна, макар и временно, на борещите се за оцеляване гръцки банки.

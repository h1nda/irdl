Буш кани българския премиер на разговори в Белия дом
21/02/2003
 
СОФИЯ, България -- Американският президент Джордж Буш е поканил българския премиер Симеон Сакскобургготски на разговори в Белия дом във вторник (25 февруари), съобщи говорителят на кабинета в София. Той тълкува поканата като знак за "признаването на конструктивната роля, изиграна от България в иракската криза и търсенето на единство в Съвета за сигурност на ООН". България е непостоянен член на Съвета за сигурност и подкрепи усилията на САЩ за разоръжаване на иракския режим. Сакскобургготски не възнамерява да иска гаранции за сигурността на България в случай на война в Ирак.
В други новини, правителството избра 52-годишния Кирчо Киров за директор на българската Национална разузнавателна служба. Очаква се президентът Георги Първанов да одобри назначението до няколко дни. (БТВ, БНТ, БТА, АП, АФП - 20/02/03)

Атинският маратон предшества знаменателно събитие през 2010 г.
					10/11/2009
					Бегачите от Кения заеха първите места тази година, докато организаторите работят за привличане на участници и туристи в надпреварата догодина.
					От Х. К. Цанис за Southeast European Times от Атина – 10/11/09
 
					 
						
Повече от 3 600 атлети участваха в надпреварата в неделя (8 ноември). [AФП]
						Класическият Атински маратон в неделя (8 ноември) бе генерална репетиция за надпреварата догодина, която ще бъде в чест на 2500-годишнината от историческата Маратонска битка. Събитието съвпада още и с повишаването на състезанието в категорията "Златна лига" на Международната федерация по лека атлетика (МФЛА). 
						В тазгодишния маратон кенийците спечелиха челните места при мъжете - Джозефат Кипкуруи прекоси финиша с време 2:13:44, следван от сънародника си Едуин Кипчом (2:14:18) и Мутуки Пиус Муаса (2:14:29) на трето място. Японката Акеми Одзаки стана първа при жените с време 2:39:56, следвана от етиопката Деджефа Бруктаит Ешету (2:40:32). 
						Над 3 600 атлети от цял свят стартираха от открития церемониален стадион в селската община Маратон, североизточно от Атина, а линията на финиша бе на стадион "Панатинайко" в гръцката столица. 
						 Освен класическия Атински маратон имаше и състезания на 5 000 и 10 000 м за мъже и жени, които се проведоха на стадион "Панатинайко", както и специална надпревара на 1 000 м в археологическата забележителност Храма на Зевс Олимпийски за атлетите от Специалната олимпиада. 
						Класическото трасе следва повече или по-малко легендарния маршрут, изминат от военния вестоносец Фидипид до Атина през 490 г. пр.Хр., за да съобщи за победата на атинската армия над нахлуващата персийска армия в битката при Маратон. 
						Разглеждан в контекста на прогнозния спад на изключително важния за Гърция туристически сектор за 2009 г. - изчисленията са, че туристическите посещения ще намалеят с цели 10 % - маратонът все повече се смята за "извънсезонна" реклама за страната. 
						 "Една от основните ни цели е всеки от милионите бегачи на дълги разстояния или бягащите за здраве по света поне веднъж в живота си да посетят Гърция и да вземат участие в това състезание, да пробягат автентичния маршрут на маратона, като своеобразно поклонение по класическия маратонски път," каза в петък Василис Севастис, ръководител на Гръцката федерация по лека атлетика (СЕГАС). 
						СЕГАС, най-старата гръцка спортна федерация, и представители на местните органи за самоуправление положиха всички усилия да подсилят символиката "с добавена стойност" на неделната надпревара на 42 195 м, като организираха церемония по запалване на огъня и бдение пред близката гробна могила в Маратон - мястото, където са погребани падналите в боя древни атински хоплити - и откриха нов музей на съвременната история на маратона след възобновяването на Олимпийските игри през 1896 г. 
						"Този [маратон] е единственият олимпийски спорт, който има топоним, и единственият, свързан с известна древна битка, която символизира борбата за свобода и демокрация. Учените отдавна са казали, че същината на западната цивилизация не би се материализирала без тази историческа битка," каза кметът на Маратон Спирос Загарис на пресконференция в зала "Запейон" в центъра на Атина.

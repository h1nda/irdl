Американският държавен секретар Райс и представители на администрацията на САЩ се обявиха против резолюция за геноцида над арменците 
					27/03/2007
					Висши американски държавни служители, включително държавният секретар Кондолиза Райс, се опитват да убедят законодателите да не приемат резолюция, определяща като геноцид избиването на арменци през Първата световна война. Поддръжниците й смятат, че проекторешението е морално задължение, но противниците й твърдят, че тя ще навреди на интересите на САЩ и на отношенията с Анкара.
					(AП, ЮПИ - 21/03/07; Уошингтън Таймс - 20/03/07; Хюриет, Мидъл Ийст Нюзлайн - 19/03/07; Търкиш Дейли Нюз, Ню Анатолиън, Търкиш Прес - 17/03/07; Eurasianet, Търкиш Дейли Нюз, Заман - 16/03/07; AП, Търкиш Прес, Американски държавен департамент - 15/03/07; AП - 14/03/07)
 
					 
						
Американският държавен секретар Кондолиза Райс. [Гети Имиджис]
						Съединените щати трябва да оставят Турция и Армения да решат помежду си спора за това дали масовите убийства на арменци в последните години на Отоманската империя представляват геноцид, заяви пред комисия на Конгреса на САЩ в сряда (21 март) американският държавен секретар Кондолиза Райс. 
						"Ние насърчихме турците и арменците да сформират съвместни исторически комисии, които да разгледат въпроса и да положат усилия за изследване на своето минало, като по този начин го преодолеят," е заявила тя пред АП. "Не мисля, че е полезно Съединените щати да се намесват точно в този момент, защото това едва ли би помогнало на процеса на помирение," добави Райс. 
						Тя се изказа в отговор на депутата демократ от Калифорния Адам Шиф, един от авторите на законопроекта, в който избиването на близо 1,5 млн. арменци в Отоманската империя по време на Първата световна война се определя като геноцид. Поддръжниците му твърдят, че приемането на подобен документ е морално задължение, докато противниците подчертават, че цената му, що се отнася до американските интереси и отношенията с Анкара, е твърде висока. 
						През последните седмици високопоставени американски държавници се опитваха да убедят депутатите, че приемането на подобна резолюция може не само да навреди на американско-турските отношения, но и да попречи на усилията на арменската общност в Турция да убеди страната да приеме истината за миналото си. 
						"Членовете на арменската общност в Турция ни казват, че подобни резолюции биха задушили диалога, към който те се стремят, и дори биха повишили гражданското напрежение до такава степен, че да застраши напредъка, постигнат в Турция," заяви на 15 март американският помощник държавен секретар по европейските и евроазиатските въпроси Даниел Фрийд в изказване пред Подкомисията за Европа на Комсиията по външни отношения на Камарата на представителите. 
						Той предупреди още, че ако резолюцията бъде приета, Турция може да отвърне със закриване на военновъздушната база в Инджирлик, важен възел за въздушни товарни превози за американските войски в Ирак. Според Фрийд Анкара би могла да предприеме действия и за забавяне на трафика през граничния контролен пункт в Хабур на границата с Ирак или да ограничи правата за преминаване на американски самолети през въздушното й пространство. 
						"Приносът на Турция в глобалната война с тероризма и американските стратегически интереси в региона са значителни - всичко това ще бъде подложено на риск," заяви пред депутатите заместник помощник-министърът на отбраната за Европа и НАТО Даниел Фата по време на същото заседание на 15 февруари. Подобни опасения бяха изразени в съвместни идентични писма, изпратени от Райс и американския министър на отбраната Робърт Гейтс до председателя на Камарата на представителите Нанси Пелоси и други високопоставени членове на Конгреса. 
						Внесената на 30 януари Резолюция 106, в чието изготвяне участваха близо 180 американски законодатели, се очаква да бъде гласувана в 435-местната Камара на представителите през април. Подобен документ бе внесен и в 100-местния Сенат миналата седмица, подкрепен от 21 члена на законодателния орган. 
						Депутатът Шиф заяви, че резолюцията е необходима за опазване на моралния авторитет на Съединените щати в борбата с жестокото потъпкване на човешките права, като убийствата в Дарфур. 
						"По-скоро с приятелите си, отколкото с враговете, човек трябва да бъде откровен," е казал той пред ЮПИ. "По мое мнение ... последният акт на геноцид е неговото отричане." 
						И двете резолюции няма да бъдат обвързващи, нито ще имат юридически последствия за американската външна политика. Приемането им обаче би означавало порицание за Турция. Тя отдавна твърди, че убийствата са били по-скоро част от общия климат на нестабилност, в който са загивали и турци, отколкото че представляват геноцид. Анализатори твърдят, че правителството на премиера Реджеп Тайип Ердоган ще бъде принудено да отвърне под натиска на общественото мнение. 
						След като миналата година Франция прие закон, според който е престъпление да се отрича, че убийствата на арменци са представлявали геноцид, Турция преустанови всички военни връзки със страната, отказвайки военни договори, които вече са били в процес на договаряне. 
						През последните месеци се увеличиха лобистките усилия на висши турски държавници, в това число на външния министър Абдула Гюл и на началника на генералния щаб Яшар Буюканът. 
						Турска парламентарна делегация посети Съединените щати миналата седмица, за да изложи позицията на Анкара срещу проекторезолюцията, а представители на Асоциацията на турските индустриалци и бизнесмени се намират във Вашингтон в момента по същата причина.

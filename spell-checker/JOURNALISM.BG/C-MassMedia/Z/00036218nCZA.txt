Финансовите правила за предизборната кампания в БиХ са трудно приложими
					01/10/2010
					Смята се, че политическите партии в Босна и Херцеговина са налели милиони евро в предизборната кампания въпреки обещанията да намалят разходите. Липсата на прозрачност затруднява точната преценка. 
					От Лиляна Смилянич за Southeast European Times от Баня Лука -- 01/10/10
 
					 
						
Предизборни плакати са разлепени из цялата страна. [Гети Имиджис]
						Започна спринтът към финиша за над 8 000 кандидати, регистрирани за общите избори в неделя (3 октомври) в Босна и Херцеговина. 
						 Гласоподавателите ще избират депутати за държавния и областните парламенти, както и за парламентите на кантони във Федерация Босна и Херцеговина (ФБиХ). Деветнадесет кандидати се състезават за тристранното председателство на страната. 
						Сегашните титуляри Харис Силайджич, Небойша Радманович и Желко Комшич се надяват да запазят местата си въпреки конкуренцията на Бакир Изетбегович - син на покойния Алия Изетбегович, първият президент на независима БиХ - както и на бившия член на председателството Сюлейман Тихич. 
						 Социологическите проучвания не дават еднозначни прогнози. Някои показват, че настоящите титуляри са омръзнали на избирателите заради липсата на конкретен напредък през последните четири години, докато други смятат, че те ще съумеят да запазят силна подкрепа. 
						Само резултатите от изборите ще покажат това. 
						Когато официалната предизборна кампания започна миналия месец, всички политически партии в страната обещаваха да намалят разходите заради икономическата криза. Въпреки това обещание, според "Трансперънси Интернешънъл БиХ" разходите за кампанията възлизат общо на около 2 млн. евро. 
						 По закон, една политическа партия не трябва да похарчи за предизборна кампания повече от 10 евроцента на регистриран избирател. Тези правила обаче се налагат трудно, тъй като липсва закон, изискващ финансите на политическите партии да бъдат прозрачни. 
						 Партиите са инвестирали средствата си най-вече в телевизионни реклами и билбордове. Професор Миодраг Живанович, лектор в Университета в Баня Лука, казва, че малките и новите партии не са получили достатъчно рекламно време в ефира на босненските ТВ канали, тъй като по-солидните и влиятелни партии разполагат с повече пари и власт да си осигурят такова време. 
						По негово мнение това ще се отрази на изборните резултати. 
						"Медиите имат голямо влияние върху обикновените граждани. Защото нашите хора, както обичам да казвам, имат ТВ приемници вместо мозък. Вместо да четат вестници, те четат каквото им се поднесе пред носа," каза Живанович. 
						Бошнашката Партия на демократичното действие (ПДД) е похарчила повече от 130 000 евро за кампанията си през последните седем дни. 
						 "Основната дейност на ПДД е наемането на голям брой собствени членове като компенсация за липсата на пари по места. Общите финансови разходи със сигурност ще бъдат по-малко от предвиденото по закон," заявиха от ръководството на партията. 
						По-рано, през първите две седмици на кампанията, управляващата в Република Сръбска Партия на независимите социалдемократи (ПНСД) и управляващата във Федерация БиХ Партия за БиХ (ПБиХ) са похарчили най-много. Досега ПНСД е похарчила около 140 000 евро, а ПБиХ - около 130 000 евро. 
						"Ще похарчим, каквото е необходимо. Тази сума ще бъде между 300 000 и 500 000 евро," каза генералният секретар на ПНСД Райко Васич. 
						Общо 40 000 евро - над 100 пъти повече от размера на средната работна заплата в страната - са похарчени тази седмица от партиите за реклами в медиите.

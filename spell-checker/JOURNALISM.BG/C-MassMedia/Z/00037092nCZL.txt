В Атина започва процес срещу заподозрени членове на терористична група 
					18/01/2011
					 
						АТИНА, Гърция -- Съдебният процес срещу 13 заподозрени членове на анархистичната група „Конспирация на огнените ядра” започна в понеделник (17 януари) в затвор с максимална степен на сигурност в Атина. Обвиняемите са на възраст от 19 до 30 години и са обвинени в принадлежност към терористична група и заговор за провеждането на поредица от бомбени атентати. Девет от тях ще се изправят пред съда, а останалите четирима ще бъдат съдени задочно. Съдебният процес започна при засилени мерки за сигурност поради опасения от насилствени действия от страна на поддръжници на групата. Около 30 протестиращи скандираха антиправителствени лозунги в близост до сградата на съда и се опитаха да се доберат до микробус, превозващ подсъдимите. Съдебното заседание беше прекъсвано на няколко пъти. (АФП, АП, Би Би Си - 17/01/11)

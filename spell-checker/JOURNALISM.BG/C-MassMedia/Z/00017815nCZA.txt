България обяви стратегия за демографско развитие
					07/03/2006
					В стремеж за преодоляване на демографската криза българският министърът на социалната политика обяви нов дългосрочен план, имащ за цел увеличаване на очакваната продължителност на живота и приравняване на коефициентите на раждаемост и смъртност към европейските стандарти.
					(Сега, Новинар, Монитор - 07/03/06; AФП, Синхуа, Агенция София Нюз, Медиапул - 06/03/06)
 
					 
						
Хроничната демографска криза в страната вече се счита за проблем на националната сигурност, каза през януари българският президент Георги Първанов. [Гети Имиджис]
						България обяви в понеделник (6 март) нова стратегия за демографско развитие, предназначена да предотврати кризата, която би могла до доведе до рязко намаляване на населението през следващите десетилетия. 
						Според американското Бюро за преброяване населението на България би могло да намалее до 4,7 млн. до 2050 г. В настоящия момент то се изчислява според различните източници на 7,5 до 7,8 милиона души. 
						Хроничната демографска криза в страната вече е проблем на националната сигурност, каза през януари президентът Георги Първанов, призовавайки правителството да изготви план за справяне с проблема. 
						Обявявайки стратегията в понеделник, министърът на труда и социалната политика Емилия Масларова каза, че една от целите е да се увеличи очакваната продължителност на живота с две години до 2020 г. Според статистиката на СЗО очакваната продължителност на живота към момента на раждането в България е 69 г. за мъжете и 76 г. за жените. Според социалното министерство тя се е увеличила едва с 8 месеца за последните 14 години. Междувременно се изчислява, че смъртността е достигнала 14,3 на 1000 през 2005 г. 
						Стратегията, която трябва да бъде одобрена от парламента, за да се предвидят средства в бюджета за 2007 г., предвижда още мерки за приравняване на коефициентите на раждаемост и смъртност към европейските стандарти. 
						"Демографските тенденции в България са крайни в сравнение с тези в ЕС," цитира думите на Масларова АФП. 
						Основната цел на стратегията е да се постигна "качествено възпроизводство" чрез различни мерки, в т. ч. подобряване на здравните грижи за децата и бременните жени, осигуряване на финансови стимули за младите семейни двойки, като жилищни кредити, и създаване на мрежа за грижи за бебетата. Министерството иска бъдещите майки да получават адекватно медицинско обслужване от първите месеци на бременността, за да се намали рискът от перинатална смъртност, заявяват от социалното министерство. 
						Две специфични цели, заложени в плана, са намаляване на бебешката смъртност от 12,3 на 1000 (през 2004 г.) на 9,5 през 2015 г. и 7 през 2020 г., и увеличаване на раждаемостта от 1,2 деца на жена в детеродна възраст на 1,5 до края на следващото десетилетие. 
						Друга амбициозна цел е да се намали броят на абортите в страната от сегашното ниво от 750 прекратени бременности на всеки 1000 живородени деца, на 550 на 1000 до 2015 г. Министерството на социалната политика иска още да намали извънбрачната раждаемост, която към момента е 48 % от всички раждания, както и на бременността при непълнолетните. 
						Над 70 % от българските бебета се раждат в много бедни семейства и са "застрашени от социална изолация", твърди Масларова. 
						Мнозинството от българските роми, които според различни източници представляват между 5 и 9 % от населението, са също сред най-бедните хора в страната. Същевременно раждаемостта в тази общност е по-висока от тази в другите етнически групи в България. 
						Предвижданите мерки имат за цел също да гарантират рязко намляване на броя на напускащите страната високообразовани млади хора. Средно 16000 души напускат България всяка година, според министерството, което иска да намали този брой наполовина до 2015 г.

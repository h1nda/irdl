Резултатите в Дреница се оспорват... отново
					11/01/2011
					Един регион действа като в магнит за обвиненията, но според анализатори проблемът е по-широк.
					От Мухамет Брайшори за Southeast European Times от Прищина – 11/01/11
 
					 
						
Специалист от ОССЕ помага на доброволци за изборите в район Дреница. [Ройтерс]
						Премиерът Хашим Тачи и Демократическата партия на Косово (ДПК) са популярни в родния край на Тачи - Дреница, Косово. Толкова популярни, че всъщност постоянно печелят почти всички гласове там. 
						На изборите на 12 декември избирателната активност беше над 94 %, като партията на Тачи получи лъвския дял от гласовете. 
						Винаги силните резултати на ДПК събудиха подозренията на обществеността. Порой от медийни и интернет публикации описват Дреница като място с множество изборни нарушения, намиращо се под контрола на добре смазана политическа машина. 
						 Министърът на вътрешните работи Барам Реджепи, член на ДПК, твърди, че градът е нарочен несправедливо. „Защо са всички тези приказки за Дреница”, пита той, „когато същите проблеми по време на изборите съществуваха и в Прищина, в Подуево, в Дечани?” 
						 Наистина, някои анализатори смятат, че Дреница е пример за много по-голям проблем, който е налице в цяло Косово. 
						 „Всяка политическа партия участва в манипулации чрез своите членове на комисии и наблюдатели”, посочва прищинският колумнист Фатлум Садику. „Системата за управление на изборите не функционира и ако посетите кабинетите на директорите на училища, които отговарят за избирателните секции, можете да намерите изборни документи, не само в Дреница, но и навсякъде”. 
						 Всяка партия има своите крепости, обяснява той. В доминираната от ДПК Дреница, в базата на АБК в Дечани или в Подуево и Прищина, на които разчита ДЛК, ситуацията „винаги е една и съща”. 
						Според анализаторите изнемогващата икономика на Косово подклажда политическите манипулации. В страната с най-високата безработица в Европа спечелването на обществена поръчка е голяма сделка и начинът да се постигне това често е да се следва линията на партията, която има превес в определен район. 
						„През предишни години сме наблюдавали нередности, които са били очаквани и не са били изненада”, казва Енджелуше Морина, изпълнителен директор на косовската „Инициатива за стабилност”. 
						„Изненадващото е, че нередностите стават в едни и същи райони - винаги има жалби от политически партии в Дреница, сега в Малишево и Глоговац, и традиционно две или три партии са заподозрени като „организатори на нередности”, посочва той.

Трансрегионална инициатива набира нова инерция 
					03/05/2011
					РЕКОМ би могла да има решаваща роля в изваждането на светло на истината за военните престъпления, казват репортери. 
					От Душан Косанович и Миряна Бошкович за Southeast European Times от Белград и Подгорица -- 03/05/11
 
					 
						
Подписи ще се събират до 6 юни. [Бедрана Калетович/SETimes]
						Кампанията "Един милион подписи за РЕКОМ" се стреми да установи независима регионална комисия, несъдебен орган, който да разследва и установява факти, отнасящи се до военните престъпления и техните жертви между 1991 и 2001 г. 
						Инициативата, чието начало бе поставено на 26 април на регионална среща в Сараево, е най-голямата смостоятелна кампания на НПО в региона. 
						"РЕКОМ ще бъде комисия за истината, която ще се учреди от държавите, които по този начин ще поемат отговорност за установяване на фактите около минали нарушения на човешките права," каза за SETimes Горан Милетич, програмен директор на "Защитници на гражданските права" за Западните Балкани. "Също така не трябва да забравяме, че това ще бъде първата по рода си сформирана регионална комисия - всичките 30 комисии досега са били учредявани в рамките на една държава." 
						"Моделът на националните комисии не може да спомогне за установяване на фактите във всяка една страна от този регион. Необходим е регионален подход," добави Милетич, заявявайки, че РЕКОМ ще се занимава с факти, а не с дебати, които не водят доникъде. 
						Акцентът "ще бъде върху жертвите и истината, което по същество е основното желание на семействата на жертвите и гражданите от всички страни в региона," каза той. Може би най-важният резултат, добави той, е че РЕКОМ ще има решаваща роля наред с вътрешните и международните съдилища за премахване на атмосферата на безнаказаност в почти всички общества от региона. 
						Президентите на Хърватия и Сърбия, Иво Йосипович и Борис Тадич, бяха сред първите регионални президенти, подписали се под инициативата. Техният пример бе последван от целия черногорски парламент, Европейската комисия и Европейския парламент. 
						Наташа Кандич, учредител и изпълнителен директор на Центъра по хуманитарно право и инициатор на коалицията за РЕКОМ в Сърбия, казва, че подписите ще се събират в продължение на шест седмици. 
						"Кампанията ще отправи послание, че младите хора не носят отговорност за мрачното наследство, но че те искат да бъдат отговорни за отношението към това мрачно наследство, давайки подкрепата си за регионалната инициатива за създаване на РЕКОМ," каза тя за Б92. 
						Председателят на Националния съвет за евроинтеграция на Черна гора, Небойша Медоевич, каза, че за Черна гора е важно РЕКОМ да заеме позиция по отношение на "срамното поведение" на черногорската съдебна власт, която не се е противопоставила на държавните лидери, виновни за събитията от началото на 90-те години на миналия век. 
						"Никой не е подведен под отговорност за разрушаването на Дубровник, за грабежа в Конавле, депортирането на бошнаците, престъпленията в Буковица, Плевля, Калуджерски Лаз, политическото преследване на лидерите на ПДД или подпомагането на укриващите се от МТБЮ Караджич и Младич," каза Медоевич 
						Подписи в подкрепа на инициативата ще бъдат събирани до 6 юни. След това те ще бъдат предадени на президентите, правителствата и парламентите от всички страни в региона, заедно с предложение за устава на РЕКОМ. 
						"Това е шанс да достигнем до една комисия, която да внася една истина в политиката и живота," каза вицепрезидентът на Федерация Босна и Херцеговина (ФБиХ) Мирсад Кебо, бивш министър за човешките права и бежанците на БиХ. "Не може да се постигне мир без истина. Тази инициатива е реализиране на моята мечта като министър за правата на човека и хората ще намерят истинска надежда в нея." 
						
						Кореспондентката на SETimes в Сараево Бедрана Калетович участва в написването на тази статия.

Френски бизнесмен обявява мащабни планове за Сърбия
30/12/2002
Франция има желание за повече от обикновена търговия с Югославия. След смяната на режима през октомври 2000 г., френските преки инвестиции достигнаха общо 120 млн евро. Очаква се тази цифра да скочи рязко през 2003 г.
Борис Миличевич за Southeast European Times от Белград - 30/12/02
 
 
Делегация от частната организация на френските предприемачи (Mouvement des Enterprises de France -- MEDEF) и представители на 35 компании посетиха Сърбия миналия месец, където се срещнаха с югославския президент Воислав Кощуница, заместник министър-председателя Миролюб Лабус, управителя на Националната банка Младжан Динкич и министър-председателя на Сърбия Зоран Джинджич. Фактът, че делегацията се води от президента на MEDEF Ернст-Антоан Селиер, беше приет като знак, че Франция има силни интереси в Сърбия.
По време на визитата Селиер заяви, че френските компании проявяват нарастващ интерес към приватизацията на сръбски фирми, особено в банковия сектор. Те са окуражени от намалената инфлация и политиката на стабилен обменен курс на югославския динар. Освен в банковия сектор, компаниите са заинтересовани и от инвестиции в енергийния сектор, инфраструктурата, хранително-вкусовата промишленост и телекомуникациите.
Телекомуникационната компания Алкател и сръбската Телеком подписаха споразумение за инсталиране на нови 200 000 цифрови телефонни линии в Белград, Ниш, Нови Сад, Панчево, Кикинда, Зренянин, Смедерево, Пожаревац и Враня. Предвидено е доставката да се осъществи от 15 декември до 25 март. Инвестицията ще бъде подкрепена с кредити от френското правителство и банка БНП Париба.
Друга компания, Алстом, се интересува от получаването на местни концесии за дистрибуция на електроенергия и от влагането на инвестиции за възстановяването на сръбската дистрибуционна мрежа. Алстом вече е оборудвала две от главните водноелектрически централи в Сърбия и е главният доставчик на оборудване за сръбската промишленост за производство на електроенергия.
В началото на тази година компанията за производство на строителни материали Лафарж закупи циментовия завод в Беоцин за 100 млн евро. Днес в града са отчетени най-високите средномесечни заплати за Сърбия. Лафарж планира да инвестира още 20 млн евро през следващите две години.
Специализираната верига за продажби на непрофесионални инструменти за дома Гема обяви значително навлизане на сръбския пазар. Генералният директор Филип Бресон съобщи, че Гема ще инвестира 20 млн евро в нови магазини, в съдружие с местни партньори.
През първите шест месеца на 2002 г. френският износ за Югославия достигна 95 млн евро, което е с 21 млн евро повече в сравнение със същия период на миналата година. През същия период югославският износ за Франция е нарастнал от 29 на 35 млн евро. След октомври 2000 г., преките френски инвестиции са достигнали 120 млн евро. Очаква се през 2003 г. тази цифра значително да нарастне.
Членовете на делегацията на MEDEF бяха впечатлени от макроикономическата стабилност в Сърбия. "Успехът на Лафарж, Алкател и Сосиете Женерал в Югославия показва, че френските предприемачи могат да имат пълно доверие по отошение на вътрешния пазар", каза Селиер.

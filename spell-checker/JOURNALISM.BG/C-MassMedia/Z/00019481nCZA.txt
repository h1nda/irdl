Боледуващият румънски туризъм гледа към България
					04/08/2006
					България винаги е привличала повече чуждестранни туристи от Румъния. Но когато и самите румънци започват да предпочитат морските курорти на съседите пред своите собствени, това е знак, че нещо трябва да се промени. 
					От Паул Чокою за Southeast European Times от Букурещ -- 04/08/06
 
					 
						
Туристите се тълпят на плажа край черноморския град Несебър, България. Румънските туристи избират българските крайбрежни градове пред ваканционните места в собствената си страна. [Гети Имиджис]
						Десетки медийни репортажи напоследък открояват едно продължаващо явление в Румъния. Хиляди румънци се стичат в българските крайбрежни курорти, като обръщат защитен срещу слънчевите лъчи гръб на собствените си брегове. 
						Макар че официалният туристически сезон започна преди повече от два месеца, хотелите по румънското крайбрежие са заети едва наполовина, а туроператорите предвиждат още по-ниски нива на заетост през оставащите два месеца. Според Националната асоциация на туристическите агенции (НАТА) главните оператори в сектора са претърпели досега загуби между 10 % и 25 % през това лято. 
						Нискокачествените услуги, паниката около птичия грип и скандалът с лицензирането на плажовете са някои от факторите, допринесли за тази отрицателна тенденция. Овидиу Юлиу Мариан, ръководител на Националната агенция по туризъм, тази седмица подаде отчаян оставка. 
						Междувременно румънският ежедневник "Котиданул" цитира коментар на служители от НАТА, според които броят на румънските туристи, избрали да прекарат почивката си на българското крайбрежие тази година, се е увеличил от шест до осем пъти в сравнение с миналата година. В края на всяка седмица към плажовете на съседната страна се стичат около 1500 души, в сравнение с миналогодишните средно 150.
						Според "Евениментул Зилеи" тази година се очаква туризмът да даде едва 1,9 % от БВП на Румъния -- голям спад в сравнение с 4,8 %, постигнати през 2005 г. В България приходите от туризъм представляват 16 % от БВП.
						В Румъния все още предстои да бъдат въведени пълните пакети от услуги "ол инклузив", които очевидно се предпочитат от близо 60 % от международните туристи. Нещо повече, в страната не се провеждат никакви туристически прояви до 15 юни, докато в България и Турция сезонът започва на 10 май. 
						"Румънският туризъм е в тежко положение," се казва в писмо на НАТА до президента Траян Бъсеску и премиера Калин Попеску Търичану. Водещи международни организации, като Световния съвет по туризъм (ССТ), също отправят тревожни сигнали. Съгласно доклад на ССТ по отношение на туризма Румъния сега заема 162-о място от 170 страни. 
						Независимо от данните чиновниците са оптимистично настроени за бъдещето. Плановете на хартия сочат, че през следващите десет години този сектор ще носи все повече и повече постъпления в държавния бюджет, като се предвижда средногодишните стойности да бъдат около 6,2 %. Осезаемата перспектива за интергация в ЕС може да бъде протегнатата ръка, от която Румъния се нуждае. Дотогава обаче основните национални забележителности и запазените по неповторим начин традиции на предците ще останат жертва на лошата маркетингова система.

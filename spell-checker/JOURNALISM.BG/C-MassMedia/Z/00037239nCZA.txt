БиХ се опитва да развива възобновяемите енергийни източници
					31/01/2011
					Босна и Херцеговина е съкровищница на възобновяеми енергийни източници, голяма част от които не се използват.
					От Лиляна Смилянич за Southeast European Times от Баня Лука и Юсуф Рамаданович от Сараево – 31/01/11
 
					 
						
Вятърна мачта в БиХ. [Електрическа компания Херцег-Босна]
						Според експертите възобновяемата енергия в Босна и Херцеговина (БиХ) все още до голяма степен остава неизползвана, но причината за това не е липсата на потенциал. По-скоро страната страда от липсата на ясно държавно законодателство, както и че този въпрос не попада изрично в ресора на нито едно министерство. 
						Сред другите пречки са липсата на местни експерти, остарелите технологии, както и монополът на трите големи електроенергийни компании в БиХ. 
						Мубера Бичакчич, ръководител на отдела по енергетика към министерството на външната търговия и икономическите отношения, посочва, че се провежда изследване, което ще даде препоръки за определянето на критерии и насоки на държавно равнище. 
						„Това изследване трябва да послужи за основа за развитието на енергийната стратегия [на страната]. То трябва да ни даде насоки за този сектор до 2020 г., както и да представи преглед на енергийните ресурси”, заяви тя. 
						Бичакчич обаче добавя, че „е трудно да предположим кога политиците ни ще приемат този закон.” 
						Междувременно министерството на туризма и защитата на околната среда на Федерация БиХ съобщи, че е изготвена стратегия за следващото десетилетие, като законодателството на автономната област е съобразено с критериите на ЕС. 
						Според Амер Йерлагич, изпълнителен директор на държавната електрическа компания „Електропривреда БиХ”, изпълняваните в момента проекти включват водноелектрическите централи „Врандук” и „Яничи”, които се изграждат по река Босна в сътрудничество с германската банка КФВ, както и две други инсталации в Олово. 
						 Край Томиславград, Херцеговина, от септември миналата година продължава изграждането на вятърната електроцентрала „Месиховина”. Очаква се тя да бъде открита през 2013 г. и нейният вятърен капацитет да бъде с 33 % по-висок от средния за ЕС. 
						 Според Матан Зарич, управител на босненско-хърватската държавна "Електрическа компания на Херцег-Босна", тя наистина може да има „най-голям капацитет в сравнение с вятърните електроцентрали в региона”. 
						Финансирането на някои проекти обаче все още не е уредено. Три топлоелектрически централи, десетина водноелектрически централи и три вятърни централи очакват да привлекат интереса на чуждестранните инвеститори. 
						 „Инвеститорите все още са предпазливи заради липсата на закон за електроенергията на централно държавно равнище, в който да бъдат определени задълженията и условията за електроразпределителните дружества при прехвърлянето на електроенергия от производителите, както и цените”, посочва Фарук Мустович, водещ енергиен експерт в БиХ. 
						Богата на реки и гори, страната буквално седи върху златна мина, що се отнася до възобновяемите източници. БиХ има също значителен геотермален потенциал, особено край градовете Босански Шамац , Какан и Сараево, който е недостатъчен за производството на енергия, но може да се използва за други отоплителни цели. 
						Оползотворяването на този потенциал, като същевременно се съхрани природната красота на БиХ, ще бъде предизвикателство през следващите години. Предвид политическите неуредици обаче, които не позволяват да бъде изготвена обща национална стратегия, може да мине доста време, преди работата да започне.

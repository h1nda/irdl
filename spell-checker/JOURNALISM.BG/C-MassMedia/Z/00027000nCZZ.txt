Наука и технологии: Роботизираната хирургия бележи успехи в Гърция
					07/07/2008
					Гръцки специалисти обсъждат роботизираната хирургия. Още новини в областта на науката от седмицата: турски изследователи създадоха ваксина срещу кримско-конгоанската хеморагична треска; Хърватия се присъедини към CleanSeaNet.
					 
						
Специалисти обсъдиха роботизираната хирургия в Солун. [АФП]
						Роботизираната хирургия си проправя все по-бързо път в гинекологията в Гърция, заявиха специалисти по време на 3-тия Общогръцки конгрес по гинекологична ендоскопия в Солун. Участниците в конгреса са направили презентации на достиженията в областта на роботизираната хирургия в Гърция през последните две години, съобщи във вторник (1 юли) гръцката телевизия и радио (ЕРТ). Хирурзи извършиха първата роботизирана хирургическа операция в страната през 2006 г.
						*** 
						Парламентарната комисия по външни работи на Турция прие миналата седмица законопроект за ратифициране на Протокола от Киото. Турция е една от малкото държави, които все още не са ратифицирали документа, страните по който се задължават до 2012 г. да намалят емисиите от парникови газове с най-малко 5 % под нивата от 1990 г.
						 *** 
						
						Турски изследователи създадоха ваксина срещу кримско-конгоанската хеморагична треска (ККХТ), използвайки кръвни проби от пациенти, които са получили имунитет, след като са се възстановили от заболяването. Продуктът е разработен от Отдела по здравеопазване към турското здравно министерство. Изследователите са го изпробвали успешно върху животни, а след това са го използвали, за да лекуват заразени от вируса хора.
						*** 
						Заместник-председателят на Европейската комисия Гюнтер Ферхойген и албанският министър на икономиката Генц Рули подписаха Меморандум за разбирателство за официалното оформяне на участието на Албания в стълба за предприемчивост и иновация от Рамковата програма за конкурентоспособност и иновации (ПКИ). ПКИ, която се провежда от 2007 до 2013 г. и е с бюджет от 3,6 млрд. евро, се състои от следните три стълба - Рамкова програма за предприемчивост и иновации, Програма за подкрепа на политиката в областта на информационните и комуникационните технологии и Програма “Интелигентна енергия - Европа”.
						 *** 
						
						Хърватия се присъедини към CleanSeaNet, служба на Европейската агенция за морска безопасност, която помага за сателитното установяване на нефтени разливи в морето. Участниците в проекта трябва да помогнат за създаването и функционирането на система за ранно предупреждение.
						*** 
						Словенският министър на висшето образование, науката и технологиите Мойца Куцлер Долинар и нейният черногорски колега, Сретен Скулетич, подписаха Споразумение за сътрудничество в областта на науката и технологиите в сряда (2 юли). Министрите се договориха, че през 2009 г. двете министерства ще публикуват покани за участие за двустранни изследователски проекти.
						*** 
						Председателят на българската Агенция за информационни технологии Пламен Вачков заяви в сряда (2 юли), че неговата държава се нуждае от 50 до 75 млн. евро инвестиции, за да осигури високоскоростни интернет връзки, които да покрият цялата страна. Средствата могат да бъдат осигурени чрез публично-частни партньорства, каза той, като добави, че агенцията е подготвила национална програма за развитие на широколентовата услуга в България и скоро ще я представи за одобрение от правителството.
						
						(Различни източници - 30/06/08 - 07/07/08)

Слабата организация и студеното време прекратиха протестите на "Ветевендосе"
					23/01/2012
					За втори пореден уикенд привържениците на движението "Ветевендосе" ("Самоопределение") се събраха пред граничните пунктове, за да протестират срещу неприлагането на споразумението за реципрочност със Сърбия. Този път обаче протестите бяха мирни. 
					От Линда Карадаку за Southeast European Times от Прищина -- 23/01/12
 
					 
						
Членове на "Ветевендосе" протестират в град Подуево, близо до граничния пункт в Мердаре между Косово и Сърбия, в неделя (22 януари). [Ройтерс]
						Опозиционното движение "Ветевендосе" ("Самоопределение") приключи своите протести по граничните пунктове със Сърбия в Мердаре и Бела Земля след полунощ, обявявайки, че полицейските ограничителни мерки и много ниските температури са направили оставането им невъзможно. 
						"Ветевендосе" завърши основния си протест в Мердаре към 1,35 ч. сутринта, след като косовската полиция арестува активиста Ветон Драгуша, който се е занимавал с логистиката. "В знак на загриженост за здравето на протестиращите лидерите на движение "Ветевендосе" ги помолиха да се разотидат спокойно," казаха от движението. 
						"Мирният протест в защита на Републиката, за местните изделия и против Сърбия, ще продължат и в бъдеще под други форми," каза Шпенд Ахмети, заместник-председател на движението, пред протестиращите и репортерите в Мердаре. 
						"Вярвам, че "Ветевендосе" е на добър път да постави [правителството] под натиск да приложи на практика мерките за реципрочност, като същевременно проявява грижа за здравето и живота на протестиращите," каза за SETimes Белул Бечай, косовски анализатор и университетски преподавател, добавяйки: "Това е част от зрелостта на ръководството на "Ветевендосе". 
						Правителството реагира в неделя вечерта, заявявайки, че правото на мирен протест е гарантирано от косовската конституция, но че с него "никой не може да злоупотребява по каквато и да било причина". 
						"Този протест е напълно излишен и против решенията на парламента. Той създаде затруднения за свободното придвижване на гражданите и стоките, но косовската полиция се погрижи свободата на движение да бъде гарантирана и пътищата да не бъдат блокирани," се казва в съобщение на правителството за медиите. 
						Неделният протест започна, след като парламентът одобри "ответна мярка" по споразумението за реципрочност със Сърбия, този път представена от премиера Хашим Тачи от Демократическата партия на Косово. Новата мярка, обезсилила предходните мерки, бе одобрена с 59 на 41 гласа и един въздържал се. 
						"Парламентът приветства споразуменията, постигнати между Република Косово и Република Сърбия чрез диалога. Правителството се задължава - въз основа на законите и конституцията - да приложи мерките за реципрочност. Решението влиза в сила от датата на одобряването му и прави невалидни всички други решения по въпроса," гласи новата мярка. 
						"Ветевендосе" бе прокарало своя мярка за реципрочност в парламента на 7 декември. Тя изискваше пълна политическа, икономическа и търговска реципрочност със Сърбия. 
						Заместник-председателят на "Ветевендосе" Висар Юмери каза в парламента, че депутатите е трябвало да обсъдят полицейското насилие, употребено по време на протестите по границата миналия уикенд. 
						Арбана Видишичи, директор на Радио "Свободна Европа" в Косово, каза за SETimes, че "Ветевендосе" може и да е загубило този рунд, но е спечелило известна политическа инерция. "Самоопределение" бе вълк единак в тази акция за блокиране на границата, но бе много добре подкрепено от други опозиционни политически партии в решителното отхвърляне на мярката." 
						"Със или без протест, ще са необходими огромни стъпки за преодоляване на ситуацията на "множество от мерки", която сега може да се разглежда и като прецедент за използване на парламента в подкрепа на отмъстителни политически акции," добави Видишичи. 
						Лидерът на "Ветевендосе" Албин Курти казва, че мирните протести правят Косово по-демократизирано. "Неразбирането и несвикването с мирните протести допринася за възможности за диктатура," каза той пред репортери пред централата на "Ветевендосе" в събота. 
						Президентът Атифете Яхяга се срещна същия ден с политически лидери, включително с Тачи и Курти, призовавайки всички партии да търсят решения в рамките на косовските институции, чрез диалог и зачитайки конституцията и останалите закони. 
						"Яхяга прецени, че в институциите на Косово трябва да се развива дебат и процес на вземане на решения, които би трябвало [да бъдат използвани] с цел да допринесат за изграждането, хармонизирането и прилагането на политиките," казаха от нейната канцелария.

Македонците претеглят доброто и лошото на демокрацията
					26/01/2010
					Двете десетилетия усилия за изграждане на многопартийна демокрация в Македония показват признаци както на успех, така и на провал.
					От Зоран Николовски за Southeast European Times от Скопие -- 26/01/10
 
					 
						
Македонците честват своята независимост. [Гети Имиджис]
						През 20-те години след падането на Берлинската стена в Македония се изграждаше многопартийна демокрация с всички атрибути на правата на личността и на малцинствата. 
						Има обаче някои аспекти на комунизма от времето на бивша Югославия, към които гражданите може да изпитват носталгия: сигурността на работните места, системите на здравеопазване и образование и свободата на пътуване по света. 
						 "През последните 20 години изживяхме национално възраждане, но цената, която заплатихме за националната си свобода в икономическо и социално отношение, със сигурност е висока. И все пак си струваше," каза за Southeast European Times Татяна Христова от Скопие. 
						"Особено болезнен бе визовият режим, който ограничи свободата на пътуване, на която се радвахме в миналото, и който освен това почти напълно скова частния сектор," добави тя, изразявайки задоволство от решението на ЕС да премахне визовия режим в края на миналата година. 
						Пътят към демокрацията започна към края на 80-те години на миналия век, когато правителството на Глигорие Гоговски - последното еднопартийно управление на страната - откри широк дебат за поемане в нова посока. 
						Не след дълго бе въведено законодателство, позволяващо регистриране на различни политически партии. Партията за демократичен просперитет на албанското малцинство и Социалдемократическата партия бяха скоро последвани от много други. 
						По-късно реформаторското крило в правителството на Гоговски - включващо настоящия управител на националната банка Петър Гошев - прие социалдемократическата идеология през 1990 г. 
						Гошев се смята от мнозина за най-ранния опонент на опитите на Слободан Милошевич да доминира в Югославия. В интервю за "Утрински весник" Гошев каза, че Милошевич лично е налагал политики за разпокъсването на Югославия. 
						Първият плуралистичен парламент в Македония прие Декларация за независимост през януари 1991 г. В референдум на 8 септември същата година над 95 % от гласувалите подкрепиха независимата държавност. 
						Управлението на Македония бързо реши да се присъедини към световната общност на демокрациите, решение, намерило отражение в приемането на първата Мисия на умиротворителните сили на ООН (UNPREDEP) по време на югославските войни. Към днешна дата Македония е изпълнила условията за членство в НАТО и е предприела необходимите стъпки за започване на преговори за членство в ЕС. 
						Въпреки това последиците от бурните години след 1990 г. се усещат и днес, когато страната се възстановява от икономическото ембарго, наложено й от Гърция заради дългогодишния "спор за името", заедно със загубата на югославските пазари вследствие на войната и различните санкции. 
						Напредъкът на политическите и икономическите реформи бе забавен също и от войната в Косово през 1999 г., по време на която Македония прие стотици хиляди косовски албански бежанци. 
						Социализмът в Македония се отъждествяваше с комунистическия диктатор Йосип Броз Тито. Днес има политическа партия - до голяма степен символична - наречена Съюз на титовите леви сили. 
						Все пак мнозина си спомнят за тайните досиета, които режимът на Тито поддържаше за хората, борещи се за стария идеал за независима и демократична Македония. А приетият през 2008 г. закон за разследване на настоящите публични фигури за минало сътрудничество с тайната полиция на Тито все още не е влязъл в сила.

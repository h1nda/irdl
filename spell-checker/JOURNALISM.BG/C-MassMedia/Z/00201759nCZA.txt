Децата булки в Турция
					16/08/2011
					Турция има един от най-високите проценти на бракове на непълнолетни в света 
					От Менекше Токяй за Southeast European Times от Истанбул - 16.08.2011 г.
 
					 
						
Процентът на бракове в детска възраст все още е висок, но спада. [Флаинг Брум]
						„Когато приятелите ми ходеха на училище, аз бях малко момиче на 13 години, омъжено за приятел на баща ми над тридесетте. Бях уплашена, когато той си беше у дома. Не можех дори да вляза в стаята му. Никога няма да простя на баща си”, каза неназована малолетна булка от провинция Ван, която сега е на около 40 г. 
						Трудно е да се определи точният брой на браковете в непълнолетие в Турция, тъй като много от тях не биват регистрирани или са неофициални „имамски” (религиозни) церемонии. „Това прави положението още по проблематично, тъй като тези бракове не се регистрират официално, което ги прави трудни за проследяване”, заяви адвокат Вилдан Ирмибешоглу за SETimes. 
						Според данни на Института за проучване на населението към Университета "Хаджеттепе" обаче процентът на ранните бракове - определяни като бракове на 17-годишна или по-ранна възраст в групата от 15 до 43 г. - е средно 28 %. Това включва неофициалните религиозни бракове и варира в зависимост от регионите в страната с пикове, приближаващи 41 % в Източна и Югоизточна Турция. 
						„Когато се обмисля включването на жените на възраст над 49 години, не би било неправилно да се каже, че броят ще бъде значително по-висок”, заяви за SETimes д-р Илкнур Юксел-Каптаноглу от Института за проучване на населението, добавяйки: „Въпреки че броят спада през годините, той е все още висок и продължава да бъде проблем”. 
						Според неотдавнашен доклад на парламентарната комисия за равенство на възможностите за жените и мъжете много семейства в Източна Турция не смятат брака в детска възраст за проблем. 
						Фондацията за връзки и проучвания по въпросите на жените към „Флаинг Брум” е една от най-влиятелните организации на гражданското общество, провеждаща кампании срещу браковете в непълнолетие. Организацията е активна в 54 града и провежда срещи с децата булки, като им дава шанс да разкажат своите собствени истории. 
						Пред SETimes председателката на фондацията Халиме Гюнер определи браковете с непълнолетни като първото и най-важно нарушение на правата на жените. „Ние бихме искали да променим разбиранията”, обясни тя и постави въпроса: „Някога запитвали ли сте се за възрастта на булката, когато сте присъствали на брачна церемония?”
						В Турция гражданското право определя, че човек може да се ожени на 17-годишна възраст, а наказателният кодекс счита лицата, по-млади от 15 години, за деца. През 1989 г. обаче Турция подписа Конвенцията на ООН за правата на децата, която поставя извън закона браковете преди 18-годишна възраст. В резултат от тези противоречащи си числа дефиницията кои лица са деца, е неясна. 
						„Депутатите трябва да увеличат законната възраст за встъпване в брак от 17 на 18 години веднага щом бъде свикан парламентът”, настоява Гюнер, добавяйки, че трябва да се вземат предвид също зрелостта на опорно-двигателния апарат и психологическата зрялост. 
						Последствията от ранните бракове могат да бъдат значителни. Те често водят до ранно отпадане на децата от училище и възпроизвеждат до безкрайност цикъла на бедността, но според Гюнер те допринасят и за домашното насилие, кръвосмесителни връзки, здравни проблеми и дори могат да доведат до смърт. 
						При момичетата на възраст от 15 до 19 години е четири пъти по-вероятно да починат по време на раждане, отколкото при бременностите в зряла възраст. Според статистиките, основаващи се на неотдавнашни проучвания от Ирмибешоглу на конкретни случаи, една четвърт от самоубийствата на жени в Турция са във възрастовата група между 14 и 16 години. 
						Тъй като неофициалните религиозни бракове представляват значителна част от браковете в непълнолетие, религиозните институции могат да играят значителна роля в превантивната работа, твърди Гюнер. 
						„Председателят на (Дирекцията по) религиозните въпроси веднъж ми каза, че по време на петъчните молитви в джамиите те говорят пред почти 23 милиона мъже из цяла Турция. Те трябва да използват тази възможност и да предадат послание, подчертаващо недостатъците на ранните бракове”, казва Гюнер. „Момичетата трябва да откриват външния свят, да се социализират и да бъдат част от организация за разчупването на тази верига на консерватизма около тях.”

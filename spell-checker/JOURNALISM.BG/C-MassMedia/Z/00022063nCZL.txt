Албанският премиер Бериша прие предложението на опозицията за разговори
					28/03/2007
					 
						ТИРАНА, Албания – Министър-председателят Сали Бериша, лидер на управляващата Демократическа партия, във вторник (27 март) изрази своята готовност за участие в разговори с опозицията във връзка с реформите. Лидерът на опозиционната Социалистическа партия Еди Рама беше изпратил писмо до него, в което предлагаше дискусия около кръглата маса, имаща за цел възобновяване на политическия диалог и сътрудничеството. Все още не е ясно кога ще започнат разговорите. 
						Други новини – Опозиционното Социалистическо движение за интеграция (СДИ) предложи редица избирателни реформи по време на среща във вторник с експерти по конституционно право и НПО. Лидерът на СДИ Илир Мета каза, че реформите предвиждат промяна на избирателната система от сегашната смесена мажоритарно-пропорционална в чисто пропорционална система, като при това се намали броят на депутатите в сегашния 140-членен парламент, както и решаване на въпросите, свързани с регистрацията и установяването на самоличността на гласоподавателите. (Топ-Ченъл, Шекули, KohaJone - 28/03/07, VizionPlus, 24-оре, Уебсайт на албанското правителство - 27/03/07)

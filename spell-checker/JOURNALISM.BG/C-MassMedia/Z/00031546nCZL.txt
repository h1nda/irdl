Караджич иска още време, за да си подготви защитата
					06/09/2009
					 
						ХАГА, Холандия -- Бившият босненски сръбски лидер Радован Караджич поиска от Хагския трибунал за военни престъпления в петък ( 4 септември) да му предостави още време, за да подготви защитата си. Караджич твърди, че той и съветниците му се нуждаят от още десет месеца, за да прегледат почти един милион страници от материалите на обвинението. Искането бе направено дни след като прокурорите намалиха обема на своето дело в отговор на искане на съдия да направят това преди процеса. Караджич е обвинен в геноцид, военни престъпления и престъпления срещу човечеството, произтичащи от конфликта през 1992-1995 г. в Босна и Херцеговина. Процесът срещу него се очаква да започне след седмици. (Ройтерс, AП, Б92, Бета - 04/09/09)

Нов лидер за „Нова демокрация”
					27/11/2009
					Пътят, по който ще поеме основната опозиционна партия в Гърция, зависи от решаващ вот в неделя.
					От Мария Паравантес за Southeast European Times от Атина - 27/11/09
 
					 
						
Бившият гръцки външен министър Дора Бакоянис призова партията да се модернизира, а нейният съперник Антонис Самарас иска „Нова демокрация“ да се върне към своите корени. [Гети Имиджис]
						Битка под формата на изказвания и проучвания на общественото мнение се разрази по време на подготовката за изборите за нов председател на гръцката консервативна опозиционна партия „Нова демокрация“ (НД) в неделя (29 ноември). 
						В цялата страна ще бъдат отворени около 1500 избирателни секции. За първи път заедно с 4500-те делегати от НД гласа си ще могат да дадат и хора, които не са членове на партията, стига да впишат името си в партийния регистър. Според вестник „Вима” процесът може да струва близо 2 млн. евро. 
						Тримата съперници се съревновават за поста на Костас Караманлис, който се оттегли след загубата на неговата партия на общите избори на 4 октомври. Единият от кандидатите е Дора Бакоянис, външен министър в предишната администрация. Тя е дъщеря на бившия председател на партията Константинос Мицотакис, който изкара един мандат като премиер, и беше кмет на Атина от 2003 до 2006 г. 
						Бившият министър на културата Антонис Самарас и префекта на Солун Панайотис Псомиадис също участват в надпреварата. Четвъртият претендент, бившият министър на здравеопазването Димитрис Аврамопулос, отпадна от състезанието на 2 ноември, като обеща своята подкрепа за Самарас. 
						Член на администрацията на Мицотакис, Самарас напусна партията през 1993 г., като с този си ход в крайна сметка предизвика падането на правителството. Той отново се записа в НД през 2004 г. 
						Въпреки призива на напускащия лидер Караманлис за единство и избягване на „отклонения и лични нападки” от неговите евентуални наследници, надпреварата е много ожесточена. Кандидатите публично спореха дали НД трябва да проведе вътрешнопартийни избори, или те да бъдат открити за всички поддръжници. 
						Тези дрязги допълнително утежниха проблемите на НД въпреки опитите й да се стабилизира след тежката загуба от социалистите на Георгиос Папандреу. 
						Дясноцентристкият претендент за поста Бакоянис неотдавна изтъкна необходимостта от съживяване на партията чрез обръщане към обществото. "След няколко дни ще решим дали искаме НД на миналото, или на бъдещето. Дали искаме НД на страха, или на надеждата", каза тя в родния си град Хания на остров Крит. 
						 За разлика от нея Самарас заема позицията на консерватор националист, като твърди, че първостепенната отговорност на партията е към нейната политическа база. 
						"Трябва да се обърнем към истинския поддръжник на НД и едва след това да търсим другаде", посочи той при посещение в Халкида, подчертавайки необходимостта от връщане на партията към нейните корени. 
						Псомиадис, също привърженик на патриотично-консервативните идеи, твърди, че върху него се оказва натиск да се оттегли от надпреварата, за да бъде избегнат втори тур на изборите. Префектът на Солун обаче посочва, че ще остане до края и си е поставил за цел да събере 20 % от гласовете. 
						Проучванията на общественото мнение не дават убедителен отговор. Всяко от публикуваните тази седмица две нови изследвания води към различен кандидат -- Бакоянис и Самарас. Междувременно партийни кадри дадоха публични обещания за подкрепа, опитвайки се да повлияят на гласоподавателите. 
						По време на кампанията Бакоянис покани своите съперници на телевизионен дебат, но и двамата отказаха, заявявайки, че допълнителното демонстриране на несъгласията между тях ще разочарова гласоподавателите.

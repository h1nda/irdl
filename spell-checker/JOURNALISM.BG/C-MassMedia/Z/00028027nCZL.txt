Турция удари 31 бази на ПКК в Северен Ирак
					12/10/2008
					 
						AНКАРА, Турция -- Генералният щаб на турската армия съобщи в събота (11 октомври), че турските въоръжени сили са ударили 31 бази, използвани от терористичната Кюрдска работническа партия (ПКК) в района Хакурк в Северен Ирак в петък през нощта. Това е било част от едноседмичната операция срещу ПКК в отговор на нападението в Югоизточна Турция, при което загинаха 17 турски войници. Президентът Абдула Гюл заяви в събота - за пръв път публично - че Турция води преговори с властите в Северен Ирак за възможни мерки за ограничаване на дейността на ПКК там. От своя страна еврокомисарят по разширяването Оли Рен предупреди Турция в събота, че мерките срещу кюрдските бойци не трябва да нарушават човешките права.
						В други новини от събота се казва, че полицията в Истанбул е съобщила за задържането на жена с 20 кг експлозиви. Полицията твърди, че експлозивите са щели да бъдат използвани за терористичен акт в централния район на града Шишли.
						Междувременно в Брюксел стотици кюрди пристигнаха от Германия, Франция и Холандия и протестираха в събота с настояване за освобождаването на Абдула Очалан. Бившият лидер на ПКК излежава доживотна присъда за сепаратизъм в турски затвор. (Ватан - 12/10/08; Ройтерс, AФП, ДПА, Хюриет, РИА Новости, Анадолска информационна агенция, НТВ - 11/10/08)

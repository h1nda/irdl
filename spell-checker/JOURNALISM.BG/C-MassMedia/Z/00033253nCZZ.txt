Наука и технологии: „Пфайзер” откри нов офис в Анкара
					01/02/2010
					Анкарският университет „Хаджеттепе” приюти нова лаборатория на „Пфайзер”. Още новини от областта на науката: Белград бе домакин на конференция на министри на образованието от Западните Балкани; продажбите на персонални компютри в Румъния намаляват.
					 
						
Фармацевтичният гигант „Пфайзер” откри нов център за научни изследвания и развойна дейност в Анкара. [Гети Имиджис]
						Фармацевтичният гигант "Пфайзер” откри във вторник (26 януари) нов център за научноизследователска и развойна дейност в Анкара. Центърът, който се намира в Зоната за технологично развитие на университета „Хаджеттепе”, е част от стратегическото сътрудничество между компанията и университетските учени. Той ще подпомага молекулярните изследвания и ще разшири научноизследователската и развойната дейност в Турция. 
						*** 
						На 25 и 26 януари в Белград се проведе двудневна конференция на министрите на образованието на страните от Западните Балкани. Проявата бе под надслов "Педагогическите умения в различни демократични общества - сравнителен анализ на развитието в страните от Западните Балкани" и бе организирана от сръбското министерство на образованието и Съвета на Европа в сътрудничество с Швейцарската агенция за развитие и сътрудничество. 
						*** 
						На най-добрите 125 студенти по информационни технологии в държавните и частните университети в Македония ще бъдат отпуснати държавни стипендии. Студентите по информационни технологии получиха договорите за субсидията от министър-председателя Никола Груевски на 23 януари. 
						*** 
						Продажбите на персонални компютри в Румъния са се понижили с повече от 55 % през 2009 г., според доклад на “Интърнешънъл Дейта Корпорейшън”, публикуван в сряда (27 януари). Смята се, че причината за спада е общата икономическа криза. 
						*** 
						Осемнадесетгодишен интернет предприемач от Великобритания откри на 25 януари нов уебсайт за туризъм в Кипър - http://www.cyprusexplored.com. Сайтът предоставя информация за културата, храната и възможностите за настаняване на туристи на острова. 
						*** 
						В четвъртък (28 януари) държавните институции в Косово започнаха да изпълняват услугата издаване на държавни документи чрез интернет. Инициативата, която се изпълнява от министерството на държавната администрация и министерството на вътрешните работи, ще позволи по-бързото обслужване и достъп до документи. Инициативата е част от Електронната стратегия на Косово за периода 2009-2015 г. 
						*** 
						Новото актуализирано издание на "Червената книга на застрашените видове" в Гърция, което се издава за първи път от 17 години, беше представено официално в сряда (27 януари). Проектът, който се осъществява в сътрудничество от Гръцкото орнитологично дружество, WWF Гърция, Гръцкото херпетологично дружество и Гръцкия институт за спелеоложки изследвания, представлява база данни за най-застрашените видове в страната. 
						
						(Различни източници – 25/01/10-01/02/10)

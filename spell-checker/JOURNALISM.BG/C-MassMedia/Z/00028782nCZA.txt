Русия блокира продължаването на мандата на мисията на ОССЕ в Грузия
					23/12/2008
					От 1 януари ОССЕ ще трябва да започне да закрива своята 16-годишна мисия в Грузия, след като Русия блокира в понеделник продължаването на мандата й.
					(AФП, ФТ, Ройтерс - 23/12/08; AП, ДПА, Би Би Си, ИХТ, Гласът на Америка, РСЕ/РС, ОССЕ - 22/12/08)
 
					 
						
Финландският външен министър Александър Стуб, чиято страна понастоящем е председател на ОССЕ, заяви, че съжалява за решението. [Гети Имиджис]
						ОССЕ ще започне да изтегля гражданската си мисия от Грузия в началото на следващата година, след като Русия блокира продължаването на нейния мандат по време на среща във Виена в понеделник (22 декември).
						Финландският външен министър Александър Стуб, чиято страна понастоящем е председател на най-голямата организация за сигурност в Европа, изрази съжаление, че 56-те страни членки не са успели да намерят изход от патовата ситуация с Русия заради отцепилият се район Южна Осетия.
						„ОССЕ има още много работа в региона”, каза Стуб. „Надявам се, че преговорите по бъдещата дейност на ОССЕ в Грузия може да продължат догодина.”
						Мисията на ОССЕ започна през 1992 г. със задачата да помогне на Тбилиси в преодоляването на конфликти, демократизацията, човешките права и върховенството на закона. В момента тя наброява 200 щатни служители. Двадесет военни наблюдатели, изпратени в Грузия след руско-грузинския конфликт през август, могат да останат до февруари.
						В изявление на ОССЕ се казва, че е имало предложение за създаване на „паралелни, взаимно независими полеви служби в Грузия и Южна Осетия.” Като алтернатива Финлания предложи тримесечно удължаване на сегашния мандат на мисията, за да има повече време за преговори.
						Но Русия, която забрани влизането на наблюдатели на ОССЕ в Южна Осетия след края на войната, отхвърли предложението.
						"Консенсус за тримесечно техническо удължаване днес не бе възможен, което означава, че трябва да започнем да изтегляме мисията и да закриваме дейността й от 1 януари,” каза финландският посланик Анти Турунен след срещата, проведена в понеделник при закрити врати.
						Руският посланик Анвар Азимов каза в понеделник, че Москва иска да види отделна мисия за Южна Осетия и Абхазия, и настоя 55-те членки на ОССЕ да признаят тяхната независимост като „реалност”. Само Русия и Никарагуа са предложили досега дипломатическо признаване на отцепилите се райони.
						Франция, която понастоящем заема ротационното председателство на ЕС, изрази съжаление от липсата на решение. Посланиците на Великобритания и САЩ в организацията за сигурност, Иън Клиф и Джули Финли, бяха по-критични.
						"Всичко се свежда до ... настояването на Русия за признаване на независимостта на Южна Осетия и Абхазия в бъдещата структура на мисията,” каза Клиф пред АП.
						Финли нарече отказа на Русия да подкрепи продължаването на мандата на мисията на ОССЕ „възмутителен” и нов опит за саботиране на ОССЕ.
						Висши представители на грузинското външно министерство видяха в хода на Русия от понеделник част от по-широка стратегия за постепенно намаляване на броя на международните организации, присъстващи на терена.
						"Русия направи всичко по силите си да убие още един международен мандат в Грузия, каза външният министър Григол Вашадзе. „Това бе направено умишлено, така че да няма никакви свидетели."

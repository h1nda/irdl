Проект за психическо здраве заимства опита на БиХ
01/07/2003
Регионален проект за психическо здраве в рамките на Пакта за стабилност заимства опита на БиХ при използване на общински центрове за психическо здраве за лечение на душевно болни.
От Бет Кампшрор за Southeast European Times в Сараево - 01/07/03
 
 
Успехът на Босна и Херцеговина (БиХ) при управлението на малки центрове за хора, нуждаещи се от психиатрична помощ, като по този начин се изземват функциите на "бездушните" големи болници, ще бъде моделът, следван от регионалния проект за психическо здраве в рамките на Пакта за стабилност в ЮИЕ.
" Основната разлика е в това, че центърът е близо до пациента, а професионалистите достигат до пациента в дома му. Пациентът е централната фигура. Пациентът може да избира вида на терапията, тъй като центърът разполага с мултидисциплинарен екип, съставен не само от лекари и медицински сестри, но и от социални работници и специалисти по професионални заболявания," каза Сена Пуратич, регионален ръководител на Проекта за психическо здраве в ЮИЕ.
Двугодишният проект на стойност 2.2 млн. евро, който обхваща Албания, БиХ, България, Хърватия, Македония, Молдова, Румъния и Сърбия-Черна Гора, ще даде ход на създаването на общински центрове за психиатрична помощ през 2004 година след завършване през тази година на първата фаза от проекта - приемането във въпросните държави на закони за психично болните, зачитащи човешките им права.
Въпреки че БиХ страда както от изостаналата си икономика, така и от наследството на войната, което включва голям брой бежанци, ветерани от войните и сираци, страната успя да трансформира своята система за психиатрична помощ по време на войната. Четиридесет и осем малки центрове, финансирани от областните и кантонални министерства на здравеопазването, функционират в цяла БиХ, което е рекорд в сравнение с всяка друга държава от региона. Световната здравна организация вече е подпомогнала създаването на такива центрове в Албания и Македония, както и на пилотни центрове в Румъния и България.
Според Ператич разковничето е в отказа от архаичните лечения и терапии, използвани в някога доминирани от СССР държави като България, както и в убеждаването на лекарите от региона да работят в малки центрове, които по-добре обслужват пациентите.
"При старта на реформите професионалистите оказват силна съпротива, тъй като мислят, че ще изгубят властта си, ако не работят в голяма болница, не носят бяла престилка или не предписват медикаменти," посочи тя.
Пуратич каза, че има смисъл всички тези държави да бъдат групирани в рамките на Пакта за стабилност. Много от проблемите на прехода в страните като изостаналите икономики и растящия брой хора, изложени на риск от психиатрично заболяване, са общи за всички.
"Здравето е политически неутрално," изтъкна тя. "То е основна човешка нужда, основно човешко право. Чрез подобрено душевно здраве хората могат да имат и по-добри жизнени и икономически условия."
Макар че мнозина в региона разглеждат Пакта за стабилност като инструмент единствено за политическо сътрудничество, това не е точно така, каза Патриция Мауро, изпълнителен секретар на Инициативата на Пакта за социално интегриране със седалище в Брюксел.
"Пактът за стабилност се стреми да установи някакъв тип регионално сътрудничество и ако можем да го постигнем на неутрална основа, тогава мисля, че резултатите ще са положителни. Проектът се вписва отлично в целите на Пакта, тъй като касае техническо сътрудничество и обмяна на опит," посочи тя.

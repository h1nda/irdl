Косовският премиер Тачи заяви, че се очаква страната да бъде призната от нова вълна от държави 
					03/10/2008
					 
						ПРИЩИНА, Косово – Премиерът Хашим Тачи заяви в четвъртък (2 октомври), че новата вълна от държави, готови да признаят независимостта на Косово, ще изненада властите в Белград. „Броят на страните ... ще нарасне,” каза Тачи, изтъквайки заслугите на съвместната работа между вътрешните институции и подкрепата на международната общност. Досега 47 държави са признали едностранната декларация за независимост на Косово от Сърбия, между които са 21 членки на ЕС. 
						Междувременно в четвъртък сръбският външен министър Вук Йеремич заяви в интервю за Б92, че очаква Международният съд да постанови, че декларацията на Косово за независимост е в нарушение на международното право. Според Йеремич това решение ще отреже пътя на Косово към всички международни организации и ще накара някои страни да оттеглят решението си за признаване. 
						Други новини – В четвъртък около 2 000 сърби излязоха на мирна демонстрация в гр. Митровица срещу разполагането на мисията на ЕС ЮЛЕКС в Косово. (AФП, Б92, Дойче Веле, Фонет, Бета, Танюг, Наслови - 02/10/08)

Изложбата е като завръщане у дома за албанските творци
07/07/2004
Националната художествена галерия бе неотдавна домакин на забележителна изложба, представила произведения на 23 албански творци, които живеят и работят в чужбина. Събитието е съвместен проект на Международната организация по миграция и Върховния комисар за бежанците на ООН (ВКБООН).
От Арди Пулай за Southeast European Times в Тирана - 07/07/04
 
 
Башким Ахмети е един от 23-та творци, участвали в изложбата "Цветовете на Албания по света". [Гент Шкулаку]
След години живот зад граница албански творци се завръщат в родината. "Цветовете на Албания по света," изложба, организирана наскоро в Националната художествена галерия на Тирана, представи 23 творци, емигрирали в други страни, включително мнозина, които напуснаха родината си по време и веднага след края на комунистическия режим.
Експозицията бе първата по рода си в Албания, събрала творци от диаспората. Фокусът бе върху нуждата от уважение към мигрантите и бежанците, както и върху положителния им принос към обществата, в които се вливат. Според Международната организация по миграция (МОМ), организирала проявата заедно с ВКБООН, целта на художествената изложба е била "да предизвика дебат и размисъл не само върху човешкото страдание, но и върху човешкото достойнство."
"Това действително е уникално събитие за Албания," каза Алби Грева от офиса на МОМ в Тирана. " Толкова много са творците, които се завърнаха, за да участват в тази изложба, след решението си да емигрират от Албания в началото на 90-те години на миналия век. Изключителна рядкост е да ги съберем в една изложба. "
За Джовалин Делия, албански творец, който живее във Флоренция, Италия, събитието звучи като "зов на собствения ти баща да се завърнеш в родната страна."
При комунизма, отбелязва представителят на ВКБООН в Албания Марион Хофман, творците "трябваше или да творят според правилата на диктатурата, или да работят тайно, или да избягат.В тази експозиция ние откриваме цветове, които допреди 14 години биха били потиснати от сивотата в херметически затворените граници на страната."
Проявата бе официално открита от премиера Фатос Нано. На церемонията по откриването той приветства участващите творци, които според него, "са привнесли в обществата, където живеят, определени ценности на албанската култура като страст, приятелство и благородство."
"Те оставят отпечатък върху творческата сцена на обществата, където живеят, и сега имат възможност да покажат творбите си и в своята родина. Те ни напомнят, че 20 млн. бежанци и изселени лица по целия свят също биха се завърнали у дома, ако можеха," посочи Хофман.
Финансирането на изложбата бе осигурено от местни и чуждестранни донори. Сред представените творци бяха Адриан Пачи, Флутура Прека, Бесник Хашилари, Хелидон Джорджи , Ибрахим Кобра, Омер Кавеши, Орнела Ворпси, Венера Кастрати, Анила Рубики, Армандо Луля, Башким Ахмети, Буяр Марикя, Араян Рисвани, Илир Зефи, Кховалин Делия, Буяр Лука, Астрит Ватника, Артана Шабани, Агим Сула, Елтон Милаки, Пюлумб Пучи , Валдона Муслиу и Виктор Ферия.

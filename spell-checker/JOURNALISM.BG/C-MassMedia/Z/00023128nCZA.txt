Македонското правителство и опозицията се споразумяха за съдебните реформи 
					05/07/2007
					След като ЕС изрази тревогата си от спрелите съдебни реформи в Македония, правителството и опозицията проведоха преговори и постигнаха някои споразумения.
					От Марина Стояновска за Southeast European Times от Скопие -- 05/07/07
 
					 
						
Партийни лидери обсъдиха споразумението за съдебна реформа в неделя (1 юли). [Томислав Георгиев]
						Македонското правителство и опозицията постигнаха пробив в процеса за съдебната реформа, когато миналата седмица се договориха за закон за главната прокуратура - тема, по която страните имаха различни мнения. 
						По време на шестчасова среща в неделя (1 юли) партийните лидери постигнаха споразумение, което отключва съдебните реформи, каза в понеделник министърът на правосъдието Михайло Маневски. 
						Бе договорено да има само една прокуратура: вместо прокуратура на държавно ниво за организираната престъпност ще има специално звено, подчинено на главния прокурор Люпчо Свърговски. Прокурорският съвет ще одобрява назначаването и освобождаването на прокурори. 
						Не бе постигнато обаче споразумение за мандата на прокурорите. Основната опозиционна партия, СДСМ, иска те да имат доживотен мандат, като според нея това ще защити прокурорите от политическо и друго влияние. Управляващите партии отхвърлят искането. 
						Преди срещата в неделя имаше и друга среща на 27 юни, на която групата обсъди как да бъде избран новият главен прокурор. По силата на това споразумение правителството, след консултации с Прокурорския съвет, ще предложи кандидата, който после ще трябва да бъде одобрен от парламента. 
						Бе постигнато споразумение и за попълването на състава на Държавния съдебен съвет, който ще избира и освобождава съдиите. 
						"Решихме проблемите. Преговорите бяха успешни... Има само едно-две неща, по които трябва да се договорим," каза след срещата лидерът на ВМРО ДПМНЕ, премиерът Никола Груевски. 
						Представителят на ЕС за Македония Ерван Фуере приветства споразумението, като каза, че срещата е била успешна, тъй като партийните лидери са седнали заедно да обсъдят въпросите. Точно това ще доведе до изпълнението на реформите, каза Фуере. 
						Съдебната реформа спря, след като Демократичният съюз за интеграция (ДСИ) напусна парламента и правителството остана без т. нар. принцип на Бадинтер. Включен в Охридското мирно споразумение, принципът изисква някои законопроекти да бъдат одобрявани от определен минимум депутати от партии на малцинствата. 
						Отсъствието на малцинството блокира и избора на съдии в новосъздадения Административен съд. Блокиран бе и новият Апелативен съд в Гостивар. 
						Очаква се до края на седмицата да се проведе нова среща извън парламента, на която да бъде обсъдено попълването на състава на Държавния съдебен съвет.

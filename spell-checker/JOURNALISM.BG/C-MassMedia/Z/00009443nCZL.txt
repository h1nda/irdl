Румъния очертава приоритетите си като непостоянен член на Съвета за сигурност
05/01/2004
Според външния министър Мирча Джоана двугодишният мандат на Румъния като член на Съвета за сигурност на ООН потвърждава новия международен статут на страната
(Ромпрес - 29/12/03- 03/01/04; РСЕ/РС, АП - 24/10/03)
 
 
Балканите, Близкият Изток и централна Азия са сред водещите приоритети на Румъния в качеството й на непостоянен член на Съвета за сигурност на ООН, заяви външният министър Мирча Джоана.
Румъния, заедно с Алжир, Бенин, Бразилия и Филипините започна двугодишния си мандат в Съвета за Сигурност в четвъртък (1 януари), заменяйки България, Камерун, Гвинея, Мексико и Сирия. Румъния е била представена в 15-членния орган за последен път в периода 1990-1991 г.
Присъствието на Румъния, заяви Джоана пред държавната информационна агенция "Ромпрес", представлява потвърждение на новия международен статут и престиж на страната, както е и израз на уважението, на което са радва на международната арена. Определяйки ролята на Букурещ като изключително отговорна, той каза, че тя предоставя възможност за утвърждаване на новия стратегически профил на Румъния като предстоящ член на НАТО и бъдещ член на ЕС.
Румъния е сред седемте държави, на които им престои да се присъединят към НАТО през май. Заедно с България страната се очаква да стане член на ЕС през 2007 г.
"Считам, че Румъния вече притежава не само опит и дефиниран стратегически профил. Тя си е спечелила уважението на страна, която знае как да отстоява националните си интереси, отваряйки сърцето си и запазвайки чувствителност за националните интереси на други народи, както и за реалния дневен ред на 21 век," каза Джоана.
Ангажирайки страната си с подкрепа за интересите на балканските държави, той посочи бъдещия статут на Косово като един от важните въпроси, стоящи пред международната общност, който се очаква да бъде разгледан по време на румънския мандат. Официални представители подчертават подкрепата на Букурещ за подхода на ООН, резюмиран като "стандарти преди статут".
Според Джоана опитът на страната му на Балканите може да се окаже полезен при решаване на проблеми от първостепенна важност за международната общност като новия стратегически дневен ред в Близкия Изток, както и последните развития в Ирак и Либия.
Ромпрес цитира думите на Джоана, според когото Румъния вероятно ще бъде председател на Комитета на ООН по санкциите срещу Ирак, който следва да реши съдбата на повече от 9 млрд. щ.д., оставащи в сметките на програмата "Петрол срещу храни", функционирала до падането на режима на Саддам Хюсеин.
Джоана бе ротационен председател на ОССЕ през 2001 г. по време на румънското председателство на 55-членната организация, което допринесе за повишаване престижа и опита на Румъния в тази организация със седалище във Виена.
При предишния си мандат в Съвета за сигурност Румъния участваше в редица важни гласувания, вкл. резолюциите, налагащи санкции върху режима в Ирак и позволяващи използването на военна сила за изтласкване силите на Саддам от Кувейт.

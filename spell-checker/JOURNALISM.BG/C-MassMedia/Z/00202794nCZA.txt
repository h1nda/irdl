Демократи и социалисти постигнаха съгласие за новото сръбско правителство
					10/05/2012
					Само три дни след изборите на 6 май лидерите на Демократическата партия и на Социалистическата партия на Сърбия се споразумяха да продължат политическото си сътрудничество.
					От Игор Йованович за Southeast European Times от Белград -- 10/05/12 
 
					 
						
С това споразумение сегашният президент Борис Тадич може да има предимство на балотажа на 20 май. [Ройтерс]
						Лидерите на Демократическата партия (ДП) и на Социалистическата партия на Сърбия се споразумяха в сряда (9 май) партиите им да съставят бъдещото правителство, което ще се сформира напълно след балотажа на президентските избори на 20 май. 
						Двете партии, които досега бяха най-силните членки на управляващата в Сърбия коалиция, вероятно ще определят като основен приоритет присъединяването на Сърбия към ЕС. 
						Демократите си осигуриха 67 места на изборите, докато социалистите спечелиха 44 от общо 250 места в парламента. Говори се, че "Обединени региони на Сърбия" и партии на малцинствата ще бъдат третият партньор в опита да се сформира новото правителство. 
						"Нека първо минат президентските избори, а след това ще говорим за парламентарното мнозинство. Уверен съм ,че Сърбия ще продължи по сигурния път", заяви президентът Борис Тадич от ДП след срещата си със социалистите. 
						С това споразумение единствената силна партия - опозиционната Сръбска прогресивна партия, която си осигури 73 места в неделя - на практика загуби всички шансове да сформира правителство. 
						Освен това социалистите се съгласиха да подкрепят Тадич на балотажа на 20 май срещу лидера на Прогресивната партия Томислав Николич. 
						"Сега можем да кажем, че Тадич си е осигурил значителна, ако не огромна преднина пред Николич на втория тур, но не можем да кажем, че той е сигурният победител на изборите. От гражданите зависи да гласуват, а не от политическите партии, а някои гласоподаватели могат да гласуват против съвета на партийните лидери. Сега Тадич обаче е големият фаворит", каза за SETimes Деян Вук Станкович, професор в Белградския университет. 
						Той добави, че новото правителство ще продължи политиката на сегашното и приоритетите му ще включват икономиката, въпроса за Косово и привличането на чуждестранни инвестиции. 
						"Икономиката ще бъде най-спешната тема, защото ситуацията е много лоша и трябва да се успокои цялото обществено напрежение. Новият кабинет обаче ще се изправи и пред косовския проблем, защото евроинтеграцията на Сърбия няма да продължи без нови споразумения с Прищина", каза Станкович. 
						Саша Джогович, сътрудник в Института за пазарни проучвания, също смята, че икономиката ще бъде основен приоритет, защото Сърбия е в рецесия. Държавата е изправена пред спад на БВП в две последователни тримесечия, както и пред покачваща се безработица. 
						"Новото правителство ще трябва да има ясна визия и цел, която не може да се основава на виртуални предположения, а по-скоро на реални факти, и ще трябва да решава натрупалите се проблеми", каза Джогович в изявление за SETimes, добавяйки, че проблемите включват лош бизнес климат, голям държавен дълг и твърде голям и неефективен държавен сектор. 
						Освен това изборите идват на фона на все по-силни обвинения по отношение на редовността на гласуването. Подобни обвинения бяха изказани от Сръбската прогресивна партия, Съюза на унгарците от Войводина - член на управляващата коалиция - както и от движението "Двери", което не успя да си осигури места в парламента. 
						Николич заяви, че ще представи доказателства, които "ще елиминират Демократическата партия от политическия живот." 
						Небойша Стефанович, член на висшето ръководство на Прогресивната партия, заяви за SETimes: "Ще представим всичко, което имаме, през следващите няколко дни", но не даде повече подробности. 
						Заместник-председателят на ДП Боян Пайтич му отговори, че обвиненията във фалшифициране на изборите звучат като "научна фантастика." 
					
				
			
					 
					
 
 

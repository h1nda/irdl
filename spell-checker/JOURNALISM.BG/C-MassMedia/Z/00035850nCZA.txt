Доклад: "Сърбия е готова да открие мисия в НАТО" 
					31/08/2010
					Близо четири години след присъединяването си към програмата на НАТО "Партньорство за мир" се очаква Сърбия да открие своя мисия в Алианса до края на септември.
					(ДПА, РТТНюз, WAZ.Eurobserver, Бета, Б92, Сръбско правителство - 30/08/10; AФП - 20/05/10; НАТО)
 
					 
						
Според съобщенията мисията ще включва посланик и шестима военни офицери. [НАТО]
						Сърбия планира да открие мисия в щаба на НАТО в Брюксел по време на посещението на министъра на отбраната Драган Шутановац в белгийската столица следващия месец, е казал белградски представител в понеделник (30 август), цитиран от медиите. 
						"Още нямаме точна дата, но би трябвало да стане през септември," каза говорител на министерството на отбраната. 
						Според съобщенията мисията ще включва посланик и шестима военни офицери. 
						НАТО прие Сърбия в програмата на НАТО "Партньорство за мир" (ПзМ) през декември 2006 г. и малко след това отвори военна служба за връзка в Белград. Близо две години по-късно Шутановац и тогавашния генерален секретар на Алианса, Яп де Хоп Схефер, подписаха през октомври 2008 г. стандартно споразумение за сигурност, улесняващо обмена на класифицирана информация между членка на ПзМ и 28-членния военен пакт. 
						Отношенията на Сърбия с НАТО са белязани от възходи и спадове. Те се обтегнаха изключително много през 1999 г. по време на кампанията на Алианса за спиране на войната в Косово. Макар и все още нелеки, отношенията между двете се подобриха след падането на режима на Слободан Милошевич през 2000 г. и три години по-късно Сърбия подаде заявлението си за членство в ПзМ. 
						Отношенията й с Алианса обаче отново се влошиха през месеците, предшестващи едностранната декларация за независимост на Косово от февруари 2008 г. Основните политически партии в Сърбия, включително Демократичната партия на Сърбия (ДПС) на тогавашния премиер Воислав Кощуница, поведоха кампания против НАТО и настояваха Сърбия да остане извън всякакви военни съюзи. 
						Макар че резултатите от проведено преди около шест месеца анкетно проучване сочат, че над две трети от сърбите продължават да не са съгласни с бъдещо членство в НАТО, ръководителят на Алианса Андерс Фог Расмусен призовава страната да обмисли присъединяването си към пакта. 
						"Всички знаем, че по обясними исторически причини Сърбия може да проявява известен скептицизъм към отношенията си с НАТО," каза бившият датски премиер по време на еднодневно посещение в София през май. 
						"Бих призовал не само сръбското политическо ръководство, но и сръбския народ да погледне към бъдещето, внимателно да обмисли ситуацията и да достигне до заключението, че бъдещето на Сърбия е в интеграцията й в евро-атлантическата общност -- НАТО и ЕС." 
						Милан Пайевич, изтъкнат белградски експерт по евро-атлантическата интеграция на балканската държава, обаче твърди, че "неутралитетът" е остаряло понятие. 
						"В днешния свят не съществува пълен и истински неутралитет и със сигурност това не е реалистично и устойчиво решение за Сърбия в дългосрочен план," каза той за WAZ EUobserver, онлайн информационен портал със седалище в Брюксел. "Официална промяна на политиката обаче може да се очаква само тогава, когато някое бъдещо ръководство е достатъчно смело и не е изправено пред днешните неотложни въпроси от международния дневен ред, като Косово, нито пред силна вътрешна опозиция." 
						Макар и в редиците на сегашното сръбско ръководство да има политици, ориентирани към реформата, които вярват, че страната трябва "да се ангажира повече с евро-атлантическия дневен ред", те не споделят вижданията си публично, тъй като нямат властта да ги прокарат, смята Пайевич. 
						"В такава ситуация би било препоръчително Сърбия поне да използва и напредне във всички форми на сътрудничество в контекста на ПзМ," добави той.

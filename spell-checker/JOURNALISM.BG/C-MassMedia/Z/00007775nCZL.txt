Оловният бензин ще бъде забранен в Македония
28/07/2003
Македония ще забрани оловния бензин от 2006 г. Тази мярка цели намаляване замърсяването на околната среда и изпълнение на стандартите на ЕС.
От Валентин Несовски за Southeast European Times от Скопие - 28/07/03
 
 
Македонското министерство на екологията обяви, че бензинът, съдържащ олово, ще бъде забранен от 2006 г. Тази мярка цели намаляване замърсяването на околната среда и изпълнение на едно от предварителните условия за присъединяване към ЕС.
Според плана на министерството използването на оловния бензин ще бъде намалено на два етапа. На първия етап, който започва следващата година и ще продължи до 2006 г., концентрацията на олово в бензина ще бъде намалена от 0.6 г на 0.15 г на литър. По същото време ще започне кампания за стимулиране използването на безоловен бензин. На втория етап оловният бензин ще бъде забранен напълно.
Близо 56% от автомобилите по пътищата в Македония използват т.нар. Супер 98 бензин, който съдържа 0.6 г олово на литър. В резултат на това големи количества от този опасен тежък метал се отделят в атмосферата. Според експерти в министерството страните от ЕС използват главно безоловен бензин, който съдържа 0.005 г олово на литър. Но даже и безоловният бензин в Македония е сравнително опасен, тъй като той съдържа 0.02 г олово на литър.
Македония не е подписала стратегическия документ, забраняващ продажбата на оловен бензин в 33 европейски страни от януари 2005 г. Документът бе приет на конференция на министрите на екологията в Дания през 1998 г. Македония обаче пое ангажимент да изпълни нормите до 2008 г.
Основната причина за високата концентрация на олово в бензина в Македония е липсата на технологичен капацитет в рафинерията ОКТА. Според служители в министерството обаче ОКТА се е ангажирала да започне производството на бензин със съдържание 0.15 г на литър от 2005 г.
Друг проблем е, че македонците карат стари автомобили. Средно 440000 регистрирани автомобили са на 15.5 години; около 51% са повече от 20 г. стари и по-голямата част от тях използват бензин Супер 98. Служители във факултета по механика в Скопие казват, че повечето от тези автомобили биха могли да използват безоловен бензин, който е по-евтин от Супер 98.
Според министерството на екологията вносът на автомобили, които използват оловен бензин, трябва да бъде забранен, а митата върху вноса на нови автомобили - намалени, за да станат те по-евтини. Това ще свали възрастта на автомобилите в Македония и ще съдейства за намаляване замърсяването на околната среда.

Наука и технологии: "Майкрософт" организира форум в БиХ
		26/04/2010
		Експерти и мениджъри в областта на информационните технологии се събраха в Сараево. Още новини от областта на науката и технологиите: Сърбия подписа споразумение за сътрудничество със САЩ; румънски мобилен оператор предлага 3G комуникационна услуга с интернет.
		 
			
[Гети Имиджис]
			"Майкрософт Босна и Херцеговина", организира в сряда (21 април) в Сараево четвърти иновационен форум за специалисти и мениджъри в областта на информационните технологии, посветен на образованието и заетостта. Събитието се превърна в традиционна среща на представители на държавни институции, неправителствени организации, членове на деловите среди и експерти, които обсъждат значението на информационните технологии в образованието и заетостта. 
			*** 
			САЩ и Сърбия подписаха в петък (23 април) във Вашингтон споразумение за научно и технологично сътрудничество. Документът беше парафиран от помощник държавния секретар на САЩ за демокрацията и световните въпроси Марио Отеро и от вицепремиера и министър на науката и технологичното развитие на Сърбия Божидар Джелич. 
			*** 
			
				Румънският мобилен оператор „Космоте Румъния”, собственост на гръцката „Космоте Груп”, започна да предлага 3G комуникационни услуги със скорост на интернет до 21,6 MB/s. 3G мрежата обхваща почти 58 % от населението на Румъния. Услугата се предлага и в чужбина чрез 37 оператори в 30 държави. 
			*** 
			
				Македонският министър на информационното общество Иво Ивановски и министърът на образованието Никола Тодоров представиха в сряда (21 април) в Скопие уебпортал за електронни учебници. Порталът съдържа 60 учебника и неговото съдържание може да бъде разширено в бъдеще, заяви Ивановски. Цифровата библиотека е насочена най-вече към учениците от началните и средните училища, но може да бъде полезна и за техните учители и родители. 
			*** 
			
				Албанският мобилен оператор АМС представи на 16 април технология от ново поколение на местния пазар. Зеленият сървър, произведен от “Нокиа Сименс Нетуъркс”, е изработен от рециклирани материали, като така се спестяват 90 % от материалите, които обикновено се използват за производство на сървъри. Той е проектиран да икономисва 80 % от електроенергията и да отделя 80 % по-малко въглероден диоксид. 
			
				(Различни източници -- 19/04/10-26/04/10)

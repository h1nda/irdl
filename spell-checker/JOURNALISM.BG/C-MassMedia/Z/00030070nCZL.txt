Молдова отказа да акредитира новия румънски посланик
					27/04/2009
					 
						БУКУРЕЩ, Румъния -- Молдовските власти са отказали да акредитират Михня Константинеску като нов посланик на Румъния в Кишинев, заяви румънското външно министерство в свое изявление от петък (24 април). Министерството определи Константинеску за поста на 8 април, след като предишният посланик, Филип Теодореску, получи от молдовските власти нота да напусне страната. Кишинев обвинява Букурещ, че се е намесил във вътрешните работи на страната, като е подкрепил бунтовете, които избухнаха в началото на април. Хиляди демонстранти нахлуха в молдовския парламент и в президентството, оспорвайки резултатите от парламентарните избори, които върнаха на власт Комунистическата партия. Молдова е отхвърлила Константинеску без никакво обяснение, съобщи министерството. (Хотнюз, Зиаре, АП, АФП, ДПА - 24/04/09)

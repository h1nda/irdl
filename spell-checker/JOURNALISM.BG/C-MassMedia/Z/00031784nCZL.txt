Румънската ЛДП иска ремонт на кабинета
					28/09/2009
					 
						БУКУРЕЩ, Румъния -- След като оцеля при вота на недоверие миналата седмица, кабинетът сега е изправен пред ново предизвикателство - евентуална реорганизация. Лидерите на партньора от управляващата коалиция, Либералдемократическата партия (ЛДП), решиха късно в неделя (27 септември) да упълномощят премиера Емил Бок да предприеме всички действия за гарантиране на по-добро управление. Източници от ЛДП казват, че под това се разбира смяна на някои министри от другия коалиционен партньор - Социалдемократическата партия (СДП). Официалното обявление дойде от един от членовете на висшето ръководство на ЛДП, Георге Флутур. Друг виден член на ЛДП, Василе Блага, заяви пред телевизия "Реалитатя", че Бок може да смени някои министри. 
						В понеделник Бок уволни вътрешния министър Дан Ника от СДП заради изказвания, които Ника е направил във връзка с предстоящите президентски избори. Бок каза, че Ника е намекнал за евентуални измами в изборите през ноември. Министерството на Ника организира и контролира изборите. Премиерът посочи също и липсата на напредък в борбата срещу организираната престъпност.
						Бок поиска от СДП да излъчи нова кандидатура в рамките на 24 часа. Ника бе назначен през февруари за вътрешен министър и вицепремиер и стана третият представител на СДП, оглавил вътрешното министерство като член на правителството на ЛДП-СДП. Искането влоши и без това обтегнатите отношения между партньорите в управляващата коалиция. (Зиаре, Агерпрес, Реалитатя, Медиафакс, Журналул Национал - 28/09/09; Реалитатя - 27/09/09)

Сръбски министри се срещат с Рен в Брюксел
					18/08/2006
					Делегация, ръководена от сръбския заместник-премиер Ивана Дулич-Маркович, беше в Брюксел в четвъртък, за да представи план за по-нататъшно сътрудничество и бъдещи отношения между Белград и ЕС.
					От Игор Йованович за Southeast European Times от Белград ??? 18/08/06
 
					 
						
"Преговорите могат да продължат веднага щом действията за арестуването и екстрадирането на Младич доведат до резултат," каза еврокомисарят по разширяването Оли Рен. [Гети Имиджис]
						При условие че задълженията към Трибунала на ООН за военни престъпления бъдат бързо изпълнени, вратата на ЕС ще бъде широко отворена за Сърбия, казаха финансовият министър Младжан Динкич и заместник-премиерът Ивана Дулич-Маркович в четвъртък (17 август). Двамата бяха в Брюксел, за да представят пред еврокомисаря по разширяването Оли Рен комплект от предложения, чиято цел е възобновяване на диалога с ЕС. 
						"Всичко зависи от Сърбия. Можем веднага да влезем в ЕС, ако сътрудничим на Хага и продължим да реализираме реформите. Съюзът е готов да подкрепи Сърбия, но първо трябва да си напишем домашното," каза Динкич. "Ако успеем да изпълним задълженията си и изцяло сътрудничим с МНСБЮ, Европейската комисия и ЕС ще се постарят да подкрепят по-нататъшните ни стъпки към интеграция." 
						В началото на май ЕС замрази предприсъединителните преговори със Сърбия, тъй като страната не успя да арестува бившия босненски сръбски военен командир Ратко Младич, за което настоява Трибуналът на ООН. Миналия месец ЕС приветства сръбския "план за действие" за залавянето на Младич, но каза, че той трябва да бъде конкретизиран и изпълнен, за да се възобновят преговорите за евентуално членство в ЕС. 
						Бъдещите връзки с ЕС зависят от това дали този план ще доведе до резултати, каза Дулич-Маркович. 
						"Получихме уверения, че ЕС не се е отказал от Сърбия," добави тя, но предупреди, че Брюксел едва ли ще предложи допълнителна помощ, ако Белград не изпълни международните си задължения. 
						Двамата сръбски ръководители представиха пред Рен предложения за начините, по които ЕС може да помогне на Сърбия в предстоящия период. Тези идеи се отнасят основно до икономическа помощ в областта на инвестициите, както и подкрепа на ЕС в областта на образованието и облекчване на визовия режим. 
						В интервю от четвъртък за сръбската информационна агенция "Танюг" Рен каза, че е доволен от факта, че Сърбия има програма и продължава да осъществява реформите. Той подчерта, че реформите в Сърбия се развиват в правилната насока. 
						"Доволен съм, че финландското председателство проведе допълнително заседание през юли, което даде възможност на Съвета да приеме мандата за преговори със Сърбия по-скоро от очакваното. Това означава, че преговорите могат да продължат веднага щом действията за арестуването и екстрадирането на Младич доведат до резултат."

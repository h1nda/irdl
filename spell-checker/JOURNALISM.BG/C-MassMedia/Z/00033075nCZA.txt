Забраната на тютюнопушенето ядоса македонските фирми
					18/01/2010
					Запалването на цигара на обществено място може да доведе до тежка глоба съгласно новите забрани, които влязоха в сила този месец. Собствениците на ресторанти смятат, че новите правила са твърде строги.
					От Марина Стояновска за Southeast European Times от Скопие -- 18/01/10
 
					 
						
Картина от миналото: пушачите и заведенията в Македония вече са глобявани за нарушаване на забраната на тютюнопушенето на обществени места. [Гети Имиджис]
						Както обещаха, македонските власти прилагат строго влязлата в сила на 1 януари забрана на тютюнопушенето на обществени места, предизвиквайки с това гнева на местните предприемачи, които се страхуват от крайния финансов резултат. 
						"Засега собствениците спазват закона заради високите глоби… но оборотът намаля," каза за Southeast European Times собственикът на популярното кафене „Плей” в Скопие. 
						Ниските приходи може да доведат до по-малко работни места, предупреждават ресторантьорите. Около 17 000 души от 2,1 милиона македонци са пряко заети или се издържат от ресторанти и кафенета. 
						В петък много заведения планират да спрат работа за 24-часов протест, заяви Огнен Циговски, председател на Македонската камара на собствениците на кафенета и ресторанти. Неговата асоциация настоява законът да бъде променен, като бъдат разрешени сектори за пушачи и непушачи. Тя се стреми да се срещне с властите, за да бъде намерено решение на проблема. 
						Правителството обаче е заело твърда позиция. "Македония не е първата и няма да бъде последната страна, в която се въвежда пълна забрана на тютюнопушенето на обществени места", заяви вицепремиерът Владимир Пешевски. 
						 Обществото изглежда спазва забраната. Правителството проведе 1350 проверки в ресторанти, кафенета, пъбове и клубове в цялата страна и установи само две нарушения в градовете Куманово и Гостивар. Нарушителите бяха глобени на място, а на фирмите бяха съставени актове. 
						Глобите са от 150 до 300 евро за физически лица и от 2500 до 4500 евро за стопански субекти. Фирмите, които многократно нарушават закона, може да бъдат затворени за срок до 30 дни. 
						Инспекторите извършиха и 208 проверки в държавни предприятия и в местната администрация и не установиха нито едно нарушение. Въпреки това бяха издадени 19 акта за липсата на табелки с надпис „Пушенето забранено”. 
						"Законът е добър и не трябва да бъде променян", каза за SETimes Зоран Стефановски, жител на Скопие. "Преди няколко дни обядвах със семейството си в ресторант и наистина ни беше много приятно, защото нямаше дим. Пушенето не трябва да бъде разрешено на места, където хората се хранят." 
						Според пушачите законът е твърде строг. Оливера Панкова смята, че "европейските закони" трябва да бъдат адаптирани към местните нагласи и сега правителството трябва да разреши кафенета, които да бъдат само за пушачи. 
						"Ако има кафенета само за пушачи, непушачите могат да решат дали да влизат в такива барове, или не", твърди тя. 
						Депутатите от опозицията Владо Бучковски и Георги Оровчанец започнаха да събират подписи в парламента за започването на процедура за промяна на закона. 
						"Нямаме нищо против закона, но смятаме, че той е твърде рестриктивен и Македония трябва да приложи австрийския модел", заяви Бучковски, визирайки пример, според който кафенетата с площ над 100 кв.м. могат да обособят сектори за пушачи, а собствениците могат да кандидатстват за лиценз, ако решат, че тяхното заведение трябва да приема пушачи.

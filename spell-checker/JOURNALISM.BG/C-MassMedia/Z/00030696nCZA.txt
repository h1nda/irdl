Ритъм и блус в Северно Косово
					24/06/2009
					Известни музиканти участваха в състоялия се неотдавна джаз и блус фестивал “Норд Сити”
					От Илия Джорджевич за Southeast European Times от Митровица – 24/06/09
 
					 
						
Известният саксофонист Игор Бътман и неговото трио впечатлиха публиката на “Норд Сити”. [Илия Джорджевич]
						Публиката в Звечан имаше възможност да се наслади на джаз и блус мелодии по време на джаз и блус фестивала “Норд Сити” от 5 до 7 юни. 
						Проявата, организирана от Асоциацията на музикантите в Митровица, привлече осем оркестъра и 60 първокласни музиканти от Гърция, Франция, Алжир, Русия, Кипър и Сърбия. 
						Художествен директор на фестивала бе Бранко Маркович, изпълнител на контрабас и един от най-добрите сръбски джазови музиканти. 
						"Имахме щастието да чуем, наред с други, Ана Попович, Петер Херболцхаймер, Джуди Ниймак, Чък Макферсън, "Силвен Люк Трио" и други изпълнители, които свидетелстват за качеството на джаз и блус фестивала “Норд Сити” ... Убеден съм, че организаторът ... ще продължи да кани първокласни джазови музиканти и ако е възможно, да повишава още повече качеството на тази джаз проява”, каза Маркович за Southeast European Times. 
						Събитието бе открито от китарния квартет КМ, воден на легендарния джаз китарист от Митровица Петър Ракич. След него свири кипърският биг бенд, първият джазов оркестър в Кипър, според неговия уебсайт. 
						През втората вечер публиката аплодира "Олег Чали Хамонд Трио". Чали, един от най-известните гръцки джазови пианисти, известен със сътрудничеството си с музиканти от различни жанрове, омая публиката с красотата и нежността на музиката си. 
						Известният джаз саксофонист Игор Бътман и неговото трио превзеха аудиторията през последната вечер от фестивала. Бившият руски гражданин, сега емигрант в САЩ, е свирил с някои от най-големите имена на американския джаз. 
						Белградската група “Дел Арно Бенд” закри фестивала. Съставът развълнува публиката, особено младежите, които танцуваха под реге ритмите на групата. 
						"Ние, разбира се, няма да спрем дотук. Вече имаме идеи за някои големи имена, които можем да поканим на осмото издание, заяви продуцентът на фестивала Ненад Илич за Southeast European Times. 
						Координационната служба на Европейската комисия (ЕК) в Косово бе един от главните спонсори на събитието. 
						"Европейската комисия отдава голямо значение на културата и насърчаването на културните дейности, особено тези, които обединяват общностите. За да достигне до повече хора в Косово, Координационната служба на ЕК специално насърчава културни дейности, които се провеждат извън Прищина", се посочва на уебсайта на ЕК.

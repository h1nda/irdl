Румъния съдейства на ЕК в разследването й на сделката с "Форд"
					15/11/2007
					Румъния бърза да приключи разследването на ЕК във връзка с продажбата на "Аутомобиле Крайова" на "Форд Мотор Кампъни", преди американският производител на автомобили да потърси ново място за централата си в Централна и Източна Европа.
					От Паул Чокою за Southeast European Times от Букурещ - 15/11/07
 
					 
						
"Форд Европа" ще сътрудничи на Европейската комисия, за да се постигне задоволително решение по този въпрос възможно най-скоро," се казва в официално изявление. [Габриел Петреску]
						Миналата седмица румънската агенция за приватизация изпрати на представителите на Европейската комисия (ЕК) в Брюксел отговорите на редица въпроси, свързани с разследването на неотдавнашната сделка на страната с "Форд Мотор Кампъни". 
						ЕК проучва дали Румъния е доспуснала нарушения в държавната помощ при продажбата на автомобилния завод "Аутомобиле Крайова" на "Форд". 
						Еврокомисарят по конкуренцията Нийли Крос каза: "ЕК напълно подкрепя приватизационната стратегия на Румъния. Все пак трябва да сме сигурни, че приватизационният процес е открит и прозрачен, без незаконни държавни помощи. В този случай аз подозирам, че правилата за държавни помощи са били нарушени." 
						Джонатан Тод, говорител на ЕК, каза, че под "незаконни държавни помощи" се разбира "всякакви помощи, предоставени без предварително уведомяване на Комисията". 
						Премиерът Калин Попеску Търчиану и директорът на "Форд Европа" за бизнесстратегиите Лайл Уотърс подписаха договора за приватизация на 12 септември, по време на Франкфуртското автомобилно изложение. "Форд" се съгласи да закупи 72,4 % от завода за 57 млн. евро. 
						Според съобщенията Румъния е отписала дълговете на завода и е гарантирала плащане на дълговете на компанията към други бивши клонове на "Деу". Освен това Румъния е поискала от "Форд" да се ангажира с минимално равнище на производство през следващите четири години от 200 000 автомобила и продължаване на сегашната дейност на завода, както и да наеме на работа всички служители на бившия завод на "Деу". 
						Разследването на ЕК ще установи дали тези условия са довели до понижаване на цената в сравнение с цената при безусловна продажба. 
						Румънската агенция по приватизация (AВАС) заяви, че отговорите на правителството на въпросите на ЕК са били изготвени от всички държавни институции, участвали в приватизацията на румънския производител на автомобили. Отговорите обаче не бяха публикувани, тъй като съдържат елементи на поверителна инфорамция за процеса. 
						AВАС е уверила Брюксел, че приватизацията е била извършена съгласно процедурите на общността и по прозрачен начин. 
						Президентът на "Форд Европа" Джон Флеминг каза, че компанията е разочарована от разследването на ЕК, добавяйки, че е останал с впечатлението, че приватизацията отговаря на правилата на ЕС. 
						ЕК не е обявила краен срок за приключване на разследването си, но обикновено подобни процедури продължават около 18 месеца.

В България започва осъществяването на най-големия енергиен проект
11/04/2003
В българската ТЕЦ "Марица Изток 3" започва капитален ремонт с помощта на най-голямата чуждестранна инвестиция досега в енергийния сектор.
(БТА, Novinite.com, Mediapool.bg - 09/04/03)
 
 
България стартира проекта за рехабилитация и модернизиране на топлоелектрическата централа "Марица Изток 3" с мощност 840 МВт на стойност 580 млн евро, което е най-голямата чуждестранна инвестиция в енергийния сектор на страната. Проектът, започнат в сряда (9 април), цели удължаване срока за експлоатация на централата с повече от 15 години и съгласуването на нейното производство с международните стандарти за опазване на околната среда.
Построена в края на 70-те и началото на 80-те години, електроцентралата е част от комплекса Марица Изток и се състои от четири блока с мощност по 210 МВт. Очаква се с изпълнението на проекта мощността на Марица Изток 3 да нарасне до 900 МВт, а сегашните нива на токсични емисии от серен двуокис да се понижат с над 90 процента, като се приведат в съответствие с международните стандарти. Освен това се предвижда проектът да създаде приблизително 600 нови работни места, а българските компании, участващи като подизпълнители, да получат поръчки за почти 80 млн евро за тригодишния период на работа. След като проектът бъде завършен, ще бъдат подписани дългосрочни споразумения за доставка на въглища с мините Марица Изток и цялото произведено количество електроенергия на топлоцентралата ще бъде продадено на българската Национална електрическа компания (НЕК).
Премиерът Симеон Сакскобургготски, който присъства на официалното откриване на проекта в Стара Загора, подчерта неговото стратегическо значение в национален и регионален мащаб. Той го нарече "първият голям проект от екологично значение", който отговаря на европейските стандарти, добавяйки че това ще окаже голямо влияние върху живота и здравето на българите. Той благодари също на представителите на двете големи чуждестранни компании, участващи в проекта - американската Ентерджи и италианската Енел - за проявеното от тях "търпение". Преговорите по проекта започнаха през 1998 г. Третата участваща компания е българската НЕК.
През април 2002 г. Ентерджи и Енел се споразумяха за финансирането и създадоха смесеното дружество "Енергийна компания Марица Изток 3" АД, контролирано от НЕК (27 процента), Енел (44 процента) и Ентерджи (29 процента).
Миналия декември Ентерджи и НЕК постигнаха финансови споразумения с ЕБВР, Креди Агрикол и Сосиете Женерал. Те на свой ред ще търсят допълнително финансиране от други търговски банки. Участието на българските банки възлиза общо на 50 млн евро.
Изтъквайки, че проектът е най-голямата чуждестранна инвестиция в енергийния сектор на страната, министърът на енергетиката Милко Ковачев го описа като входната виза на България за ЕС. Джефри Робъртс, президент "Ентерджи холсейлс оперейшънс", заяви, че "България е мястото, където трябва да бъдат инвеститорите, точно тук и точно сега".
Вицепрезидентът на Енел, Андреа Брентън, заяви че компанията има стратегически интереси в региона, като посочи политическата стабилност, ефективната икономическа политика и либерализацията на енергийния пазар в България като позитивни фактори. Заедно със своите дъщерни компании, Енел е най-голямата електрическа компания в Италия и произвежда повече от 50 процента от общото количество електроенергия в страната.

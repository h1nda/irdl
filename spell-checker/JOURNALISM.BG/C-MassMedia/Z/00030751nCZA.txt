Опознайте привлекателната долина Ругова в Косово
					29/06/2009
					Всичко, което ви трябва в долината Ругова, са няколко добри приятели и приключенски дух.
					Снимки и текст от Беса Бечири за Southeast European Times от Прищина -- 29/06/09
 
					 
						
Водопад се излива във великолепната долина Ругова.
						Пренаселените улици на Прищина понякога са горещи и задушни по време на летните жеги. Заедно с някои приятели решихме да се откъснем от забързания град, затова натоварихме колата и се отправихме към красивата долина Ругова. 
						Долината Ругова е отдалечено място в сърцето на Дукагини и е известна с величествената Бешкет е Немуна, или планината Проклетия. 
						Пристигнахме в град Печ по обед и преминахме край Патриаршията, която се състои няколко параклиса, охранявани от КФОР. 
						В обекта се съхранява колекция от красиви стенописи, но за да ги видите, трябва да имате уговорен час, за да преминете през охраната. 
						Продължихме надолу по тясна улица, преминаваща през гъста гора дълбоко в долината, оставяйки зад себе си стените на патриаршията. 
						Гледката придобива смесен облик, сякаш няколко века са събрани на едно място; водопади в планината; катерещи се по скалите млади хора; автобус с хора, говорещи на сръбски език; две малки палатки, в които се продават храни и напитки; хора, излежаващи се край река Бистрица, а други на пикник или играещи по брега на реката. 
						Макар и заинтригувани от всичко това, не можем да останем дълго. Искаме да продължим нагоре в планината. 
						
Долината Ругова е известна със своята Бешкет е Немуна, или планината Проклетия.
						На около 900 м нагоре по брега на реката стигаме до курорт, състоящ се от ресторант и бунгала. Той се казва „Лагер Ругова” и е построен през 2000 г. Лагерът предлага меню от домашно сирене, кисело мляко, флия, салати, меса и уловена в местността пъстърва. 
						"Пъстървата е единствената риба, която оцелява в студена вода," казва управителят Хаджи Бериша, на 30 г. 
						"Тук идват много чужденци от КФОР, ЮЛЕКС и други и те харесват храната ни", разказва Бериша. 
						Ресторантът разполага с около 700 места. 
						С пълни стомаси тръгваме от „Лагер Ругова” за Дрини и Барде (р. Бели Дрин), която преминава през село Радавци. 
						В края на пътя се намира малък кафе-бар с името „Криедрини”, което работи само през летните месеци. В него се сервира прясна вода от близкия водопад. 
						Водопадът се намира само на няколко метра по тесния път надолу от ресторанта. Скалистите, диви планини и течащите по тях води предлагат зашеметяваща гледка. Водата е толкова бистра, че се виждат камъните на дъното на вира. 
						Спуска се здрач, затова решаваме да се отправим към дома. Докато се подготвяме за пътуването обратно до оживения град, настройваме радиото на токшоу по Радио „Дукагини”.

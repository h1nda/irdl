Македония иска освобождаване под гаранция на обвинеями от МНСБЮ
					05/07/2005
					Скопие поиска освобождаване под гаранция на двама македонци, обвинени във военни престъпления, и предложи в понеделник гаранции, че двамата ще бъдат изцяло на разположение на трибунала на ООН в Хага, ако им бъде разрешено да се завърнат в страната си до започване на съдебния процес. 
					(МИА, Макфакс - 04/07/05; Международен наказателен съд за бивша Югославия) 
 
					 
						
Скопие иска освобождаване под гаранция за бившия вътрешен министър Любе Бошковски (на снимката) и бившия офицер от службите за сигурност Йохан Тарчуловски до началото на процеса срещу тях в трибунала на ООН за военни престъпления в Хага. [Архив]
						Македония поиска в понеделник (4 юли) от Международния наказателен съд за бивша Югославия (МНСБЮ) да освободи обвиняемите във военни престъпления Любе Бошковски и Йохан Тарчуловски до започването на процеса срещу тях. 
						"Македонското правителство гарантира, че ответниците ще се явят пред Хагския трибунал, ако бъдат освободени под гаранция и им бъде позволено да се завърнат в Македония," каза министърът на правосъдието Мери Младеновска-Гьоргиевска по време на съдебно заседание на МНСБЮ в понеделник. "Македонските държавни институции разполагат с капацитет, правни механизми, прилагани върху цялата територия, и възможност изцяло да изпълнят решението на съдебния състав относно гаранцията", добави министърът и обеща пълно съдействие на съда от страна на македонските власти. 
						"Правителството ще информира трибунала и по негово искане ще предприеме действия в случай че ответниците нарушат съдебната заповед," каза Младеновска-Гьоргиевска. 
						Бошковски и Тарчуловски са единствените македонски обвиняеми във военни престъпления. Според общия обвинителен акт, издаден от МНСБЮ на 15 март, всеки от тях ще отговаря по три обвинения в нарушаване на законите и обичаите за водене на война във връзка с междуетническия конфликт в Македония през 2001 г. Зверствата, в които те са обвинени, са извършени между 10 и 12 август 2001 г. при полицейска акция в село Люботен. 
						Според прокурорите Тарчуловски, 30 г., е командвал акцията, а Бошковски, 44 г., е бил вътрешен министър по онова време и е носел отговорност за издадените заповеди.
						Уилям Смит, който представляваше прокурорите на МНСБЮ на съдебното заседание в понеделник, заяви, че искането за освобождаване под гаранция трябва да бъде отхвърлено.
						"Независимо от добрите намерения на македонското правителство не съществуват абсолютни гаранции, че Бошковски ще бъде на разположение на съда по всяко време, нито че той няма да окаже натиск върху жертвите и свидетелите," каза Смит. 
						Бошковски, който има двойно македонско и хърватско гражданство, ще отговаря и по обвинения във връзка с още едно наказателно дело, свързано с убийството на шестима пакистанци и един индиец от македонската полиция в Растански лозя в покрайнините на Скопие на 2 март 2002 г. Бившият вътрешен министър избяга в Хърватия миналата година, но бе арестуван там и държан под стража в гр. Пула до 24 март, когато бе прехвърлен в Хага. 
						Тарчуловски бе арестуван в Македония на 14 март и прехвърлен в Хага два дни по-късно.

Тадич и Кощуница са на посещение в Брюксел 
					21/03/2005
					Сръбският президент и премиер ще направят еднодневни посещения в Брюксел съответно в понеделник и вторник. Техните срещи с Върховния комисар на ЕС Хавиер Солана ще се концентрират в голяма степен върху въпроси, свързани със стремежите на Сърбия за европейска интеграция.
					(Блич - 21/03/05; Ройтерс, Радио Б92, Бета - 20/03/05; AП, EС, Сръбско правителство - 18/03/05)
 
					 
						
Сръбският президент Борис Тадич (вляво) и Върховният представител на ЕС Хавиер Солана разговарят преди срещата си в Брюксел в понеделник ( 21 март). [AФП] 
						Върховният представител на ЕС Хавиер Солана се очаква да се срещне със сръбски лидери тази седмица в навечерието на финализацията от страна на Брюксел на ключова оценка за подготвеността на Сърбия-Черна Гора за изграждане на по-тесни връки със Съюза. 
						Президентът на Сърбия Борис Тадич е на еднодневно посещение в белгийската столица в понеделник (21 март). Срещата му със Солана "ще предостави възможност за обсъждане на политическата ситуация в Сърбия, европейската перспектива на Сърбия-Черна гора и ситуацията в Косово," се казва в изявление на офиса на Солана в петък. Комисарят на ЕС по разширяването Оли Рен се очаква да вземе участие в разговорите. 
						Напредъкът на Сърбия при изпълнение на ангажиментите към ЕС и нивото на сътрудничество с Международния наказателен трибунал за бивша Югославия (МНТБЮ) ще бъдат сред въпросите, които Солана ще обсъжда със сръбския премиер Воислав Кощуница по време на посещението в Брюксел. Кощуница се очаква да се срещне и с Рен. 
						В края на март ЕС се очаква да публикува проучване на изследването за подготвеността на Сърбия-Черна гора за интеграция с ЕС. Необходима е положителна оценка, така че Брюксел да инициира Споразумение за стабилизиране и асоцииране (ССА) с Белград, първата крачка в процеса на интеграция в ЕС. 
						Пълноценното сътрудничество с МНТБЮ е ключово предусловие, което всички държави, въвлечени в балканските конфликти през 90-те години на миналия век, трябва да удовлетворят, за да тръгнат по този път. 
						В неделя сръбското правителство обяви предстоящото прехвърляне на друг заподозрян за военни престъпления, последното от серията, реализирана през последните няколко седмици. 
						Твърди се, че босненско-сръбският генерал Винко Пандуревич, който е обвинен в геноцид във връзка с клането в Сребреница от 1995 г., ще се предаде в сряда. Той ще бъде осмият обвиняем, който доброволно ще се предаде в Хага за два месеца. 
						"Очаквам да се запази тази тенденция на доброволно предаване," каза в неделя министърът на човешките права в Сърбия Черна-Гора Расим Ляич. "Трябва да направим всичко възможно през следващите две седмици, за да убедим Трибунала и международната общност, че ще изпълним всички международни задължения," допълни той. 
						Бившият боснеско-сръбски президент Радован Караджич и военновременният му командир Ратко Младич се укриват вече повече от девет години. Двама бивши високопоставени сръбски генерали, Сретен Лукич и Небойша Павкович, са сред 12-те обвиняеми, които прокурорите на ООН искат Белград да арестува и предаде в Хага. 
						"Ако се стремим да получим положителен резултат от проучването до края на месеца, необходимо е генералите Павкович и Лукич да бъдат предадени на Хагския трибунал," изтъкна външният министър на Сърбия-Черна гора пред всекидневника Блич в неделя.

Сръбският президент: Случаят "Младич" трябва да бъде решен 
		20/11/2005
		 
			БАНЯ ЛУКА, Босна и Херцеговина (БиХ) -- В интервю, публикувано в неделя (20 ноември) сръбският президент Борис Тадич заяви, че Белград най-сетне трябва да реши проблема с укриващия се обвинен във военни престъпления Ратко Младич. "Или Младич не е в Сърбия, или той трябва да се предада, или да бъде арустуван. Нещо трябва да се направи. Гражданите на Сърбия, Република Сръбска (РС) и на БиХ не трябва да страдат повече заради този проблем", заяви Тадич в интервю за всекидневника "Независне новине" в Баня Лука.
			Междувременно в петък Министерството на отбраната на Сърбия и Черна гора излезе с изявление, в което се отричат съобщенията, че военнослужещи укриват Младич. Изявлението бе направено след като високопоставени лица от РС обвиниха военните на Сърбия и Черна гора, както и военнослужещи от своята собствена армия, че прикриват беглеца.
			Според други новини министърът на човешките права на Сърбия и Черна гора Расим Ляич, който също е и председател на Националния съвет за сътрудничество с трибунала на ООН за военни престъпления заяви в петък, че съдът в Хага е решил да освободи временно бившия началник на генералния щаб на югославската армия генерал Небойша Павкович. Обвиняемият ще може да чака началото на процеса срещу него в Сърбия. Павкович се предаде на трибунала през април. Той е обвинен във военни престъпления, извършени в Косово по време на конфликта през 1999 г. (Танюг - 18/11/05)

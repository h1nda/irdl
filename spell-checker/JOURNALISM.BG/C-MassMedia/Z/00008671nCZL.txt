Холбрук: Дейтън може да се промени
13/10/2003
Ричард Холбрук, американският посланик, който има основен принос за подписване на Дейтънските споразумения, сложили край на войната в БиХ през 1995 година, заяви, че конституцията, приета в Дейтън, може да се промени, ако хората в БиХ постигнат съгласие по такива промени
От Бет Кампшрор за Southeast European Times в Сараево - 13/10/03
 
 
Човекът, който убеди всички страни да подпишат мирното споразумение от Дейтън, сложило край на войната в Босна и Херцеговина (БиХ) преди осем години, казва, че както споразумението, така и конституцията са били замислени като гъвкави конструкции.
"Дейтън е рамка, а не усмирителна риза," заяви пред пресата бившият американски пратеник Ричард Холбрук в Сараево на 2 октомври. "В света няма конституция, която да не може да бъде усъвършенствана. през последните осем години бяха въведени много изменения -- решенията от Бон, които увеличиха правомощията на Службата на Върховния представител, службата за държавна сигурност."
"Дейтън беше рамка и всеки, който иска да я усъвършенства, трябва да не спира и да опитва да го прави. Всичко, с което са съгласни трите групи, е приемливо и за нас," каза той.
По-рано Холбрук направи обръщение към парламента на БиХ, а след него говори бившият ръководител на ЮНМИК Бернар Кушнер. Двамата посетиха страната, за да демонстрират подкрепата си за дейността на Офиса на Върховния представител и да насърчат обществото да направи повече за БиХ.
Холбрук се отказа от поста на посланик в Германия, за да поеме БиХ в качеството си на помощник-държавен секретар по европейските въпроси през 1994 година. Той бе начело на американски екип в рамките на дипломатическата си совалка, целяща да сложи край на войната и игра основна роля при убеждаването на воюващите страни да подпишат мирното споразумение в Дейтън, Охайо, през ноември 1995 година. Споразумението със своите 11 анекса предвиждаше и създаването на система за държавно управление в разделената страна.
Осем години по-късно Холбрук заяви пред парламента, че екипът му в Дейтън е знаел, че споразумението далеч не е съвършено. Той каза например, че е трябвало на централното правителство да се дадат много повече правомощия за сметка на етническите групи, че на БиХ не е трябвало да се позволява да запази трите си армии и че Дейтън е трябвало да доведе до създаването на Комисия за истината и помирението по модела на тази в Южна Африка.
Холбрук обаче изтъкна, че не иска да създаде впечатлението, че посещението му тук го изпълва с разочарование. " Напротив - напредъкът Ви е много по-съществен от проблемите сега, независимо от сериозните икономически трудности. Основна заслуга за това има новото поколение лидери, появило се след войната, " каза той.

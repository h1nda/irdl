Хърватия и Сърбия и Черна гора си разменят извинения
11/09/2003
 
БЕЛГРАД, Сърбия и Черна гора -- В знак на новия дух на разбирателство президентите на Хърватия и Сърбия и Черна гора си размениха в сряда (10 септември) извинения за страданията, които страните им си причиниха една на друга по време на войната от 1991 - 1995 г. Хърватският президент Стипе Месич добави обаче, че остават редица проблеми. Един от тях е заведеният от Хърватия иск срещу Сърбия и Черна гора в Международния съд на ООН в Хага. Загреб иска от Белград да заплати щети на стойност милиарди евро заради насърчаването на сръбските сепаратисти по време на конфликта. Президентът на Сърбия и Черна гора Светозар Марович намекна, че двустранните връзки биха се подобрили, ако искът бъде оттеглен. Двамата президенти обсъдиха и общото си желание за присъединяване към ЕС. Месич е първият хърватски държавен глава, посетил Белград след разпадането на Югославия през 1991 г.
Други новини: Хърватска пътническа компания обяви, че ще възобнови въздушната линия между Загреб и Белград. Първоначално ще има два чартърни полета седмично. (АП, АФП, Бета, Б92, Би Би Си, Танюг, ФоНет - 10/09/03)

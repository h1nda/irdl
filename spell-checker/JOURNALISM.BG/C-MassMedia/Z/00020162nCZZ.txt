Дипломатически дневник: България и Румъния ще се присъединят към ЕС през януари
					03/10/2006
					Дългоочакваното решение на Европейската комисия откри пътя за присъединяване на двете балкански страни по план. Още в дипломатическите новини: Черна гора възобновява преговорите по ССА; американският министър на отбраната Доналд Ръмсфелд посети Черна гора и присъства на срещата на министрите на отбраната от Югоизточна Европа в съседна Албания.
					
 
					 
						
Председателят на Европейската комисия Жозе Мануел Барозу и еврокомисарят по разширяването Оли Рен (вдясно) по време на пленарната сесия на Европейския парламент на 26 септември. [Гети Имиджис]
						В последните си мониторингови доклади Европейската комисия посочи, че България и Румъния са постигнали достатъчен напредък и могат да влязат в ЕС по план на 1 януари 2007 г. Двете страни обаче ще продължат да бъдат наблюдавани и ще трябва да докладват пред Съвета на ЕС на всеки шест месеца за постигнатия от тях напредък. 
						*** 
						Черна гора възобнови преговорите по Споразумението за стабилизация и асоцииране с ЕС. Преговорите бяха прекъснати, докато републиката бе още част от бившия държавен съюз между Сърбия и Черна гора. Официални представители сега заявяват, че се надяват процесът да приключи до края на годината. 
						*** 
						Американският министър на отбраната Доналд Ръмсфелд посети Черна гора и така стана първият високопоставен американски държавник, посетил страната след обявяването на независимостта й. Той изрази пълната подкрепа на Вашингтон за стремежите на Черна гора за присъединяване към програмата на НАТО "Партньорство за мир". После Ръмсфелд отпътува за Тирана, където присъства на годишната среща на министрите на отбраната от Югоизточна Европа. 
						*** 
						
Сърбия и Република Сръбска подписаха споразумение за специални паралелни отношения. Споразумението представлява продължение на договора от 2001 г. Сръбските лидери бяха придружавани от 300-членна бизнесделегация с цел засилване на икономическите връзки. 
						*** 
						
Хърватският министър на правосъдието Ана Ловрин се срещна със сръбския си колега Зоран Стойкович в Загреб. Двамата министри казаха, че скоро ще подпишат нов меморандум за двустранно сътрудничество във връзка със съдебното преследване на военни престъпления. То ще проправи пътя за обмен на списъци на заподозрени и доказателства. 
						*** 
						
Гръцкият външен министър Дора Бакоянис се срещна с генералния секретар на ООН Кофи Анан и каза, че страната й никога няма да разреши на Македония да се присъедини към НАТО или ЕС, докато не бъде решен спорът с Гърция за името на страната. Тя се срещна и с държавния секретар на САЩ Кондолиза Райс, с която обсъди косовския въпрос. 
						*** 
						Даниел Фрийд, помощник държавен секретар на САЩ по европейските и евроазиатските въпроси, бе на двудневно посещение в Косово, за да разговоря с международни и местни ръководители. Той се срещна и със сръбски политически лидери в разделения град Митровица. 
						
(Различни източници – 26/09/06 – 03/10/06)

Турция е залята от вълна от сирийски бежанци
					10/06/2011
					Докато в петък сирийските сили за сигурност се приближаваха към размирната северозападна част на страната, сирийски бежанци бягаха към гостоприемна Турция.
					От Алакбар Рауфоглу за Southeast European Times – 10/06/11
 
					 
						
Деца преминават край палатки в бежански лагер в турския граничен град Яйладагъ в провинция Хатай. [Ройтерс]
						Очаквайки тежки репресии от силите за сигурност в северозападния сирийски град Джиср ал Шугур, на 20 км от границата с Турция, хиляди бежанци потърсиха безопасност в Турция, където правителството и хуманитарни организации изградиха бежански лагери. 
						Според Али Акгюл, ръководител на екипа за международна реакция при бедствия към турския Червен полумесец, броят на сирийските бежанци в градовете Алтънйозю и Яйладагъ в южната провинция Хатай се е увеличил от началото на седмицата и продължава да расте „с всеки час”. В петък (10 юни) броят на бежанците достигна 2 800 души. 
						 „Предоставили сме им палатки, храна и дрехи, така че това не е проблем”, каза Акгюл за SETimes, като добави, че до момента е имало възможност всеки да бъде настанен. „Още не е ясно обаче какво ще стане в близките дни.” 
						Все по-бруталните репресии в Сирия са изпитание за доскоро близките турско-сирийски отношения, като поставиха турското правителство в трудното положение да поддържа добри отношения със Сирия, за да има влияние в Дамаск, и същевременно да показва подкрепа за сирийската опозиция. 
						Турският премиер Реджеп Тайип Ердоган призова режима на Асад да прояви сдържаност, а турският министър на външните работи Ахмет Давутоглу призова за реформа чрез „шокова терапия” на фона на засилващите се протести срещу режима, които от средата на март отнеха живота на повече от 1 000 души. 
						Мустафа Йозтюрк, депутат от управляващата ПСР от Хатай, се опасява, че ако потокът от бежанци продължи, е възможно да се стигне до много сериозна хуманитарна ситуация. 
						 „В името на хуманността обаче трябва да оставим нашата врата отворена”, заяви той за SETimes, като изрази надежда, че ситуацията в Сирия ще се подобри и това ще позволи на гражданите да се завърнат у дома."
						Като подкрепи политиката на своята партия, Йозтюрк подчерта силната си подкрепа за демокрацията в съседната на Турция държава. „Отправяме това послание към Сирия, но правителството там го възприема твърде бавно”, заяви той, като добави, че Сирия трябва да се вслуша в Турция или в противен случай за нея ще започне „труден период”. 
						Междувременно насилието предизвика нови осъдителни реакции от международната общност. Съветът за сигурност на ООН обсъжда резолюция относно вълненията в Сирия, внесена от Франция и Великобритания, в която се осъжда използването на сила срещу цивилни граждани от правителството на Асад. Мярката обаче среща силна съпротива в лицето на Китай и Русия. 
						Според служител на турското външно министерство, пожелал да остане анонимен, Анкара все още работи върху своята позиция по дебата в ООН. „Нашата политика по отношение на Сирия беше ясна от самото начало. Когато това [дебатът на ООН] влезе в дневния ред на правителството, независимо от решението [на ООН], ние ще направим нашата оценка.” 
						Според дипломата ветеран Мурат Билман, който от години оглавява отдела за стратегически изследвания към министерството, ако западните съюзници решат да накажат Сирия, Анкара ще трябва да изясни отношенията си със Запада и със своята съседка. 
						 Той обаче предупреждава, че Турция не трябва да бъде изолирана от дебата, както според него е станало в случая с Либия: „Ако [нашите] западни съюзници се опитат този път да вземат решение, без да се консултират с нас, ситуацията ще бъде различна. Недопустимо е която и да е държава да изолира Турция [от дебата].” 
						Онур Йоймен, бивш посланик и понастоящем депутат от основната опозиционна партия РНП, твърди, че Анкара трябва да види точния текст на решението на ООН, преди да заеме позиция, като добавя, че в този текст не трябва да има двойни стандарти. 
						 „Трябва да подкрепим резолюцията, ако това решение [на ООН] е в съответствие с интересите на сирийския народ и други страни, с правата на човека и зачитането на демокрацията и [в него се заема позиция въз основа на] международните норми, които забраняват използването на насилие [срещу цивилни граждани].” 
						 Джошуа Уокър, следдокторски специализант от Центъра за близкоизточни изследвания „Краун”, също смята, че реакцията на Турция ще зависи от характера на гласуването на ООН. 
						 „Разбира се, фокусът на официалната позиция остава върху Асад, но зад кулисите те се позиционират независимо от крайния резултат, както личи от приемането на сирийските опозиционни групи в Анталия”, каза той за SETimes. 
						 „Допускам, че турските дипломати участват много активно в ООН и с тях редовно се провеждат консултации, тъй като по отношение на случващото се в Сирия Турция е най-важното действащо лице”, допълни той. Уокър отбелязва, че отварянето на границите от Анкара и приемането на бежанци въпреки призивите на режима на Асад за затваряне на границите е нещо, „за което трябва специално да се следи, ако ситуацията продължи да ескалира”.

Въпреки все още неуредения си статут Косово прави вече стъпки към интеграция
					09/02/2007
					След юни 1999 г. ЕС е отделил над 1,6 млрд. евро за Косово. Сега Съюзът се готви да изпрати мисия, която да помогне на провинцията да се справи с организираната престъпност, корупцията и междуетническите инциденти. 
					От Беким Грейчевчи за Southeast European Times от Прищина – 09/02/07
 
					 
						
ООН присъства в Косово от 1999 г. [Гети Имиджис]
						Въпреки все още неуредения си окончателен статут, след като бе протекторат на ООН почти седем години, Косово предприе някои стъпки за изпълнение на критериите за присъединяване към ЕС. Желанието да стане член на ЕС се споделя от всички етнически групи. 
						ЕС е ангажиран в Косово от 1999 г. чрез ЮНМИК. Оттогава той е отделил над 1,6 млрд. евро за провинцията. Основният инструмент от помощта на ЕС се управлява от Европейската агенция за възстановяване (EAВ). 
						Макар че Косово не е член на Еврозоната, еврото е официална валута в провинцията от януари 2002 г. 
						След като Косово не успя да започне преговори по Процеса за стабилизация и асоцииране (ПСА) поради неопределения си политически статут, Европейската комисия (ЕК) създаде инструмент, наречен Механизъм за следене на стабилизацията (МСС). Целта е да се избегне изолирането на Косово от основния поток на евроинтеграцията. МСС насочва и следи развитието на Косово по отношение на европейските стандарти. 
						Косово е подписало четири двустранни споразумения за свободна търговия - с Албания, Македония, Хърватия и Босна и Херцеговина - а на 20 декември 2006 г. провинцията подписа Централноевропейското споразумение за свободна търговия (ЦЕФТА). 
						На 17 януари правителството на провинцията реши да провежда месечни заседания, на които да обсъжда европейската си програма. "На тези заседания ще правим оценка на напредъка в изпълнението на Плана за действие за европейско партньорство и ще разглеждаме предстоящите предизвикателства," каза Шенол Мухареми, ръководител на Косовската агенция за интеграция в ЕС. "Косово и Западните Балкани нямат бъдеще извън ЕС." 
						В последния си доклад за напредъка на Косово ЕК посочи, че провинцията е постигнала напредък в сближаването на законодателството и политиките си с европейските стандарти. "Бе постигнат ограничен напредък в ефективното изпълнение и прилагане на приетото законодателство. Необходими са повече усилия за създаване на административна среда, която да гарантира по-нататъшното сближаване с европейските стандарти," се казва в доклада. 
						"Постигнат е известен напредък по въпросите на околната среда, транспорта, енергетиката, митниците, данъчното облагане, полицията и граничния контрол," заяви ЕК. Тя обаче добавя, че провинцията "трябва да постигне подобрения в такива области, като борбата с организираната престъпност, трафика на хора и наркотици, селското стопанство, статистиката и правата на интелектуална собственост." 
						След определянето на статута ЕС се готви да играе по-активна роля в Косово в областта на върховенството на закона. Тя смята да изпрати мисия, включваща до 1 300 полицаи, прокурори и съдии, които да помагат на властите в борбата с организираната престъпност, корупцията, междуетническите инциденти и в други области. 
						ЕС ще ръководи и Международната гражданска служба (МГС), която ще замени ЮНМИК сред определянето на статута. МГС ще наблюдава прилагането на споразумението за статута и ще се ръководи от дипломат от ЕС. 
						Представители на ЕС заявиха, че за да може ЕС да изпрати нова мисия и да си сътрудничи пълноценно с Косово във връзка с интеграцията, то трябва да има ясен политически и правен статут, който се очаква да бъде определен окончателно до няколко месеца.

Председателят на ЕП остава ангажиран с решаването на случая с медиците в Либия
					24/06/2007
					 
						СОФИЯ, България -- Председателят на Европейския парламент (EП) Ханс-Герт Пьотеринг заяви в петък (22 юни), че ЕС продължава да се ангажира с решаването на случая с шестте медици - пет български медицински сестри и палестинския лекар, получил българско гражданство, които имат смъртни присъди в Либия по обвинения, че са заразили стотици деца с вируса на СПИН. Пьотеринг направи изявление по Българското национално радио след съобщения, отхвърлени както от Брюксел, така и от София, че е било постигнато споразумение между ЕС и семействата на децата. Пьотеринг заяви, че усилията за решаване на случая продължават. 
						В петък външният министър на България Ивайло Калфин заяви, че в преговорите е настъпила известна "динамика", но споразумение все още не е постигнато. Върховният съд в Либия се очаква да се произнесе по последното обжалване следващия месец. (Монитор, Сега - 23/06/07; BNR - 22/06/07)

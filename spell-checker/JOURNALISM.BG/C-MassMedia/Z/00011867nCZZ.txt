Бизнес преглед 
					03/09/2004
					Преглед на деловите и икономическите новини от Балканите след 27 август.
					(Различни източници – 27/08/04 - 03/09/04)
 
					 
						
Изграждането на турската част от петролопровода Баку-Тбилиси-Джейхан (БТК) е приключило, съобщи консорциумът Mannesmann, Boru-Noksel-Umran and Mitsui. Разходите за целия проект се очаква да достигнат 2,3 млрд. евро. Петролопроводът ще пренася годишно 50 милиона тона суров петрол. [Архив]
						
Турската централна банка обяви, че е изпълнила всички цели, уточнени съгласно Писмото на намеренията, представено пред МВФ в средата на юли. Нетните международи резерви са достигнали 1,3 млрд. евро в края на август. 
						*** 
						Средната работна заплата в Хърватия през юни нарасна с 4 % в сравнение със същия месец на 2003 г. Най-бързото увеличение на заплатите бе регистрирано при комуналните предприятия, въздушния транспорт, развлекателните и културните дейности, докато най-големите намаления са регистрирани в мино- и каменодобива, селското стопанство и горското дело. 
						*** 
						Базираната в Босна и Херцеговина (БиХ) UniCredit Zagrebacka Banka спечели за втори път годишната награда на списанието "Euromoney" за най-добри резултати. Списанието определи главния изпълнителен директор Берислава Кутлу за най-успешния мениджър за 2004 г. 
						*** 
						 Македонският министър на финансите Никола Поповски заяви, че не предстоят непосредствени промени във валутната и фискалната политика на правителството. Поповски категорично опроверга слуховете, лансирани от политическата опозиция, че обменният курс на македонския денар ще се промени. 
						*** 
						ЕБВР и сръбският клон на австрийската HVB Bank ще отпуснат съвместно кредитна линия от 10 млн. евро за предоставяне на ипотечни заеми в Сърбия-Черна Гора, се казва в съобщение за печата на ЕБВР. Целта е да се насърчи достъпът на гражданите до дългосрочно ипотечно финансиране и да се стимулира конкуренцията на местния пазар.
						*** 
						Производственото предприятие "Дионис" в Зеница, Боснa и Херцеговина (БиХ), бе закупено от група босненски бизнесмени за 4,3 млн. евро. Купувачите подписаха договор с приватизационната агенция на Зеница на 31 август. Те се ангажираха освен това да инвестират допълнително 3,1 млн. евро в компанията и да запазят сегашния брой работни места през следващите три години. 
						*** 
						 Хърватският външно-търговски дефицит намаля с 0,8 % в годишно изражение и възлиза на около 4 млрд. евро през първите седем месеца на 2004 г. Експортът е нараснал с 14 % , а вносът с 5,7 %. Основните средства и суровините водят списъка на износа; най-бързо нараства вносът на енергийни ресурси и на трайни стоки за потребление.

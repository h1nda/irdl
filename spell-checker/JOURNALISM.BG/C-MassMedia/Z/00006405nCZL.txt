Македонските законодатели одобриха мироопазващата мисия на ЕС
27/03/2003
Споразумението за статута на въоръжените сили, ратифицирано от македонския парламент в сряда, сложи началото на нов етап от отношенията между Македония и ЕС, заяви външният министър Илинка Митрева.
(АП, Радио Гласът на Америка, РФЕ/РЛ, МИА, Макфакс - 26/03/03)
 
 
Македонският парламент одобри в сряда (26 март) споразумение с ЕС, проправящо пътя за първото участие на ЕС в опазването на мира. Въоръжена част, наброяваща 320 души, е определена да замени мисията на НАТО в Македония на 31 март и да остане там през следващите шест месеца. Това ще бъде много важен тест за амбициите на ЕС в областта на сигурността и отбраната.
Мисията, назована "Конкордия", ще включва контингенти от 27 страни, в това число 14 нечленуващи в ЕС, и ще бъде ръководена от Франция. Преди гласуването в сряда, командващият "Конкордия", бригаден генерал Пиер Марал, обсъди подробностите на мисията с висши македонски представители, включително президента Борис Трайковски и премиера Бранко Цървенковски. Във вторник Марал изрази увереност, че "Конкордия" ще бъде толкова успешна, колкото "Съюзническа хармония" на НАТО. Той ще докладва на немския адмирал Райнер Файст, на когото е поверено пълното командване на операциите на ЕС и който е втори по ранг в командването на силите на НАТО в Европа.
Целта на ръководената от ЕС мисия е да ускори мирния процес в Македония, както и да помогне на страната да изпълни поетите ангажименти в рамките на Охридския договор от 2001 г. и да извърши икономическите реформи, включени в дневния ред на Процеса за стабилизация и асоцииране с ЕС.
Според споразумението, силите на ЕС трябва да зачитат македонските закони и да информират властите при всяка промяна в числеността на мисията, оборудването и превозните средства, разположени се в страната.
"ЕС всъщност ще продължи конструктивната работа на НАТО, особено по отношение на подвижните свързочни екипи", заяви говорителката Ирена Гюзелова, добавяйки, че НАТО и Съюзът споделят едни и същи възгледи за сигурността в Македония.
Всички 88 депутати, присъстващи на сесията в сряда, гласуваха "за" Споразумението за статута на въоръжените сили с ЕС.
"Ратифицирането на този документ открива нов етап в отношенията между Македония и ЕС", заяви външният министър Илинка Митрева през парламента, отбелязвайки, че Македония е първата страна, нечленуваща в ЕС, която ще влезе в партньорство с 15-членния блок, извън икономическата и политическата арена. Според нея, Македония ще допринесе за обединяване на усилията на ЕС в областта на сигурността и отбраната.
Напомняйки на законодателите, че отговорността за стабилността и сигурността на Македония е в ръцете главно на националните институции, Митрева добави, че след като мисията на ЕС завърши своята задача, Македония няма да има нужда от чуждестранни военни части.

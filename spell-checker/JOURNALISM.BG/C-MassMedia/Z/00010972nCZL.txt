Албания и Македония си сътрудничат в областта на граничната сигурност
31/05/2004
Албания и Македония обсъждат пътищата за засилване на сътрудничеството по граничния контрол, за да се противодейства на организираната престъпност.
От Арди Пулай за Southeast European Times в Тирана - 31/05/04
 
 
Според албанския министър на обществения ред Игли Тоска полицията ще направи всичко възможно в борбата срещу организираната престъпност и нелегалния трафик. [Гент Шкулаку]
Граничната сигурност бе във фокуса на срещата в началото на май между албанския министър на обществения труд Игли Тоска и неговия македонски колега Хари Костов, който бе номиниран за премиер на страната.
По време на разговорите в Охрид официалните лица се споразумяха, че съвместният граничен контрол би улеснил свободното движение на хора, стоки и идеи, служейки същевременно като бариера пред организираната престъпност.
Костов даде висока оценка на албанските усилия за предотвратяване на влизането на обявените в престъпление лица в Македония. Той отбеляза, че Македония преосмисля стратегиите си за граничен контрол, прехвърляйки отговорността от военните към полицията.
Външните министри на Македония и Албания също така проведоха преговори неотдавна. Кастриот Ислами и Илинка Митрева казаха, че подкрепят либерализирането на визовия режим между двете държави.
Както Македония, така и Албания имат граници с Гърция. В рамките на Общия план за действие те са се споразумели да си сътрудничат с Атина това лято по време на Олимпийските игри в Атина.
В своя неотдавнашен доклад за Албания Европейската комисия (ЕК) призова страната да предприеме сериозни стъпки за противодействие срещу организираната престъпност и корупцията, както и да подобри функционирането на съдебната система.
Според доклада Албания заслужава добра оценка за конструктивната си роля в региона и за намаляване на контрабандата и на нелегалния трафик на хора през Адриатическо и Йонийско море. Резултатите не отговориха на очакванията в ключови области на борбата срещу организираната престъпност и реформирането на съдебната реформа и публичната администрация, се посочва в доклада.
ЕК призова албанските власти да демонстрират политическа воля, решимост и способност, които са нужни за идентифициране на ключовите въпроси, за да може страната да напредва по пътя към ЕС.
На среща с британски официални лица по-рано този месец Тоска каза, че албанската полиция ще направи всичко възможно за противодействие срещу организираната престъпност и нелегалния трафик.

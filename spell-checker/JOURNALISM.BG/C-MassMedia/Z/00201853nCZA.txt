Косовските сърби не одобряват плановете за РТК2
					12/09/2011
					Според някои групи предложените нови канали трябва да бъдат „напълно независими”.
					От Линда Карадаку за Southeast European Times от Прищина – 12/09/11
 
					 
						
Етнически сърби гледат телевизия в село Сърбовац, Косово. Правителството планира да създаде отделен телевизионен канал за зрителите от сръбското малцинство. [Ройтерс]
						Според програмата на косовския парламент законодателният орган трябва скоро да разгледа законопроект за създаването на отделен телевизионен канал, предназначен за сръбските зрители. Планът „Ахтисаари” и конституцията на Косово предвиждат обществената телевизия РТК да предостави този отделен канал, който ще бъде известен под името РТК2. 
						Дукаджин Горани, съветник на министър-председателя Хашим Тачи, заяви, че правителството се ангажира да изпълни това задължение. 
						Вторият канал, заяви той, ще бъде копие на съществуващата РТК по отношение на нейната структура, но ще излъчва на сръбски език, като 20 до 30 % от програмата ще бъде на езиците на други малцинства. 
						„Става въпрос за два канала в РТК – един на албански, един на сръбски и [на езиците на] други общности – с един и същ разширен управителен съвет и съответните директори”, каза той за SETimes. 
						Според организациите, които представляват сръбските медии в Косово, обаче внесеният в парламента законопроект е недопустим. Те искат гаранции, че каналът ще бъде „напълно независим”, въпреки че ще се финансира с държавни средства. 
						Освен това те твърдят, че в законопроекта не се посочва, че вторият канал ще бъде изключително за сръбската общност – условие, което според тях се изисква съгласно конституцията и плана „Ахтисаари”. 
						Ненад Миленкович, изпълняващ длъжността директор на сръбската медийна мрежа „ТВ Мрежа”, каза за SETimes, че проектът „не гарантира независимостта, професионализма и финансовата независимост на телевизионния канал”. 
						„Има три основни точки, по които имаме възражения, и смятаме, че този канал не е от полза за косовските сърби. Според предложеното в законопроекта не знам чия услуга ще бъде каналът”, заяви Миленкович за SETimes. 
						Той посочи, че косовски сръбски журналисти са предложили новият канал да бъде отделен изцяло от РТК1 както финансово, така и редакционно. 
						„Този канал ще бъде създаден със съществуващите ресурси, „ТВ Мрежа” и независими продукции, които искат да бъдат част от него”, добави той. 
						Според Миленкович РТК1 „е под силно политическо влияние”. 
						Горани твърди, че проектът е най-доброто за сръбската общност. „Това е най-логичното и най-функционално решение”, заяви той, като добави, че то се подкрепя от част от сръбската общност, която е представена в правителството и в парламента. 
						Внесеният по-рано през лятото вариант стигна до Конституционния съд, който отмени разпоредба, предвиждаща гражданите да плащат такса за финансирането на РТК2. Тъй като периодът за обществено обсъждане е към края си, депутатите се готвят да разгледат изменения вариант. 
						„Втори телевизионен канал за сръбската общност и другите общности ще бъде добра новина за неалбанските общности в Косово; той ще възстанови усещането за общност в Косово. Ако те искат да пропилеят този шанс, ще изгубят добра възможност”, посочи Горани.

Ашдаун и Иванич промоцират БиХ като туристическа дестинация
17/05/2004
Върховният представител на международната общност Пади Ашдаун популяризира БиХ като туристическа дестинация с оглед промяна на следвоенния имидж на страната.
От Бет Кампшрор за Southeast European Times в Сараево - 17/05/04
 
 
Върховният представител на международната общност Пади Ашдаун и няколко експерта по туризма посещават Берлин, Женева, Лондон, Стокхолм и Хага този месец, за да убедят европейците да започнат да разглеждат БиХ като туристическа дестинация. [АФП]
С оглед промяната на имиджа на Босна и Херцеговина (БиХ) и възстановяване на разбитата й икономика върховният представител на международната общност в страната и външният й министър започват обиколка на пет европейски държави за популяризиране на онова, което се счита за най-обещаващия бранш, а именно - туризмът.
Върховният представител Пади Ашдаун, външният министър на БиХ Младен Иванич и няколко експерти по туризма ще посетят Берлин, Женева, Лондон, Стокхолм и Хага този месец, за да убедят европейците да се замислят за БиХ като за туристическа дестинация.
"Не че се надяваме, че ще предизвикаме масови туристически потоци," заяви Ашдаун по време на пресконференция на 11 май. "Все още не сме готови за това, нямаме инфраструктурата. Но ние без капка срам искаме да използваме туризма за средство, чрез което да променим имиджа на БиХ."
Въпреки че повече от 4 % от територията на страната е обсипана с противопехотни мини и макар че тясната адриатическа ивица на БиХ няма да може да привлече хиляди любители на слънцето всяко лято, Ашдаун не се предава пред скептиците. Той счита, че туристите, които търсят планини, села, които не са променили в течение на сто години или зимни спортове ще бъдат очаровани от БиХ.
Той се надява и че насърчаването на такъв по-маломащабен туризъм за търсачите на приключения би било добре за БиХ, тъй като този подход ще стимулира растежа на малката туристическа база - пансиони, ресторанти, туристически компании - която ще представлява гръбнака на националната икономика. Такъв икономически растеж ще разклати национализма, който все още пречи на БиХ да се превърне в единно икономическо пространство,смята Ащдаун.
Туристическата индустрия е в челните редици на усилията за обединение на националната икономика. Собствениците на хотели из цялата страна сформираха наскоро асоциация за стандартизиране на системата за "звездна" категоризация през това лято. Миналата година туристическите асоциации на автономните области се обединиха и създадоха общодържавна асоциация. Те ще посетят 27 туристически панаира из цяла Европа тази година, докато миналата година цифрата бе едва 22. Те имат общ уеб-сайт. Те издават обща брошура, която разпространяват по панаирите. Тези мерки може би изглеждат твърде постепенни, но те се провеждат в страна, където етнически базираните браншове са правило, а не изключение.
"Навсякъде другаде по света изработването на общи брошури може би не е кой знае какво, но тук е голямо постижение," заяви председателят на Агенцията по туризма на Босна и Херцеговина Семсуден Дежко.
Дежко отбеляза освен това, че Законът за туризма, който регламентира дейността, ще бъде внесен в парламента следващия месец.
Друга стъпка, която обаче трябва да се предприеме, е почистването на околната среда. БиХ все още не е почувствала последиците на масовия туризъм, но разпространената практика на изхвърляне на боклуци дразни окото в инак красиви обекти. Разхвърляни боклукчийски кофи и пластмасови торби, които замърсяват крайпътните пространства и реките, са сред основните проблеми и според Ашдаун не е късно те да бъдат преодолени.
"Едва преди 25 години ние започнахме дискусията във Великобритания за това, дали трябва да търпим нашите красиви обекти да бъдат замърсявани от изоставени автомобили," каза той. /

Според експерти организираната престъпност не признава граници и етническа принадлежност
					30/11/2011
					Продължаващата междуетническа и транснационална престъпна дейност на Балканите води до съгласуван регионален подход между следователите и лидерите.
					Анализ на Линда Карадаку за Southeast European Times от Прищина -- 30/11/11
 
					 
						
Маскирани сръбски екстремисти подпалиха на 27 юли КПП на сръбско-косовската граница. Междуетническата организирана престъпност на Балканите е висока, казват анализаторите. [Ройтерс]
						Организираната престъпност на Балканите е относително ново явление, развило се по време на войните на полуострова от края на ХХ в. Икономическите блокади и слабия следвоенен контрол създават благоприятна среда за престъпните групи, според доцент Вера Стоярова от Университета "Масарик" в Бърно, Чехия. 
						"Макар и не толкова прословута колкото руската или китайската организирана престъпност, тази в Балканския регион понастоящем може да се определи като един от най-важните епицентри на организираната престъпност - транснационално и глобално явление," пише Стоярова в статия за списание. 
						Стоярова каза за SETimes, че нивото на междуетническа организирана престъпност на Балканите е високо. 
						"Организираните престъпни групи имат общ интерес да правят печалба, затова преодоляването на етническите различия за тях не е проблем," каза тя. "[Етническата принадлежност не играе роля в това сътрудничество]. Сърбите могат да си сътрудничат с албанци или хървати и т.н." 
						Заместник-министърът на вътрешните работи на Албания Авенир Пека е съгласен, че организираната престъпност не признава етническа принадлежност. Като сложна форма на престъпна дейност тя се е развила и приспособила към новите нужди на престъпниците с цел заобикаляне на закона. 
						"Войните в бивша Югославия не само не са прекъснали това сътрудничество и съгласуваност на престъпната дейност в региона, но всъщност въоръжените конфликти между страните са послужили като катализатори за тази дейност," каза Пека за SETimes. 
						Иво Котевски, говорител на вътрешното министерство на Македония, посочи допълнителни примери за транснационална организирана престъпност и за международните усилия за предаване на престъпниците на правосъдието. 
						"През [последните] години се опитваме много по-добре да предотвратяваме транснационалната престъпност [чрез] много по-добро сътрудничество с Косово, Албания, България, Сърбия [и] Турция," каза Котевски за SETimes. "Организираната престъпност признава само печалбата - не граници или етническа принадлежност." 
						Хайзер Салиху, директор на Отдела за изготвяне, прилагане и мониторинг на политиките в косовското министерство на вътрешните работи, каза, че престъпниците, които се разследват в Косово, са от различни националности и дори от различни страни. 
						Най-често в такива случаи става дума за контрабанда на оръжия и наркотици и незаконен трафик на хора, каза Салиху за SETimes, и извършителите са албанци, сърби, босненци, черногорци, турци, унгарци, австрийци и украинци. 
						Ивица Тончев, съветник на сръбския вътрешен министър Ивица Дачич, каза, че за да се бори с тази престъпност, държавата също не прави разлика между етническите групи. 
						"За държавата няма значение дали групите се състоят от дадена националност от малцинствата, или е [чисто] сръбска. Борбата срещу организираната престъпност е една и съща - няма разлика за национални или мултинационални групи," каза Тончев за SETimes. 
						Албанският заместник-министър на вътрешните работи Авенир Пека каза, че се обмисля нов подход за борба с явлението в региона и на територията на ЕС. Този подход определя целта си като "организираните престъпни групи от Западните Балкани" и не прави разлика между националния произход, което улеснява международното сътрудничество. 
						Стоярова обаче има друго предложение. 
						"Най-добрият начин е да се разделят политическите елити и организираните престъпни групи и държавата да бъде накарана да се бори с тях, а не да живее в симбиоза с тях," казва тя. 
						
						Ивана Йованович от Сърбия е съавтор на статията.

Наука и технологии: "Майкрософт" подписа договор със Сръбската търговска камара 
					02/04/2007
					Сръбската търговска камара ще използва продукти на "Майкрософт" съгласно ново споразумение, подписано със софтуерния гигант. Още от седмицата: Хърватия се стреми да увеличи използването на възстановими енергоизточници.
					 
						
Председателят на "Майкрософт" Бил Гейтс. [Гети Имиджис]
						
Сръбската търговско-промишлена палата и "Майкрософт" подписаха тригодишно споразумение за сътрудничество. Палатата ще използва софтуерни продукти на "Майкрософт" в своите системи и възнамерява да предлага нови електронни услуги.
						*** 
						Семинар под надслов "Скандинавски строителни технологии и нововъведения" се проведе в Загреб на 28 март. Той имаше за цел да представи опита на скандинавските компании в използването на съвременни технологии и нововъведения при спазване на високи естетически и екологични стандарти. Проявата бе организирана съвместно от Скандинавската търговска камара и Хърватската камара на архитектите и инженерите.
						 *** 
						
Хърватското правителство обяви, че ще отдели допълнителни средства за разширяване на използването на възстановими енергоизточници. От цената, заплащана от потребителите за квтч електроенергия, между 0,2 и 0,4 евро ще се заделят и събират в специален фонд. Фондът ще подпомага изграждането на нови мощности за производство на енергия, изцяло базирани на възстановима енергия. 
						*** 
						На заседание на съвета на Сръбската академия на науките и изкуствата (САНИ), проведено на 29 март, Никола Хайдин бе избран за председател на институцията за нов четиригодишен мандат. На заседанието си съветът на САНИ избра и двама нови заместник-председатели и нов генерален секретар.
						*** 
						
Македонското правителство и Американската агенция за международно развитие (USAID) подписаха меморандум за сътрудничество в развитието на информационно общество посредством проект, наречен "Интерактивна Македония". Проектът има за цел да помогне на Македония да достигне съвременните европейски стандарти в ИТ и да подобри комуникациите. 
						*** 
						
България е на едно от последните места в използването на Интернет сред 27-те страни, членки на ЕС, според проучване на "Евробарометър", представено на 26 март. В Европа 75 % от гражданите на възраст между 16 и 24 години използват Интернет поне веднъж седмично, докато в България този процент е 47 %. България е следвана от Гърция, а на последното място е Малта, където само 40 % от населението ползва Интернет. 
						*** 
						Раду Тудораке, на 31 г., бивш директор на Националния регулаторен орган по съобщенията (НРОС), бе назначен за консултант на Румъния в "Гугъл", най-голямата интернеттърсачка в света. В НРОС Тудораке изигра ключова роля в установяването на политиката по отношение на таксите за свързване, налагани от водещите национални телефонни оператори.
						
(Различни източници - 26/03/07-02/04/07)

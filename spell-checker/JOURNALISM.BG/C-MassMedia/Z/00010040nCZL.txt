Турция и Великобритания ще заздравят сътрудничеството си в борбата срещу тероризма
04/03/2004
Турция и Великобритания ще заздравят сътрудничеството си в борбата срещу тероризма, обещаха първите дипломати на страните след възпоменателна служба в памет на жертвите на бомбените атентати през ноември 2003 г. в Истанбул. Външният министър на Великобритания Джак Стро изрази и подкрепата на страната си за кандидатурата на Турция за членство в ЕС.
(АФП, Би Би Си, Анадолска агенция, Съвет на Европа - 03/03/04)
 
 
Британският външен министър Джак Стро (вляво) пристига заедно с турския министър на външните работи Абдула Гюл за среща в Истанбул в сряда (3 март). [АФП]
Министърът на външните работи на Великобритания Джак Стро и неговият турски колега, Абдула Гюл, казаха в сряда (3 март), че страните им ще засилят сътрудничеството си в борбата срещу тероризма. Двамата първи дипломати бяха сред около 200-те присъстващи на възпоменателната служба в британското консулство в Истанбул в памет на жертвите на бомбените атентати в града на 20 ноември.
Самоубийствените атентати срещу консулството на Великобритания и представителството на лондонската банка Ейч Ес Би Си бяха извършени пет дни след подобни атентати срещу две синагоги в града. Бяха убити шестдесет и трима души, включително британският консул Роджър Шорт. Стотици бяха ранени. Полицията в двете страни работи съвместно при разследване на бомбените атентати.
"Ще заздравим двустранното си сътрудничество", каза Стро на съвместна пресконференция с Гюл след възпоменателната служба, като добави, че борбата срещу тероризма е "международна борба, която засяга всички нас в цивилизования свят". Тези думи бяха казани ден след серията смъртоносни нападения срещу религиозни събрания на шиити в Ирак и Пакистан, при които загинаха стотици.
На службата в сряда присъства кметът на Истанбул Муамер Гюлер и вдовицата на Шорт, Виктория. Присъстваха също и британски и други чуждестранни дипломати в Турция, главният равин на Турция Ицхак Халева, патриархът на гръцката православна църква Вартоломей и патриархът на арменската църква в Турция Месроб II, както и роднини на загиналите.
По време на посещението си Стро изрази и подкрепата на Великобритания за кандидатурата на Турция за членство в ЕС, като отбеляза, че "е в интерес на ЕС" да приеме Анкара в разширяващия се блок.
От 1999 г. Турция е официален кандидат за членство в ЕС и е единствената страна от групата, която още не е започнала преговори по присъединяването със съюза. Като похвали Турция за напредъка й при постигане на икономическите и политически критерии за членство, Стро каза, че Великобритания с нетърпение очаква "положително решение на Съвета на Европа за определяне на ясен график за преговори през декември тази година".
Междувременно, в отговор на въпрос на представител на медиите от Групата за връзки с ЕС за реакцията на Турция в случай на отрицателно решение през декември, премиерът Реджеп Тайъп Ердоган, заяви, че страната му ще е разочарована, но ще продължи напред.
"ЕС не може да обоснове подобно решение и ще му е трудно да го обясни пред света", каза Ердоган в сряда. "На нас също ще ни е трудно да го обясним на нашия народ. Ще има голямо разочарование, но това, разбира се, няма да е краят на света. Ще превърнем [политическите] критерии от Копенхаген в критериите от Анкара и ще продължим по своя път."
Съветът на Европа също похвали Анкара в сряда. "Турските власти не се отклониха от амбицията си да осъществят реформите, необходими за модернизацията на страната", каза Комисията по наблюдение на ПАСЕ. "Турция постигна повече реформи за малко повече от две години отколкото за предходните десет", добавиха от комисията, като конкретно посочиха мерките за премахване на смъртното наказание и проявата на "нулева търпимост" към мъченията.

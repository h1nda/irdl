Медиите в Косово критикувани за отразяването на насилията от средата на март
23/04/2004
Търсещите сензации репортажи на местните медии са допринесли за сблъсъците в средата на март, се казва в нов доклад на ОССЕ. Критиката на организацията бе насочена главно към ефирните медии в провинцията.
(ОССЕ, Би Би Си, Гласът на Америка, Ройтерс, АП, Радио Б92 - 22/04/04)
 
 
Генералният секретар на НАТО Яп де Хоп Схефер отправи критика към лидерите на косовските албанци, че се бавят с мерките за възстановяване на сигурността в провинцията.
Безотговорните репортажи на местните медии са допринесли за ескалацията на насилието в Косово миналия месец, посочва ОССЕ в доклад, публикуван в четвъртък (22 април). Най-силната критика на организацията бе насочена към ефирния сектор, който според нея е показал липса на компетентност, обективност и плурализъм.
"Ако не бяха безразсъдните и търсещи сензации репортажи на 16 и 17 март, събитията биха могли да се насочат в друга посока. Можеха и да не се проявят с такава сила и бруталност и дори можеха изобщо да не настъпят", се казва в заключение в доклада.
При представяне на доклада от 17 страници във Виена Миклош Харасти, представител на ОССЕ по въпросите на свободата на медиите, каза, че репортажите за удавената група косовски албанчета на 16 март описват смъртта им като жестока, престъпна и етнически мотивирана. Според него тези твърдения не са се базирали на никакви обосновани журналистически проучвания.
Медиите в Косово, добави Харасти, показаха липса на обективност и плурализъм. "Това, което наблюдавахме в Косово, не бе просто едностранчива, безотговорна и непрофесионална журналистика в едно нестабилно общество в период след конфликти, а трагична липса на други балансиращи гласове, поне в ефирните медии", каза той.
Докладът на ОССЕ силно разкритикува репортажите на трите основни телевизионни канала в провинцията, излъчени вечерта на 16 март, като изрази особена загриженост за вечерните предавания на единствената държавна медия, РТК (Радио и телевизия на Косово), преди и след избухването на безредиците.
Печатните медии изиграха по-конструктивна роля, се казва в доклада. Той отбелязва, че редакционните статии и много от репортажите в ежедневниците Коха диторе и Зери са помогнали да се успокои напрежението.
"Основният извод от доклада е, че най-могъщите медии направиха много лоша услуга на етническия мир и демокрацията в Косово, като излъчиха пристрастни репортажи в два случая", каза Харасти.
Докладът предлага 16 мерки за преодоляване на недостатъците на медиите и създаване на справедлива и балансирана медийна среда в Косово. Те включват провеждане на задълбочено разследване на работата на електронните медии на косовските албанци и косовските сърби, подобряване на управленските и редакторски практики в РТК, създаване на правова рамка за медиите и задоволяване на нуждите от обучение и образование на младите журналисти.
Междувременно, по време на посещението си в Прищина в четвъртък, генералният секретар на НАТО Яп де Хоп Схефер отправи критика към лидерите на косовските албанци, че се бавят с мерките за възстановяване на безопасността в провинцията.
"Очаквах да видя по-голяма отговорност, възстановителна дейност, по-силни думи и повече амбиции. Трябва да кажа, че съм разочарован", каза Де Хоп Схефер, който се срещна с президента Ибрахим Ругова, премиера Байрам Реджепи и други официални лица.
"Не можем да приемем изчаквателния подход, прилаган от ръководителите на мнозинството в Косово", каза той. "Да бъдеш политически лидер означава да ръководиш, да взимаш решения, да поемаш отговорности, а аз за съжаление не виждам това." Той беше в Прищина заедно с посланиците на 26-те страни членки на НАТО.

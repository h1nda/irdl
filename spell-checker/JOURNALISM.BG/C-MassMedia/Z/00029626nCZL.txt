ЕС заяви, че все още не е налице достатъчен напредък за либерализиране на визовия режим със Сърбия
					17/03/2009
					 
						БРЮКСЕЛ, Белгия -- Не е постигнат никакъв реален напредък към премахване на визите за гражданите на страните от Западните Балкани, които пътуват в ЕС, каза чешкият външен министър Карел Шварценберг в понеделник (16 март). Неговата страна понастоящем е ротационен председател на ЕС. След среща на външните министри от ЕС в Брюксел Шварценберг каза, че пътят към либерализирането на визовия режим изглежда неравен и ЕС остава разединен по въпроса. Според съобщенията Италия и Словения са предложили по-бързо премахване на визите за страните от Западните Балкани, но не са привлекли достатъчно подкрепа за това предложение. Сърбия се надява да бъде включена в така наречения "бял шенгенски списък" тази година. В интервю за вестник "Дневник" италианският външен министър Франко Фратини заявява, че смята, че Сърбия трябва да получи облекчени визови правила колкото може по-скоро.
						Други новини от понеделник -- Министърът на икономиката Младжан Динкич обяви, че Сърбия е поискала от МВФ 3 милиарда евро помощи по време на преговорите за ново стендбай споразумение. Динкич каза, че страната се надява да получи 2 милиарда евро през тази година и други 1 милиард евро през 2010 г. по новата двугодишна програма. (Бета, Дневник, Б92, Танюг, РТРС, СРНА - 16/03/09)

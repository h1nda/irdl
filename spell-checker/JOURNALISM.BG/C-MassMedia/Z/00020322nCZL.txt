Буш: "Хърватия може да се присъедини към НАТО през 2008 г."
					18/10/2006
					 
						ВАШИНГТОН, Съединени щати -- За света е важно Хърватия да се присъедини към НАТО и ЕС, каза президентът на САЩ Джордж Буш във вторник (17 октомври). След среща с хърватския премиер Иво Санадер, Буш обеща да настоява за приемането на Загреб в НАТО на предстоящата среща на върха в Рига. "Ще поставя въпроса за приемането на Хърватия. Струва ми се, че 2008 г. е разумна дата," каза той. Президентът благодари на Хърватия за участието й в международните сили в Афганистан. 
						От своя страна Санадер подчерта значението на трансатлантическото сътрудничество. Преди това той изрази надеждата си, че други належащи международни въпроси няма да отклонят вниманието на международната общност от проблемите в Югоизточна Европа. (Весник, Вечерни Лист - 18/10/06; AП, Ройтерс, ЮПИ, ХРТ, ХИНА - 17/10/06)

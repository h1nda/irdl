Взрив изостри напрежението в Митровица 
					10/04/2012
					Призиви за обявяване на извънредно положение в Северно Косово бяха отправени, след като етнически албанец загина при бомбено нападение.
					От Мухамет Брайшори за Southeast European Times от Прищина -- 10/04/12
 
					 
						
Разделеният град Митровица е сцена на етнически мотивирано насилие още от 1999 г. [Ройтерс]
						След като взрив в неделя сутринта (8 април) уби косовски албанец и рани двете му деца в жилищен блок в Митровица, една от политическите партии призова косовския президент Атифете Яхяга да обяви извънредно положение в северната част на страната. 
						Движението "Ветевендосе" също заяви, че ще поиска от албанския президент Бамир Топи да свика извънредно заседание на Съвета за сигурност на ООН и на постоянните представители на НАТО. 
						Жилищния комплекс "Трите кули", където бе поставена бомбата, се намира в предимно сръбската част на разделения град и се обитава от албанци. 
						Правителството осъди нападението, определяйки го като "престъпен и терористичен акт". 
						Спорадични изблици на насилие между албанци и сърби избухват в този взривоопасен район на Северно Косово от 1999 г. насам. 
						Понастоящем Сърбия планира да проведе местни избори на 6 май в разделения град, давайки възможност на сърбите да гласуват за районни кметове. Косово обеща да спре изборите, ако е необходимо и със сила. 
						Специалният представител на ЕС в Косово Самуел Жбогар призова за спокойствие. 
						"Бях шокиран, когато чух за бомбения взрив, който уби Селвер Харадинай в Митровица... Надявам се, че това разследване ще бъде проведено бързо и успешно. Междувременно апелирам към всички общности да останат спокойни и да оставят случая в ръцете на полицията," каза Жбогар в свое изявление. 
						"Нови актове на насилие не може и не трябва да бъдат толерирани. Подобни актове могат само да заплашат мира и стабилността на Косово," каза той. 
						Бесим Хоти, говорител на косовската полиция, каза, че властите продължават разследването. Той каза, че полицията, в сътрудничество с други общински власти, се опитва да предостави по-голяма сигурност за гражданите на Митровица, както и да понижи напрежението в района. 
						"Ситуацията е изключително напрегната, а безпокойството на гражданите [е повишено] - не само на север, сред албанските и сръбските жители - но и сред всички жители на общината и извън нея," каза Хоти по Радио "Свободна Европа" в понеделник. 
						Косовският вътрешен министър Байрам Реджепи каза, че изглежда инцидентът е дело на професионалист. 
						В понеделник около 200 сърби попречиха на полицията да постави охранителни будки около жилищния комплекс, принуждавайки полицията да се оттегли в южната част на града. 
						Скендер Делиу, изпълнителен директор на Института по криминология и сигурност в Прищина, каза за SETimes, че очаква напрежението да нарасне през идните седмици до сръбските избори на 6 май. 
						"Ясно е, че нито косовската полиция, нито КФОР или ЮЛЕКС имат контрол върху Северно Косово и всички те имат ограничен достъп, което прави предотвратяването на подобни актове невъзможно. Многоетническите квартали ще се превърнат в мишени, защото напрежението е винаги най-високо в тези райони," каза Делиу за SETimes. 
						Той каза, че етикетът "терористичен акт", поставен от правителството, е точен заради нивото на инцидента. 
						"Хвърлянето на експлозив в апартамент, където живее семейство със своите четири деца, само заради тяхната етническа принадлежност или заради нещо друго, по което се отличават, е терористичен акт. Tой показва, че правителството ще използва остър език през идните седмици и месеци," каза Делиу. 
						Шкурте Садику от Центъра за проучване на конфликти каза за SETimes, че общностите са разтревожени от евентуалното ескалиране на ситуацията. 
						"Знаем от опит, че подобни инциденти водят до [допълнително] напрежение и вълнения в Митровица. Хората се тревожат, че това може да се случи пак," каза Садику. 
						Тя казва, че полицията и КФОР трябва да покажат своето присъствие и да вземат мерки. 
						"Там вече няма доверие в полицията или КФОР, защото хората, които биха извършили подобни актове, рядко биват арестувани и предавани на правосъдието. Институциите на сигурността губят доверието на гражданите и се надяваме, че няма да загубят и малкото контрол, който още имат там." 
						Граждани на Митровица също осъдиха акта и изказаха опасения от последиците. 
						"Страхувам се, че ние на юг също можем да бъдем нападнати. Надявам се тези актове да бъдат спрени и никой да не пострада повече. Омръзнало ни е от насилие и конфликти," каза за SETimes Рахман Красничи, на 70 г., от Митровица. 
						"Тревожа се за моите деца и за нашата безопасност. Това може да се случи на всекиго, а никой не предлага промени," каза за SETimes Лейла Попович, на 29 г., от Северна Митровица. 
						Часове след взрива 66-годишен косовски сърбин е бил нападнат и ранен от трима етнически албанци в квартал Суви Дол, съобщиха медиите. 
						Владимир Денович е получил тежки наранявания по главата и гърдите, казват неговите лекари. 
					
				
			
					 
					
 
 

Актьорът Ричард Гиър преследва Караджич във филм
					08/09/2006
					Американската филмова звезда Ричард Гиър пристигна в Хърватия в четвъртък, само дни преди той и актьорите Терънс Хауърд и Джеси Айзенбърг да започнат издирването на екрана на укриващия се военнопрестъпник Радован Караджич в новия филм на Холивуд "Пролетен отдих в Босна".
					(AП, AФП - 07/09/06; Търкиш Дейли Нюз - 04/09/06; Ройтерс - 01/09/06; ФЕНА - 21/07/06; Yahoo - 02/05/06; Hollywood.com; Уикипидия)
 
					 
						
Холивудската звезда Ричард Гиър маха на репортери при пристигането си в Загреб в четвъртък (7 септември). [Гети Имиджис]
						Луксозна вила извън Загреб ще бъде домът на Ричард Гиър през следващите няколко месеца. Американският актьор пристигна в хърватската столица в четвъртък (7 септември), само дни преди началото на снимките на холивудския филм за издирването на укриващия се военнопрестъпник, босненския сърбин Радован Караджич. 
						Снимките на филма на режисьора Ричард Шепърд, "Пролетен отдих в Босна", ще започнат във вторник. Повечето кадри ще бъдет заснети в Босна и Херцеговина, а само някои в Хърватия. 
						Филмът, описан от "Холивудски Репортер" миналата година като "черен комичен трилър" е по статия на Скот Андерсън, който отразяваше конфликта в БиХ през 1992-1995 г. за "Ескуайър". 
						Петдесет и седемгодишният Гиър играе ролята на репортер, който заедно с опитен оператор (Терънс Хауърд) и млад колега журналист (Джеси Айзенбърг) се отправят на своя собствена мисия да заловят Караджич. Местното население ги взема за ударен отряд на ЦРУ и оттам започват проблемите за тримата. 
						Все още не е ясно кой ще играе ролята на Караджич. 
						Военновременният босненско-сръбски политически лидер бе отначало обвинен от Международния наказателен трибунал за бивша Югославия в края на 1995 г., заедно със своя военен командир Ратко Младич. Обвинени в геноцид заради ролята си в клането в Сребреница през 1995 г. и 43-месечната обсада на Сараево, те оглавяват списъка на най-търсените обвиняеми от трибунала на ООН. 
						Докато за Младич се смята, че се укрива в Сърбия, местонахождението на Караджич остава неизвестно. Според съобщения в медиите, той постоянно се мести от БиХ в родната си Черна гора. 
						"Пролетен отдих в Босна" се очаква да бъде пуснат по екраните следващата година
						Гиър ще се присъедини към 160-те членове на филмовия екип в Сараево в събота 
						Едо Саркич от продуцентската компания "Скаут Филм" в Сараево заяви пред Ройтерс в началото на месеца, че цялата техническа подготовка, включително избора на места за снимки, е завършена, за да може екипът да започне снимките на 12 септември. Първите десет дни екипът ще снима в БиХ, а останалите - в Хърватия, заяви той. 
						Актьори от БиХ и Хърватия ще участват във филма, заяви Шепърд за босненската осведомителна агенция ФЕНА през юли. 
						Будист и активен поддържник на Далай Лама, Гиър спечели наградата "Златен глобус" за най-добър актьор за ролята си на Били Флин в "Чикаго" през 2002 г. Той е също носител на наградата "Свобода на изразяване" на National Board of Review през 1997 г. за филма "Червеният ъгъл" и на Световната театрална награда за ролята си в пиесата "Bent". 
						Успешни касови филми, в които той играе включват "Американско жиголо", "Офицер и джентълмен"", "Вътрешни афери", "Хубава жена", "Първичен страх", "Булката беглец", "Изневяра" и "Ще танцуваме ли?".

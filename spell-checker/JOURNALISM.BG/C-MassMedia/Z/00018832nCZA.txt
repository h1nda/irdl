САЩ подпомагат усилията за разчистване на мини в Северна Албания
					06/06/2006
					Мини и неизбухнали взривни бойни средства, останали след балканските конфликти от 90-те години, продължават да бъдат заплаха за граничните региони в Албания, като засягат поминъка и развитието. Съединените щати и други западни страни помагат на правителството да се справи с проблема.
					От Ерлис Селимай за Southeast European Times от Тирана – 06/06/06
 
					 
						
Маркиране на минирана зона на албанската граница с Косово. [AMAE]
						С помощта на Съединените щати и други западни страни Албания работи по разчистването на мини и неизбухнали взривни бойни средства. Много от тях са от времето на балканските конфликти през 90-те години, когато югославските сили минираха районите по протежение на албано-косовската граница. 
						След 1999 г. са отчетени 208 злополуки с мини, при които са ранени 238 души и са убити 34, според ПРООН. Минни полета има в окръзите Кукеш, Хас и Тропое, стигащи до 20 км навътре в албанска територия. 
						Проблемът оказва сериозно влияние върху тези преобладаващо селски райони, където живеят някои от най-бедните хора в Албания. Те разчитат на дребно земеделие, пасища, събиране на дърва за огрев и друг род поминък за собствени нужди. Според "Джърнал ъв Майн Екшън" икономическата принуда кара някои хора да работят в гъсто минирани райони, независимо от рисковете да загубят живота или крайниците си. 
						Мините представляват пречка и за строежа на пътища и инфраструктура, блокират водоизточници и спират развитието на туризма и търговията в район, който при други обстоятелства би могъл да се развие. Засегнат е и граничният контрол, тъй като заплахата от мини забавя времето за реагиране на гранични инциденти, като прави невъзможно ефективното патрулиране. 
						Албанската Комисия по разминиране бе сформирана през октомври 1999 г. за осъществяване на политиката и ръководство на усилията по разчистването на мини. По нейни указания албанският изпълнителен директор по разминиране координира програмата и извършва акредитации, атестации и управление на качеството. 
						Съединените щати са един от най-големите донори на програмата, като за периода 2000-2005 г. са отпуснали 7,3 милиона щатски долара. Средствата отиват не само за разминиране, а и за образователни проекти, разясняващи на хората рисковете от мините, както и за подпомагане на оцелелите след злополуки с мини. 
						Тази година Вашингтон предоставя 1 млн. щатски долара. През април американският посланик Марси Райс посети Добруна в окръг Хас, където се реализира проект за разчистване на мини. 
						Помощта на международната общност преминава основно през Международния фонд за разминиране и подпомагане на жертвите на мини (МФР), хуманитарна организация с нестопанска цел, основана от правителството на Словения през 1998 г. Съединените щати предоставят близо по 10 млн. долара годишно на МФР под формата на съфинансиране, по данни на американското посолство. 
						Освен помощта, предоставяна чрез МФР, посолството е домакин и на прояви под надслов "Нощта на хилядата вечери" за набиране на средства за подпомагане на жертвите на злополуки с мини. През декември 2003 г. и февруари 2005 г. чрез тях бяха събрани около 38000 щатски долара. Друга такава проява е планирана за по-късно през годината.

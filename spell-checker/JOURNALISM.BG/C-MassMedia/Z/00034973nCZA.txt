Словенските "дракони" дишат огън на Световното първенство
					17/06/2010
					Вкусът на успеха обединява запалянковците, които казват, че всичко е възможно.
					От Златко Ковач за Southeast European Times -- 17/06/10 
 
					 
						
Словенският отбор празнува в Полокване, ЮАР. [Гети Имиджис]
						Победата на Словения над Алжир в неделя (13 юни) бе първата за страната в турнир за Световната купа, а отборът - известен като "драконите" - вече води в Група С, пред Англия и Съединените щати. Въодушевлението е осезаемо. 
						 "Хората са обсебени от футбола тези дни и говорят само за националния отбор и перспективите му да премине в следващия кръг," каза спортният репортер на "ПОП ТВ" Томаж Клеменчич за SETimes. 
						Властите решиха тази година да не поставят огромен екран на площад "Прешерн" в Любляна. Вместо това запалянковците се стичат към кафенетата в столицата и в цялата страна. 
						Тяхната мечта е Словения да достигне до втория кръг и вълнението прелива в очакване на мача в петък срещу Съединените щати. Запалянковците признават, че противникът им е силен отбор, но смятат, че втора победа е постижима. 
						"Мачът срещу Съединените щати ще бъде много труден и всички го знаем," казва Клеменчич. "Щом бихме Русия [в квалификациите], защо да не можем да повторим това и със САЩ?" 
						Урош Яжбец, почитател на отбора, е уверен в неговите способности. "Словения трябва да съумее да победи, защото огромното мнозинство от нашите играчи се състезават в чуждестранни отбори и имат опит в международните турнири," каза той за SETimes. 
						Общо 21 от 23-мата играчи на Словения играят в чуждестранни клубове в Западна Европа и на други места. 
						 Поддръжниците изтъкват изключително силната защита и полузащита на отбора. Словения допусна само четири гола в квалификациите за Световната купа - втора сред класиралите се отбори след Холандия. 
						 "Щом нашата защита се справи успешно с [Андрей] Аршавин от Русия, ще трябва да се справи и с [Ландън] Донован от САЩ без проблем, казва Яжбец. 
						Акцентът на главният треньор Матеяш Кек е върху отбора като цяло, а не върху отделните звезди. Той работи упорито за насаждането на колективен дух, както и на вяра в победата сред младите играчи. Средната възраст на отбора е 26 години. 
						"Играчите са чудесни приятели както на терена, така и извън него, имат самочувствие, страхотна енергия и мотивация," потвърждава Клеменчич. Това контрастира със Световното първенство през 2002 г. в Южна Корея и Япония, където тогавашната футболна звезда Златко Захович влезе в конфликт с треньора Сречко Катанец. 
						Гръбнакът на днешния отбор се състои от голмайстора Самир Хаданович от "Удинезе", централния полузащитник Бостян Цезар от "Киево", полузащитника и капитан на отбора Роберт Корен, наскоро освободен от "Уест Бромич Албиън", и нападателя Миливое Новакович от Кьолн. 
						Отборът обикновено играе в схема 4-4-2, но ако е необходимо, атакува с трима играчи. 
						Двама играчи, показващи потенциал, са Валтер Бирса от френския "Окзер" и младата резерва Рене Крин, който играе в отбора на победителите в Шампионската лига на Европа, "Интер" (Милано). 
						 По всичко личи, че работата на Кек се подпомага от силен състав от помощници, между които е опитният треньор Милан Миклавчич. 
						 "Това е третият ни голям турнир след Европейската купа през 2000 г. и Световната купа през 2002 г. За словенците футболът определено е добил по-голяма важност," каза за SETimes жителят на Любляна Марко Савич, изразявайки настроението, преобладаващо сред членовете на отбора и неговите поддръжници. 
						
						Кореспондентът на
						 SETimes в Атина Христос Рингас участва в написването на този репортаж.

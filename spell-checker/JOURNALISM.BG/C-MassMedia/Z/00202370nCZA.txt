Гръцките фирми имат много причини да харесват Македония
					20/02/2012
					Извън спора за името, общата нестабилност и повишаването на данъците у дома подтикват собствениците на фирми в Гърция да търсят възможности зад граница.
					От Александър Павлевски за Southeast European Times от Скопие -- 20/02/12
 
					 
						
Промишлените зони предлагат евтина земя и други стимули. [Александър Павлевски/SETimes]
						Тенденцията се е засилила през последните десет месеца - вълна от гръцки фирми се придвижва не само към България, Румъния и Сърбия, но и към Македония. Двустранният спор за името, който доведе до блокиране на кандидатурата за НАТО и съдебен спор в Международния съд, са нещо отделно от финансовия резултат. 
						"Икономиката е безгранична. Политиката, създавана от правителствата на страните и по-големите международни организации, не може да постави граница [около] деловите интереси. В нашата община има вече десетки гръцки фирми, които са закупили или желаят да закупят земя за строеж на фабрики за леката промишленост. Имаме много високо ниво на доверие за сътрудничество," каза за SETimes кметът на Петровец Борче Митевски. 
						Той и други кметове казват, че гръцките бизнесмени предвиждат инвестиции във всички видове сектори - строителството, хранителната промишленост, селското стопанство, текстилната промишленост и недвижимите имоти. Това, от което те не се интересуват, е спорът за името. 
						Битоля, например, намираща се само на 10 км от гръцката граница, се превръща в магнит за текстилната промишленост. Кметът Владимир Талески каза за SETimes, че гърците, повече от всички други, са собственици на фабрики там. 
						Голямата част от тях инвестират в благоприятни за бизнеса промишлени зони, предлагащи евтина земя, където общината събира ниски или нулеви данъци или такси за комунални услуги. 
						Талески обяснява, че гърците "за закупили парцели в промишлената зона "Жабени" в Битоля, където желаят да разширят своята дейност чрез развиване на дървопреработвателна, металопреработвателна и строителна промишленост". 
						Той казва, че решението на правителството да намали първоначалната цена в обществените търгове за земя, предназначена за стопанско или промишлено строителство, на 1 евро на кв.м, се е оказало далновидно. 
						Друга търговска гореща точка е най-южния град Дойран, който граничи с Гърция и дели с нея Дойранското езеро. Областта е привлекателна точка за гръцките хотелиери и заетите в леката промишленост. През последните две години около 20 фирми, собственост на гърци, са започнали дейност тук. Други изчакват одобрението на благоустройствения план. 
						"Евтината работна ръка и добрите данъчни условия са основните пунктове, когато става дума за започване на дейност в Македония ," каза за SETimes кметът на Дойран Глигор Чабулев. "Маслиновите плантации и с тях изграждането на по-големи фабрики за тяхната преработка и консервиране, изглеждат най-атрактивни за гръцките бизнесмени." 
						Неофициално гръцките инвестиции в Македония възлизат на повече от 1 милиард евро, което поставя Гърция сред най-големите чужди инвеститори. Интересът започна да расте стремглаво през 2007 г., обхващайки далекосъобщенията, енергетиката, хранителния сектор, строителството и банките. 
						Гърците притежават няколко големи фирми в страната, като ОКТА, циментовия завод "Цементарница Усие", мраморна фабрика в Прилеп и две банки: "Стопанска Банка" и "Алфа Банка". 
						Една от новите дестинации за инвеститорите е град Струмица, където общинските архиви сочат, че повече от 40 фирми са собственост на гръцки граждани. 
						Най-атрактивните инвестиции са вероятно преработката и производството на селскостопански продукти, мебели, химически изделия за бита и текстил. С тези инвестиции идват и нови работни места. 
						Общо 16 фабрики са в процес на изграждане, което ще разкрие 1 300 нови работни места. Инвеститорите на две от тези нови фабрики са гърци, каза кметът на Струмица Зоран Заев. 
						Търговската палата в съседна България съобщава, че в страната има около 800 гръцки фирми, в които работят общо около 82 000 души. Тези фирми са дошли тук основно заради това, че България е страната с най-ниските данъци в ЕС, предлага евтина работна ръка, макроикономическа стабилност, добри транспортни услуги, евтини имоти и наеми - голяма част от което важи и за Македония. 
						А Македония е с широко отворени обятия. "Всяко ново работно място е добре дошло за развитието на нашата страна, следователно за подобряването на заетостта като цяло в нашата страна, независимо от коя страна идва инвеститорът," каза Чабулев.

Половото равенство отсъства от публичния дебат в Румъния
					20/06/2011
					Наблюдатели казват, че концепцията за полово равенство по отношение на възможностите остава само на хартия.
					От Паул Чокою за Southeast European Times от Букурещ – 20/06/11
 
					 
						
Жени в текстилна фабрика в Букурещ. [Ройтерс]
						Макар и да е член на ЕС от януари 2007 г., Румъния бе поставена на 67-о място от 134 страни в Световния доклад за половото неравенство за 2010 г. на Световния икономически форум. 
						Класирането отбелязва подобрение с три места в сравнение с миналата година, но показва слаб същински напредък. Румъния е по-напред само от Молдова и членката на ЕС България по въпроса за равенството между половете. 
						Слабото класиране на Румъния не изненадва онези, които следват отблизо усилията на страната за полови равенство и които осъждат липсата на интерес у властите към въпроса. 
						"Концепцията за равни възможности на практика е непозната за обществото," каза за SETimes Лиляна Пагу от Асоциацията на жените в Румъния и национален координатор на женските НПО. 
						"Темата не се повдига дори по време на предизборните кампании, което говори много за това как политиците се отчитат пред жените - жените не съществуват като електорална цел," каза Пагу. 
						В план за 2007-2013 г. за регионалното развитие на провинциите от Западния регион на Румъния, финансиран от ЕС, се казва, че гражданското общество отдавна сигнализира за неравенство между половете. 
						"Публичните власти едва засегнаха темата по време на преговорите преди присъединяването към ЕС," се казва в доклада. 
						В доклада се обяснява, че докато румънските закони гарантират равно участие в икономическия и социалния живот на страната, професионалната сегрегация на жените остава и се доказва от самото съществуване на модел на свързани с половете професии; оттам идват и различията в доходите между мъжете и жените. 
						Миналата година правителството разпусна Националната агенция за равенство на възможностите между мъже и жени (АНЕС), която бе създадена през 2005 г. по време на преговорите за присъединяване към ЕС. Преди да бъде закрита АНЕС, 15 нейни експерти успяха да публикуват национална стратегия за прилагане на равните възможности за 2010-2012 г. 
						Около 20 НПО протестираха срещу решението на правителството да закрие АНЕС, поставяйки под въпрос ефикасността на националната стратегия при сегашните обстоятелства. 
						Паго обаче обясни, че ситуацията не е станала по-обнадеждаваща дори и при наличието на законодателство, което регулира половото неравенство. "Жените губят, защото са слабо информирани за правата си," каза тя. "НПО, които ги представляват, са пренебрегвани в процеса на социалния диалог, а техните усилия за промяна на манталитета се маргинализират." 
						Има много причини за това. Някои смятат, че липсата на автентична демократична рамка - главно в политическите партии и съюзи - не оставя място за дебат и потвърждава йерархията на ценностите, при които жените не се смятат за важни. 
						Други смятат за главни виновници традиционните обичаи, както и влиянието на православната църква. Трети смятат, че тежките социално-икономически условия в обществото обуславят контекста, подчертаващ половото неравенство. 
						Александра, ръководител на екип в мултинационална компания, която пожела да говори при условие да остане анонимна, обясни, че всичко се свежда до манталитета, оформен от възпитанието. 
						"Много години работих в държавна агенция. Преместването ми в мултинационална компания бе като излизане от тъмно на светло, защото толкова ме беше страх от колегите ми женомразци, които търпях по-рано. Мъжете там просто не желаеха или не бяха готови да приемат жените като равни или, още по-лошо, да бъдат ръководени от жена. И всичко опира до домашното им възпитание," каза тя за SETimes. 
						Жени като Александра, както и НПО, продължават да лобират за каузата си срещу силните стереотипи, в които те се изобразяват като фалшиви модели за подражание. 
						"Като лидер на гражданското общество аз говоря открито срещу всички тези не ценности, които трябва да се унищожат, за да могат жените да станат равноправни граждани. Също така заемам позиция срещу домашното насилие и общественото мълчание, които обграждат това социално явление, за да се отървем от идеята, че жените могат да бъдат просто стока," каза Пагу.

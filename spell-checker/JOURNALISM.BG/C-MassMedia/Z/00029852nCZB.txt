Западните Балкани и Турция все още са в преддверието на присъединяването към ЕС
		06/04/2009
		Словения блокира Хърватия, Гърция блокира Македония, Кипър блокира Турция, а Холандия блокира Сърбия - Европейският парламент призова страните-членки на ЕС да се съсредоточат върху критериите, а не върху двустранните спорове.
		От Зоран Николовски за Southeast European Times в Скопие -- 06/04/09
 
		 
			
Шансовете на няколко балкански страни за членство в ЕС намаляват заради двустранни спорове с държави-членки на Съюза. [Гети Имиджис]
			На срещата на върха на ЕС през юни 2003 г. в Солун Гърция и европейски лидери обещаха ,че страните от Западните Балкани и Турция имат ясни перспективи за присъединяване към блока. Кандидатурите на много страни от Югоизточна Европа обаче могат да се окажат проблем, ако същестуващите двустранни спорове продължават да им пречат да се приъединят към ЕС. Подобни случаи са налице, въпреки че в документите на ЕС са определени само три критерия, които кандидатките трябва да изпълнят, за да се присъединят към Съюза. 
			
				Важни са критериите, а не двустранните проблеми, твърдят членовете на ЕП
			
			Според т.н. "копенхагенски критерии", за да се присъединят към ЕС, страните трябва да постигнат "стабилност на институциите, гарантиращи демокрация, върховенство на закона, права на човека и уважение и защита на малцинствата, същестуването на функционираща пазарна икономика, както и способност за справяне с конкурентния натиск и пазарните сили в Съюза. Членството предполага способност на страната-кандидатка да поеме задълженията на членството, включително придържане към целите на политическия, икономически и валутен съюз". 
			Въпреки изискванията, четири балкански страни, стремящи се към членство в Съюза - Хърватия, Македония, Турция и Сърбия - са блокирани от страни-членки на ЕС заради двустранни спорове. 
			Словения блокира Хърватия заради дългогодишен граничен спор; Гърция оспорва правото на Македония на името, което тя използва; преимуществено мюсюлманска Турция среща притесненията на страни-членки на Съюза заради културния и религиозния си профил и най-вече заради кипърската враждебност, а Сърбия не може да преодолее настояването на Холандия за ареста на бившия босненски сръбски военновременен командир генерал Ратко Младич. 
			Уморен от многобройните усложнения, Европейският парламент (ЕП), както и някои мозъчни тръстове, започнаха "да размахват пръст" към неотстъпчивите страни-членки. Много евродепутати настояват страните-членки да престанат да използват двустранните проблеми като пречка за усилията на страните от Западните Балкани да се присъединят към ЕС. 
			Комисията по външна политика на ЕП изготви доклад за консолидиране на стабилността и просперитета в Западните Балкани. Страните-членки "не трябва да пречат или да блокират процеса на присъединяване заради въпроси, свързани с двустранни спорове", се казва в доклада. 
			ЕП прие доклада с голямо мнозинство - 478 срещу 92 гласа и 42 въздържали се. С очевидна симпатия към Македония и Хърватия в доклада се казва, че "двустранните въпроси" не трябва да блокират "присъединяването" към Съюза. 
			
Спорът с името между Атина и Скопие застрашава усилията на Македония да се присъедини към ЕС. [Архив] 
			
				За Македония всичко се свежда до името
			
			ЕП призова Европейската комисия да предложи на Съвета на ЕС да отмени визите за граждани на Македония и да определи дата за започване на преговори до края на годината. ЕС обаче даде ясно да се разбере, че спорът с Гърция трябва да бъде решен, за да бъде постигнат напредък по отношение на кандидатурата на Македония. Много наблюдатели обаче не очакват скоро да бъде постигнато решение. Последният кръг от преговори по въпроса бе проведен през февруари и приключи без нови предложения за решение. 
			Мнозина смятат, че Скопие отделя прекалено внимание върху делото срещу Гърция в Международния съд. 
			В оплакването на Македония в съда в Хага се казва, че Гърция е нарушила временното споразумение от 1995 г. между двете страни, като е блокирала кандидатурата на Скопие за членство в НАТО на срещата на върха на Алианса в Букурещ през април миналата година. Според Член 11 от споразумението, Гърция поема задължението да не блокира усилията на своята съседка за присъединяване към международни, многостранни и регионални институции. 
			Атина обаче твърди, че клаузата е свързана с използването на името Бивша югославска република Македония (БЮРМ). Споразумението от 1995 г. специално дава право на Гърция да се противопоставя на използването на друго име, отбелязват гръцките дипломати и добавят, че самата Македония е нарушила няколко клаузи в споразумението. 
			
				Граничният спор пречи на Хърватия
			
			Хърватия все още има възможност да приключи преговорите за членство до края на тази година, заяви миналата седмица еврокомисарят по разширяването Оли Рен, но призова хърватските и словенските власти да възприемат "конструктивен" подход за бързо решаване на граничния спор помежду им. 
			
Еврокомисарят по разширяването Оли Рен призова Хърватия и Словения към бързо решаване на граничния спор помежду им. [ЕС]
			На 17 март Рен се срещна с външните министри на двете страни в Брюксел, за да обсъдят спора. Според съобщенията, Рен е заявил, че е било предложено ново решение под формата на съвместно изявление, което ще гарантира, че двете страни ще се въздържат от всякакви декларации или действия за ново определяне на съществуващата граница, определена с разпадането на Югославия през 1991 г. Предложението е насочено към твърденията на Словения, че Хърватия се е опитала да промени границата в документите за присъединяване, представени в ЕС. Планът ще даде на двете страни възможност за нов старт на преговорите за намиране на решение. 
			"Това ще бъде мярка за изграждане на доверие и стъпка в правилната посока", каза Рен след срещата. Рен окуражи Хърватия да продължи да търси решение и каза, че тримесечната блокада от страна на Словения на усилията на Хърватия да започне преговори по главите за присъединяване е отнело на Загреб времето, от което страната се нуждае, за да приключи преговорния процес. 
			
				Сърбия срещу Холандия
			
			Сърбия, друга балканска страна, стремяща се към членство в ЕС, среща непреодолима преграда в лицето на Холандия. Въпреки желанията на другите 26 страни-членки на ЕС, Холандия твърди, че ще продължи да блокира по-нататъшното асоцииране на Сърбия с ЕС, докато страната не предаде Младич на Международния наказателен съд за бивша Югославия (МНСБЮ), като така ще изпълни обещанията за сътрудничество с трибунала. 
			Холандският външен министър Максим Верхаген заяви, че арестуването на Младич ще бъде най-доброто доказателство, че Сърбия приема европейските ценности. 
			През февруари Рен изрази задоволство от процеса на реформи в Сърбия, но потвърди, че Белград трябва да изпълни всички изисквания по пътя към членство в ЕС, включително и сътрудничеството с Хагския трибунал. 
			Главният прокурор на МНТБЮ Серж Брамерц заяви пред Постоянната комисия на посланиците на страните-членки на ЕС, че въпреки че сътрудничеството на Сърбия с Хагския трибунал за военни престъпления е много по-добро от преди, има още какво да се желае. Политическият климат в Белград се е променил и властите проявяват много по-голяма готовност да изпълнят задълженията си към Трибунала на ООН, но Младич все още е на свобода. Премиерът Божидар Делич обаче заяви миналия месец, че Сърбия ще кандидатства за статут на страна-кандидатка за членство в ЕС тази година. 
			
				Затрудненията на Турция
			
			Що се отнася до Турция Катинка Бариш, заместник-директор на организация със седалище в Брюксел - Център за европейска реформа - пише в статия, публикувана на 24 февруари, че мотивът на Кипър да пречи по няколко глави в преговорите на Турция за присъединяване към ЕС, може би е надеждата за постигане на тласък напред в продължаващите разговори за обединение на острова. 
			
Френският президент Никола Саркози заяви, че ЕС трябва да предложи на Турция "привилегировано партньорство", вместо пълноправно членство. [Гети Имиджис]
			Франция има свои собствени причини; президентът Никола Саркози, който предпочита на Турция да се даде статут на "привилегировано партньорство", вместо пълноправно членство, твърди, че страната не трябва да се занимава с онези глави на acquis, които се отнасят само за пълноправните страни-членки. 
			"Съществуват отдавнашни и добре известни причини за бавния напредък на разширяването на Турция и Западните Балкани: политическата нестабилност и икономическата изостаналост на повечето сегашни кандидатки; умората от разширяването на много западноевропейци; специфичните въпроси, които австрийски, френски и други политици си задават за европейското бъдеще на Турция", пише Бариш. По нейните думи само голям политически тласък може да отстрани тези многобройни пречки. Но малко страни-членки на ЕС са склонни да продължат разширяването. 
			
				"От Триглав до Вардар'' 
			
			Някои медии описват по-строгите условия за членство и мониторингът на страните от Западните Балкани от страна на европейските институции като "блокада от Триглав до Вардар", както се казва в популярна песен от югославско време. 
			Призивът на членовете на ЕП за по-голяма откритост е музика за ушите на страните от Западните Балкани. Въпреки това техните предложения не са задължителни за Европейската комисия и Европейския съвет. Никой не знае как ще продължи интеграцията на Хърватия, Македония, Турция Босна и Херцеговина, Сърбия, Черна гора и Албания. Отхвърлянето на Лисабонското споразумение от Ирлания прави невъзможно приемането на повече от 28 членове на Съюза, които в момента са 27. 
			Наблюдателите очакват, че реално само Хърватия ще влезе в престижния клуб като нова, пълноправна членка, докато Турция може би ще трябва да приеме статута на "привилегировано партньорство", а останалите ще имат несигурни перспективи за интеграция.

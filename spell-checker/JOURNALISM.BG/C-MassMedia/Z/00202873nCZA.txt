Държавите вземат мерки за намаляване на последиците от финансовата криза
					05/06/2012
					Правителствата в целия регион са предприели мерки за предпазване на своите граждани от финансовата криза, но ефективността им в Косово остава несигурна.
					От Мухамет Брайшори за Southeast European Times от Прищина -- 05/06/12
 
					 
						
Регионалните правителства трябва да наблюдават как банките в Европа се влияят от кризата и да предприемат действия в своите страни, каза експерт. [Ройтерс]
						Докато икономическата криза продължава, банките в целия регион предприемат мерки за възстановяване на доверието на гражданите в банковите системи и за намаляване на последиците от кризата за бюджетите на домакинствата. 
						В Косово бе изготвен закон за застраховане на депозитите, който би трябвало да повиши доверието във финансовата система. Законът сега очаква одобрение в парламента и може да не бъде приет до есента. 
						Сръбското правителство увеличи своята гаранция по депозитите от 3 000 на 50 000 евро. Националната банка на Македония е взела подобни мерки. А албанският икономически сектор започва да става чувствителен към косвения кредитен риск, произтичащ от увеличените обменни курсове и тяхната нестабилност, според Централната банка на Албания. Чувствителността на отделните банки към предполагаемите шокове също се е повишила. 
						Дритан Келиу, преподавател по икономика и ръководител на Балканския център за икономика и търговия със седалище в Тирана, каза за SETimes, че финансовият сектор в региона е зависим от събитията в Западна Европа. 
						"Всички банки в региона са клонове на европейски банки или имат процент от дяловете в тях, особено в гръцките, които са основно в Албания и Сърбия. По тази причина правителствата трябва да наблюдават как банките майки в Европа се влияят от кризата, за да могат да вземат мерки в своите страни," каза Келиу. 
						Косово е вече във финансова криза - безработицата е 45 %, а годишната заплата е 6 500 евро, най-ниската в Европа, което прави Косово особено уязвимо от финансовата криза, но правителството полага усилия за стабилизиране на икономиката. 
						"Финансовият сектор в Косово продължава да бъде стабилен и устойчив в резултат на частичната интеграция с европейския финансов сектор, ефикасния надзор на Централната банка на Косово и повишената предпазливост на банките в страната при влагането на техните инвестиции," каза за SETimes Мухарем Шахини, говорител на финансовото министерство.
						Не всички обаче са съгласни с оптимизма на правителството. Лумир Абдиджику, изпълнителен директор на "РИИНВЕСТ Инститют", разкритикува правителството, че не е взело мерките по-рано. Той каза, че кризата несъмнено ще засегне Косово - най-малкото чрез намаляване на постъпленията от работещите в чужбина и понижените чужди инвестиции. 
						"Липсват политики на правителството в случай на евентуална криза [засягаща Косово]. Нашата страна води политики, които са повече реагиращи отколкото превантивни. [Правителството] не успя да изгради основите на устойчив частен сектор," каза Абдиджику за SETimes. 
						Шахини обаче каза, че финансовата система на Косово е стабилна.
						"За да предостави допълнителна ликвидност на съществуващата финансова система, Косово отдели фонд от 46 млн. евро от бюджета [за покриване] на ликвидния резерв," каза Шахини. 
						Според него това дори може да не бъде необходимо. "Настоящата криза на публичния дълг в страните от ЕС не се очаква да окаже влияние върху местната икономика," каза Шахини. 
						Абдиджику обаче не е съгласен. Гърция е сериозен инвеститор в региона и отслабването й през последните години намали възможностите за инвестиции в Косово. 
						"Мисля, че Косово далеч не е имунизирано срещу европейската криза. Макроикономическите показатели продължават да са ниски, безработицата остава 40 %, а инфлационният процент миналата година достигна 8 %. За бедна страна като Косово страничният икономически ефект от кризата е по-малък," каза той. 
					
				
			
					 
					
 
 

БиХ започва 2009 г. със задълбочаващи се разделения
					28/01/2009
					Макар, че през 2008 г. бяха постигнати известни успехи, страната продължава да е далеч от целта си за постигане на изискванията на ЕС. Първата пречка ще бъде преодоляването на етническите и политическите различия.
					От Юсуф Рамаданович за Southeast European Times от Сараево – 28/01/09
 
					 
						
Премиерът на БиХ Никола Шпирич заяви, че 2008 г. е била успешна за страната. [Гети Имиджис] 
						За народа на Босна и Херцеговина (БиХ) 2009 г. обещава да бъде решаваща година. Страната е стигнала до кръстопът в усилията си да помири етническите и политическите си разделения със стремежите за демокрация и евро-атлантическа интеграция. Това няма да бъде година на обичайните усилия – факт, станал очевиден в светлината на две решителни събития този месец. В петък (23 януари) върховният представител Мирослав Лайчак обяви оставката си от поста, за да стане външен министър на родната си Словакия. 
						Дни по-късно основните политически партии постигнаха широко споразумение за бъдещи конституционни промени - макар че много анализатори смятат, че то ще доведе по-скоро до бъдещи разногласия, отколкото до конкретен напредък. Още е твърде несигурно дали страната ще може да преодолее политическия застой, който й пречеше да постигне основни цели през 2008 г. 
						Премиерът Никола Шпирич гледа по-оптимистично на изминалата година и посочва постигнатите резултати. „Подписахме Споразумението за стабилизация и асоцииране (ССА), започнахме засилен диалог с НАТО, запазихме макроикономическата стабилност ... [и] проведохме успешно местни избори,” заяви той на новогодишно празненство. 
						БиХ действително отбеляза безспорен напредък в някои области, като например стремежите й за членство в НАТО. Въоръжените сили на БиХ се превърнаха в пример за държавен успех. Понастоящем страната е в последните етапи на обработка на документите, свързани с Плана за действие за индивидуално партньорство, и на засиления диалог с НАТО.
						"През септември 2008 г. един от висшите представители на НАТО заяви, че ако БиХ продължи да се движи с това темпо, тя може да получи покана за пълноправно членство през 2011 г.,” заяви министърът на отбраната на БиХ Селмо Чикотич. Това ще бъде четири години по-рано от срока, предвиждан някога за БиХ. 
						Независимо от това повечето наблюдатели видяха задълбочаваща се политическа и етническа поляризация, наред със засилена националистическа риторика. На 8 ноември надеждите за междуетническа хармония се възродиха за кратко, когато висшите политически лидери – премиерът на република Сръбска Милорад Додик, Драган Чович от Хърватския демократичен съюз и Сюлейман Тихич от представляващата бошнаците Партия на демократичното действие – постигнаха принципен консенсус относно политическото бъдеще на страната.
						Първоначалният оптимизъм обаче бързо отстъпи на засилени критики, като наблюдателите обвиниха тримата лидери, че се опитват тихомълком да разделят страната и да подпишат набързо подготвен документ само за да успокоят международните представители, упражняващи мониторинг върху напредъка на БиХ към ЕС. Тепърва остава да се види дали последното споразумение, обявено в понеделник, може да превъзмогне продължаващия скептицизъм. 
						През 2009 г. изпълнението на изискванията, наложени от ССА, ще бъде приоритетно, а Брюксел даде ясно да се разбере, че очаква повече от резултати на хартия.
						Формалният процес на интеграция в ЕС до голяма степен е в застой поради това, че властите на държавно ниво не успяха да назначат заместник на настоящия ръководител на Дирекцията за европейска интеграция Осман Топчагич.
						През юни той бе номиниран за посланик на БиХ в ЕС, но все още не е в състояние да встъпи в длъжност, тъй като политиците се карат за етническата принадлежност на заместника му. ЕС подписа ССА с БиХ през юни, а по-рано започна преговори за либерализация на визовия режим. След тези важни събития обаче процесът „по същество замря”, според оттеглящия се върховен представител Лайчак. 
						"Напредъкът бе изместен от силно негативни и конфронтационни политически послания и действия,” каза той.

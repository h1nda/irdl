Целите на НАТО в региона стават стабилни, но се осъществяват бавно
					25/05/2012
					Декларация на НАТО, направена на срещата на върха тази седмица, нарича страните от Западните Балкани "стратегически важни."
					От Ивана Йованович за Southeast European Times в Белград - 25/05/12 
 
					 
						
Членството в НАТО може да осигури на региона "чадър" за сигурност, смятат експертите. [Ройтерс]
						Всички погледи в региона бяха обърнати към Чикаго по-рано тази седмица заради срещата на върха на НАТО - макар че в дневния ред не бе включен въпросът за разширяване на Алианса. 
						Конференцията, която бе посветена на изтеглянето от Афганистан и на военния капацитет на НАТО, силно привлече вниманието на страните от Западните Балкани, които се надяват да се присъединят към Алианса. 
						"НАТО ще продължи да допринася за стабилността и сигурността на Западните Балкани", се казва в декларация, направена в понеделник на срещата на върха. Документът определя Западните Балкани като "стратегически важен" регион. 
						"Вратата на НАТО ще остане отворена за всички европейски демокрации, които споделят ценностите на нашия Алианс, които са готови и способни да поемат отговорностите и задълженията на членството." 
						Една от тези страни е Черна гора. Макар че тя все още чака да бъде поканена да се присъедини към Алианса, тя бе похвалена за усилията и реформите по пътя към постигане на целта. 
						В декларацията Алиансът похвали "значителния напредък, постигнат от Черна гора по пътя на страната към членство в НАТО и приноса й за сигурността в региона на Западните Балкани и извън него, включително чрез активната й роля в дейности на регионално сътрудничество и участието й в ИСАФ." 
						Мнозина в страната смятат членството в НАТО като една от най-важните цели за сигурността на страната и нейното бъдеще. Жителят на Плевля Милован Пешич каза, че страната трябва да положи всички усилия за постигането на тази цел. 
						“Наистина съм щастлив, че вървим в правилната посока, но ние трябва да сме заедно - НАТО трябва да бъде общата цел на цялата нация", каза Пешич за SETimes. 
						Според Влатко Цвъртила, професор във Факултета по политически науки в Загреб, Хърватия се е намирала в подобно положение преди поканата за пълноправно членство. Според него Черна гора е в много добра позиция за членство, но все още трябва да положи допълнителни усилия. 
						“Черна гора трябва да знае, че не само реформи в отбраната, но и цялостни политически, икономически и социални реформи са необходими, за да се гарантира стабилно и балансирано развитие на страната. Страната трябва да осигури този напредък чрез преговорния процес с ЕС", каза Цвъртила за SETimes. 
						Членството на Босна и Херцеговина (БиХ) обаче е изправено пред много повече препятствия. Макар че страната започна да осъществява своя екшън план за членство през 2010 г., двете области са на различно мнение. 
						От една страна Сараево напълно подкрепя намерението на държавата да стане част от Алианса. От друга, Република Сръбска (РС) възприе твърда про-сръбска/антинатовска позиция. 
						Джевад Галияшевич, директор на босненския клон на експертния екип на Югоизточна Европа срещу организираната престъпност, каза обаче, че поради политическите промени в Сърбия, на РС може да бъде предоставена важна роля по отношение на положението със сигурността в региона, като тя помогне на Сърбия за нейното членство. 
						В този случай присъединяването към НАТО ще бъде полезно особено за Сърбия, тъй като ще постави страната под "чадър" за сигурност. 
						"НАТО е необходимо тук, за да се решават потенциални конфликти в Косово, Прешево, Буановац, Санджак, БиХ ... както и за да се помогне на Република Сръбска да подобри международната си репутация", каза Галияшевич за SETimes. 
						Някои официални представители в Белград призовават за референдум за членството на страната в Алианса, който поради обществените настроения, има малък шанс за успех. 
						Лидия Неделкович, 28-годишна медицинска сестра от Белград, силно се противопоставя на членството в НАТО заради действията на Алианса в страната по време на кофликтите. 
						“Те ни бомбардираха и ние не живяхме нормално в продължение на повече от два месеца ... Ако станем членове на НАТО, нашият народ ще трябва да бомбардира други, макар че те са невинни ... Не искам това!", каза Неделкович за SETimes. 
						Според Йелена Милич, изпълнителен директор на Центъра за евроатлантически изследвания в Белград, независимо от мнението на обществото, все още е възможно да се постигне обрат. 
						"Сърбия трябва да се присъедини към НАТО - не само като военен партньор и заради колективната отбрана - но също и като политически партньор на други либерални демокрации и социални демокрации, което е необходимо, за да се устои на многобройните предизвикателства на 21 век", каза Милич за SETimes. 
					
				
			
					 
					
 
 

Оттеглилият се от баскетбола Дивац започва "най-важния си мач"
					09/10/2007
					Един от най-прочутите сръбски баскетболисти за всички времена Владе Дивац се сбогува с активната състезателна кариера. Той обяви, че новото му занимание ще бъде в областта на хуманитарната дейност.
					От Игор Йованович за Southeast European Times от Белград - 09/10/07
 
					 
						
"Искам да ви благодаря за огромната и безкористна подкрепа, която ми оказвахте през баскетболната ми кариера, която започна в Сърбия и завършва пак тук," каза Владе Дивац пред публиката на концерт в Белград. [Игор Йованович]
						Един от легендарните сръбски баскетболисти, Владе Дивац, се сбогува със спорта по време на тридневна поредица от прояви, като обяви, че сега смята да се занимава с хуманитарна дейност. Прощалните прояви се състояха миналия месец в Белград и в родния град на Дивац, Приеполе. 
						На официална вечеря за набиране на средства, организирана с помощта на сръбското кралско семейство Караджорджевич, баскетболната звезда откри своята кампания "И ти можеш", част от Хуманитарната организация "Дивац". Близо 70 000 евро бяха събрани за закупуването на земеделски стопанства за бежанците, които в момента живеят в приемателни центрове из страната. 
						На проявата присъстваха много приятели на Дивац и колеги баскетболисти. Сред тях бяха хърватинът Тони Кукоч, бивш играч от гръцкия национален отбор, и звездите от Ен Би Ей Крис Уебър, Скот Полард, Глен Райс и Боби Джаксън, както и треньорът Грег Попович. Екипите на Кобе Брайънт и на сръбския тенисист Новак Джокович бяха продадени на търг за по 16 000 евро. 
						На втория ден от тържествата Дивац организира концерт в центъра на Белград, на който присъстваха около 10 000 души. По време на проявата посетителите имаха възможност да дарят средства в благотворителния търг на Дивац чрез изпращане на тесктови съобщения. Събрани бяха близо 125 000 евро. 
						"Изкам да ви благодаря за огромната и безкористна подкрепа, която ми оказвахте през баскетболната ми кариера, която започна в Сърбия и завършва пак тук," каза Дивац на тържеството. 
						"Най-важният ми мач започва днес. С ваша помощ най-големият и най-добър отбор се е устремил към най-важната победа - да помогне на хората, останали без собствена земя, дом и приятели, и на онези, които живеят в нечовешки условия," каза играчът. 
						Крис Уебър от "Детройт Пистънс" също се обърна към публиката с думите "Добър вечер, Сърбия" на сръбски език. Той каза, че Дивац е "не само ... голям спортист, но има и голямо сърце. Той е най-добрият човек, когото познавам." 
						Легендите на Ен Би Ей Карим Абдул-Джабар и Меджик Джонсън, треньорът Фил Джаксън, както и рапърът Снуп Дог и групата "Ред Хот Чили Пепърс", също поздравиха публиката и говориха за Дивац на видеозаписи. 
						Дивац официално закри кариерата си в своя роден град Приеполе. Баскетболистът спечели последната си точка, като повдигна 12-годишно момче, бежанец от Хърватия, и му помогна да забие топката в коша. Видимо развълнуван, той каза пред своите почитатели. "Желанието ми е било да покажа, че няма значение къде се е родил човек. Че дори и да си роден в малък град, мечтите ти пак могат да се сбъднат." 
						Дивац започва да играе в малкия клуб "Елан" в гр. Приеполе, след това отива да играе в "Слога", в белградския "Партизан" и най-накрая в "Ел Ей Лейкърс", "Шарлот Хорнетс" и "Сакраменто Кингс". Той е също така една от най-популярните личности в Сърбия и един от най-известните сърби в света.

БиХ предприема стъпки, за да стане световен център по съдебна медицина
					06/03/2012
					Властите в Сараевския кантон ще предоставят на Международната комисия за изчезналите лица логистична подкрепа за разполагане за постоянно на нейната централа и световноизвестна съдебна лаборатория в столицата на БиХ.
					От Анес Алич за Southeast European Times от Сараево -- 06/03/12 
 
					 
						
Лабораторията на МКИЛ в БиХ използва напреднала технология, за да идентифицира останките на изчезнали лица. [Анес Алич/SETimes]
						Босна и Херцеговина (БиХ) планира да се превърне в световен център за експертиза и технология за ДНК идентифициране, достигнала чак до Съединените щати, Тайланд и Ирак, но среща логистични и финансови проблеми, за да развие пълния си потенциал. 
						Международната комисия за изчезнали лица (МКИЛ) в БиХ, която е разработила технологията в сътрудничество с учени от БиХ, потвърди, че Сараево ще приеме новата й световна централа и централната й съдебна лаборатория. 
						"Вече сме основният световен център по съдебна медицина и няколко европейски правителства предложиха да приемат нашата световна централа, но смятаме, че Сараево е най-добрият избор", заяви за SETimes координаторката на МКИЛ за програмата за Западните Балкани Клаудия Кулюх. 
						Преди появата на технологията на МКИЛ в края на 90-те години на миналия век учените разчитаха на традиционните методи на съдебната медицина, които бяха бавни и не толкова надеждни. 
						МКИЛ е разработила електронна база данни, която съхранява и търси съответствие между десетки хиляди ДНК проби. Нейната програма търси профили при вероятност едно на десет милиона. Тя може да идентифицира жертва за една секунда, използвайки кръвна проба дори от много далечен роднина. 
						Идентифицирането на останките на изчезнали лица - смята се, че годишно изчезват около 150 000 души - не е вече невъзможен или ненадежден процес. 
						Екип от експерти по съдебна медицина, патология, биоинформатика, молекулярна биология, археология и антропология провеждат съвременното ДНК профилиране на МКИЛ. Комисията ще наеме на работа 140 души, като по-голямата част от тях ще са босненски граждани, учили в БиХ и обучавали се в лабораторията на комисията. 
						Близо 10 000 дела са все още висящи от войната в БиХ през 1994-95 г., най-вече от клането в Сребреница през 1995 г. 
						Политически чувствителният процес стана по-лесен през 2005 г., когато властите на БиХ създадоха държавен Институт за изчезналите лица (ИИЛ), сливайки три етнически разделени организации, които да споделят информация през етническите граници. 
						Оттогава идентифицирането се разшири, но експертите казват, че очакват допълнителен напредък по-късно тази година, когато ИИЛ ще създаде централна база данни. Тя ще помогне по-точно да се изчислява броят на изчезналите лица. 
						На международно ниво базираната в БиХ лаборатория на МКИЛ е помогнала да се идентифицират жертвите на урагана "Катрина" през 2005 г. в Съединените щати чрез анализ на около 250 костни проби, както и останки на изчезнали хора в Ирак и някои жертви от атаките срещу Световния търговски център. 
						Тайланд, Обединеното кралство и Германия също са търсили помощта на МКИЛ при идентифицирането на 8 000 жертви на цунамито в Азия през 2004 г. 
						Съвсем наскоро новото правителство на Либия се свърза с МКИЛ за съдействие. 
						Според председателя на борда на директорите на ИИЛ Марко Юришич Комисията играе ключова роля в държави, където е имало конфликти, и директно влияе на помирението, както и на завръщането на бежанците. 
						"Няма напредък в никакъв смисъл, без да се погребат мъртвите и да се накажат тези, които са ги убили. Както показва историята, ако въпросът с изчезналите лица бъде пренебрегнат, в един момент той ще изплува и ще иска отговори", заяви Юришич за SETimes. 
						Проблемът сега обаче е световният център за съдебна медицина да излезе онлайн. Годишният оперативен бюджет на МКИЛ за Западните Балкани е 5,3 млн. евро. Разчита се на дарения и съдействие от участващите правителства. 
						Освен това МКИЛ изисква логистично съдействие от БиХ. Властите в Сараевския кантон обещаха да намерят подходящо място за новата сграда, осъзнавайки ,че сделката ще означава изгодни договори за местните фармацевтични компании и лаборатории. 
						"Смятаме идеята за МКИЛ за много положителна... Тя е много близо до осъществяването си, но трябва да следваме точни административни процедури, за да задоволим нуждите (на МКИЛ)", заяви кметът на Сараево Алия Бехмен за SETimes. 
						В по-широк смисъл БиХ ще бъде поставена на картата като световен лидер в ДНК профилирането и помирението след конфликт, а не само като жертва. 
						"От нещо ужасно излиза нещо добро. Босна може да играе важна роля в намирането на истината и [насърчаване] на помирението по света", заяви за SETimes Мунира Субашич, председателка на Асоциация на майките от Сребреница.

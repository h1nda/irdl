Албанският туризъм е във възход 
					05/08/2008
					Голям брой туристи пристигнаха по албанските брегове тази година. Девствените плажове и добрата храна са основните атракции. 
					От Йонилда Кочи за Southeast European Times от Тирана -- 05/08/08
 
					 
						
Туризмът все повече се превръща в основа на икономическия растеж на Албания. [Гети Имиджис] 
						През последните години все по-голям брой чуждестранни туристи посещават Албания. След като се отърси от продължителната си изолация през епохата на комунизма, когато бе практически неизвестна, страната се превърна в регионална туристическа дестинация. 
						Наред с оживените плажове на Дуръс и Вльора Албания предлага уединени плажни ивици по северното и южното си крайбрежие на Адриатическо и Йонийско море, които привличат все повече интереса на чуждестранните туристи. 
						Статистиката от юни показва 20 % увеличение на туристическите посещения в Албания спрямо същия период на миналата година. Очакванията бяха високи за юни и юли, които отбелязаха върха на летния сезон. 
						"Повече туристи пристигат в Албания тази година, а техният брой постепенно се увеличава през последните няколко години,” каза по време на пресконференция министърът на туризма Или Панго.
						Посетителите от Косово съставляват масата от туристи. Техният брой се е повишил тази година с 43 %, според официални източници. Спрямо миналата година има също и 42 % повече туристи от Македония. 
						Близо 90 % от туристите в Албания са европейци, от които 70 % влизат в страната през сухопътните граници, което е голямо предизвикателство. Качеството на пътищата и услугите остава в основата на проблемите, свързани с развитието. 
						"Увеличаването на капацитета на легловата база и повишаването на качеството на обслужването остават главните предизвикателства пред албанския туризъм,” заяви Панго. 
						Албанските предприемачи знаят, че инфраструктурата им остава един от най-големите проблеми. „Второстепенните пътища до плажовете са все така проблематични, независимо че разходите за изграждането и ремонта им са неуместно високи,” каза Садик Малай, ръководител на Албанския съюз на туроператорите. 
						Независимо от това правителството рекламира сектора и е обявило планове за бъдещи курорти. Предприемачи от Дубай и Катар са изразили интерес към финансиране на голям строителен проект в залива Лалзи, заяви Панго. 
						Освен това френската верига „Клоб Мед” смята да построи около 350 луксозни вили с изглед към залива Какоме, като инвестира 75 милиона евро. 
						Една от положителните страни на албанската туристическа индустрия е местната кухня, изкусителна смес от гръцки и турски влияния. 
						Според Албанската национална банка туристическата индустрия е донесла 170 млн. евро приходи на държавата през 2007 г., което я прави основен двигател за икономическия растеж на страната.

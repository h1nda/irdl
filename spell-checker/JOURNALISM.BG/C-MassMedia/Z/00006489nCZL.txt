СФОР откриват контролно-пропускателни пунктове в Пале
04/04/2003
 
САРАЕВО, Босна и Херцеговина (БиХ) -- В четвъртък (3 април) ръководените от НАТО сили на СФОР откриха контролно-пропускателни пунктове около босненско-сръбския град Пале, което е втората такава операция за тази седмица. Забелязани са войници по всички пътища, водещи до града, но не са спирани и претърсвани коли, както миналата седмица. Пале бе убежището на бившия политически лидер на босненските сърби Радован Караджич, който се издирва от Трибунала на ООН за военни престъпления. Миналия месец СФОР направиха внезапни проверки в офисите на двама бизнесмени от Пале, заподозрени че помагат на Караджич да избегне ареста.
В други новини, една мюсюлманска организация представи плановете си за възстановяване на джамията "Ферхадия" в Баня Лука. Тя бе разрушена по време на войната през 1992-1995 г. Опитът да се положат основите на джамията през май 2001 г. завърши с размирици. (АФП - 03/04/03)

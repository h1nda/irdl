Новата правителствена коалиция не успя да успокои тревогите на гърците
					21/06/2012
					Лидерът на консерваторите Антонис Самарас застана начело на новото гръцко правителство. Той обаче среща опозиция сред политиците и народа.
					От Анди Дабилис за Southeast European Times от Атина – 21/06/12
 
					 
						
Новоизбраният гръцки премиер Антонис Самарас се подготвя за церемонията по полагане на клетва в президентския дворец в Атина в сряда (20 юни). [Ройтерс]
						Премиерът Антонис Самарас, който встъпи в длъжност в сряда (20 юни), подчерта необходимостта от патриотизъм, национално единство и упование в Бога, за да успее Гърция да излезе възможно най-бързо от финансовата криза. 
						„Ясно осъзнавам решаващите моменти, пред които сме изправени като държава“, заяви той, като добави, че гърците са „ранени“ и се нуждаят от „изцеление“. 
						Въпреки че новото правителство би трябвало да донесе известна политическа стабилност и да спре продължителната криза, която заплашваше целостта на еврозоната, не са много хората, които вярват, че то ще се задържи задълго. 
						Начело на новото правителство е лидерът на консервативната „Нова демокрация“ Самарас, 61-годишен икономист, получил образованието си в САЩ, чиято партия се класира първа на изборите, но получи по-малко от 30 % от гласовете и не успя да си осигури необходимия брой места в парламента за сформирането на правителство. 
						Той беше подкрепен от социалистите от ПАСОК и Демократичната левица, които обаче няма да участват в новия кабинет. 
						Лидерът на ПАСОК Евангелос Венизелос постави условия за подкрепата на неговата партия, включително Гърция постепенно да се освободи от мерките за строги икономии, които се изискват от "Тройката" ЕС–МВФ–ЕЦБ в замяна на втория спасителен план на стойност 130 млрд. евро. 
						Коалиционните партии подкрепят условията, но Самарас посочи, че желае някои от тях да бъдат преработени. "Тройката" заяви, че средствата може да бъдат спрени при всеки опит реформите да бъдат претупани или ако не бъдат извършени още 11 млрд. евро съкращения. 
						Самарас е изправен пред неотложна дилема: дори и със 179 места в парламента трите партии в коалицията имат само 48 % от гласовете. Излязлата на второ място Коалиция на радикалната левица (СИРИЗА), водена от противника на строгите икономии Алексис Ципрас, обеща да се бори, ако Самарас се опита да наложи още мерки за икономии. 
						„Ако Самарас наложи допълнителни данъци и намаления на заплатите и пенсиите, задълбочавайки депресията и подтиквайки повече хора към отчаяние и самоубийство…, ситуацията ще излезе извън контрол“, заяви за SETimes Димитри Хадзиниколау, преподавател по икономика в Университета в Янина в Северна Гърция.
						„Правителството на Самарас вероятно ще разполага с период от три месеца, за да постигне нещо, което гръцките избиратели могат да приемат за жизнеспособно, и да получи удължение на този срок“, за да изпълни още реформи, посочи за SETimes Мариос Евривеавис, преподавател по международни отношения в Университета „Пантеон“ в Атина. 
						Според Джон Номикос, който оглавява атинския Изследователски институт за европейски и американски проучвания, Самарас върви в минно поле, „но не знае къде са мините“. 
						Ако натискът над Гърция не намалее и Самарас не успее в преговорите с "Тройката", „правителството няма да издържи повече от шест месеца“, каза той. 
						Обществеността изглежда споделя същото мнение. 
						Йоргос Андреадис, на 25 г., който е безработен от повече от година, посочва, че е гласувал за СИРИЗА, но нищо не се е променило. „Толкова много шум за нищо; управляват ни същите онези, които са отговорни за цялата тази безработица“, каза той за SETimes. 
					
				
			
					 
					
 
 

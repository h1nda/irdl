Русия предложи на Сърбия включване в газопровода "Южен поток"
					12/12/2007
					Предложеното от Русия споразумение, което създава условия за включването на Сърбия в проекта за газопровод "Южен поток", ще превърне балканската страна в регионален енергиен лидер, каза във вторник високопоставен представител на Белград.
					(Ройтерс, Б92, Сръбско правителство - 11/12/07; AП, РИА Новости - 22/11/07)
 
					 
						
Съгласно споразумението руска фирма ще поеме контрола върху сръбския петролен монополист НИС, казаха официални представители във вторник (11 декември). [Архив]
						Сърбия ще бъде включена в проекта за тръбопровод за природен газ "Южен поток" съгласно проектоспоразумение за сътрудничество, което Русия предложи на Белград във вторник (11 декември). 
						Споразумението бе предложено около два месеца, след като делегация, водена от изпълнителния директор на руския петролен и газов монополист "Газпром" Алексей Милер, посети Сърбия за обсъждане на сътрудничеството в енергийния сектор. По време на преговорите със сръбските лидери руската делегация изрази интерес към приватизацията на някои от най-големите компании в страната, включително петролния монополист "Нафтне Индустрие Сърбие". 
						Руският посланик в Белград Александър Алексеев, който връчи във вторник проектоспоразумението на сръбския енергиен министър Александър Попович, каза, че то ще повлияе върху енергийната сигурност в целия регион и ще отбележи важен момент в двустранните отношения. 
						"Това споразумение предвижда изграждане на транзитния газопровод "Южен поток" през Сърбия, изграждане на съоръжения за съхранение на газ и стратегическо партньорство в модернизирането на НИС," каза Попович по време на съвместна пресконференция с руския посланик. "Ще го предам на правителството, а след това работна група ще се занимае с подробностите. После парламентът ще го ратифицира." 
						От репортажите за посещението на Милер през октомври се подразбра, че "Газпром" ще обмисли предложение за закупуване на НИС само като част от комплексно споразумение, по силата на което да може да използва сръбска територия за изграждане на участък от газопровода "Южен поток" и за построяване на нови съоръжения за складиране на природен газ. 
						Преди около три седмици "Газпром" и италианската компания "Ени СПА" подписаха споразумение за изграждане на газопровода "Южен поток" на приблизителна стойност 7 милиарда евро, включващо създаването на съвместно предприятие с дялово участие 50-50 с цел разработване на маркетингово и предварително проучване за проекта. Планираният газопровод с дължина 900 км ще преминава под Черно море, през България и ще доставя на Австрия, Словения и Италия 30 милиарда кубични метра руски природен газ годишно. 
						Проектът, който трябва да бъде завършен през 2013 г., ще бъде съвместно финансиран, притежаван и експлоатиран от "Газпром" и "Ени СПА", а на транзитните страни вероятно ще бъдат предложени миноритарни дялове. 
						Ако Сърбия приеме и ратифицира предложеното споразумение, тя ще се превърне в регионален лидер в енергийния сектор, каза пред репортери Попович във вторник. 
						Много анализатори свързват предложението на Русия с твърдата подкрепа на Москва за позицията на Белград по въпроса за статута на Косово и разглеждат предложеното споразумение като политически мотивирано. Някои са също така обезпокоени от контрола на една компания едновременно върху газопровода и съоръженията за съхраняване на газ. 
						"Всяко разпростиране на този проект върху НИС би причинило вреди," каза пред "Ройтерс" анализаторът от мозъчния тръст "Фрий Маркет Сентър" Мирослав Прокопиевич. "В политически план то може да се използва като инструмент за оказване на натиск. В икономически план то би било вредно, тъй като руските фирми не са известни с модерна технология. Това би било разширяване на монопола на пазара на нефт, газ и деривати." 
						Други изразиха безпокойство, че споразумението би могло да обезкуражи други потенциални чужди инвеститори. 
						Приватизацията на НИС се обсъжда от 2005 г. насам, като първоначалните планове предвиждаха да се предложи 25-процентен дял в монополиста на стойност около 204 млн. евро. От купувача щеше да се изисква също така да се ангажира с допълнителна инвестиция от 170 млн. евро. Настоящата тристранна управляваща коалиция според съобщенията е разделена по въпроса дали да се придържа към този план, или не.

Дипломатически дневник: Словакия откри свое посолство в Скопие
		30/06/2009
		Словакия стана 28-ата страна, която открива посолство в македонската столица. Още в дипломатическите новини: Хърватия и Сърбия се договориха да засилят икономическото си сътрудничество.
		 
			
Министърът на външните работи на Словакия Мирослав Лайчак (вдясно) и неговият македонски колега Антонио Милошоски вдигат тост за откриването на словашкото посолство в Скопие в четвъртък (25 юни). [Гети Имиджис]
			Словашкият външен министър Мирослав Лайчак беше на посещение в Македония в четвъртък (25 юни), за да присъства на официалното откриване на словашкото посолство в страната. Словакия стана 28-та страна, която открива посолство в македонската столица. По време на посещението Лайчак и неговият македонски колега Антонио Милошоски подписаха споразумение за чуждестранните инвестиции. 
			*** 
			
				Гръцкият външен министър Дора Бакоянис се срещна със своя турски колега Ахмет Давутоглу в кулоарите на двудневната среща на външните министри от ОССЕ, която се проведе през уикенда на о. Корфу. Министрите обсъдиха мерки за възстановяване на доверието и намаляване на напрежението между двете съседни държави. Бакоянис прие поканата да посети Анкара в опит за решаване на някои двустранни въпроси и подобряване на отношенията. 
			*** 
			Китайският президент Ху Цзинтао се срещна в четвъртък (25 юни) със своя турски колега Абдула Гюл, който е на посещение в Китай. Двамата лидери се споразумяха, че е необходимо да бъдат положени взаимни усилия за засилване на приятелските отношения и сътрудничеството между двете държави. Гюл, който е за първи път на посещение в Китай като президент, подчерта, че Турция би искала да засили сътрудничеството с Китай в областта на борбата с тероризма. 
			*** 
			
				Хърватският министър на икономиката Дамир Поланчец и неговият сръбски колега Младжан Динкич подписаха в сряда (24 юни) в Загреб споразумение за икономическо сътрудничество. Договорените сфери на сътрудничество включват корабостроене, енергетика, електротехника, инфраструктура, селско стопанство, туризъм и хранително-вкусова промишленост. 
			
				(Различни източници - 23/06/09 - 30/06/09)

Гърция е парализирана от национална стачка
					11/03/2010
					 
						АТИНА, Гърция -- Хиляди служители напуснаха работните си места в четвъртък (11 март) за третата 24-часова обща стачка за един месец. Акцията, организирана от двата най-големи профсъюза в знак на протест срещу правителствените мерки за строги икономии, засегна държавните служби, обществените болници и училища, данъчните служби и службите по почистването. Участието в стачката на служителите от контрола на въздушното движение стана причина за спиране на всички пристигащи и заминаващи полети. Фериботните услуги също спряха, както и общественият транспорт в Атина и Солун. Журналистите също стачкуват, затова няма излъчвания на новини. В демонстрация в центъра на Атина участваха няколко хиляди души, които преминаха в шествие до парламента. Полицейските сили за борба с безредиците се сблъскаха с няколко десетки младежи с качулки, които хвърлиха запалителна бомба и предмети по полицаите, охраняващи демонстрацията в близост до Атинския политехнически университет. (АФП, Би Би Си, Нюз Ин, АП - 11/03/10)

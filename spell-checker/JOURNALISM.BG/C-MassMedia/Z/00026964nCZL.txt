Сърбия отзова втори свой дипломат от Съединените щати заради подпомагане на бягството на заподозрян престъпник
					03/07/2008
					 
						БЕЛГРАД, Сърбия -- В сряда (2 юли) правителството освободи от поста му генералния консул на Сърбия в Съединените щати Слободан Ненадович поради разкритията, че сръбското посолство е издало незаконен документ, който е позволил на заподозрян в опит за убийство да избяга от Съединените щати. Решението е взето една седмица, след като Белград освободи своя вицеконсул от задълженията му във връзка със същата афера. 
						Сръбските власти съобщиха, че са започнали общонационално издирване на заподорения Миладин Ковачевич, 20-годишен състезател по баскетбол на Университета Бингхамтън. Той е заподозрян, че през май е пребил почти до смърт свой състудент след скарване в бар в Ню Йорк. Посланикът на САЩ в Белград Камерън Мантър поиска от сръбските власти да екстрадират Ковачевич в Ню Йорк, за да бъде изправен пред съда. (Б92, Бета, Ню Йорк Таймс - 02/07/08)

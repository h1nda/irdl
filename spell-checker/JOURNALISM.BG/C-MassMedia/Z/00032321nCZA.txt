Черногорски ученици успяха да върнат на работа директор
		11/11/2009
		Учениците от гимназия в страната протестираха 42 дни, докато гласовете им не бяха чути.
		От Марина Роганович за Southeast European Times от Подгорица -- 11/11/09
 
		 
			
Протестно шествие, организирано от студентите от Черногорския университет, привлече стотици участници. [Марина Роганович/SETimes]
			С единодушното преизбиране във вторник (10 ноември) на директора им, Миомир Джуришич, от нов съвет по образованието, средношколците от гимназията в Цетине спечелиха битката срещу акт, който според тях бе нарушение на правата им. 
			Преди гласуването Джуришич каза, че се "радва, че децата са се върнали в училище и всичко останало е наред". След като разбра, че е спечелил, той заяви, че е трогнат и благодарен, но предупреди, че "това все пак трябва да бъде потвърдено от министерството". 
			Учениците протестираха 42 дни, като отказваха да влизат в часовете, тъй като Министерството на образованието и науките отмени решението на местния съвет по образование от юли за назначаването на Джуришич за директор за още една година. 
			Учениците преустановиха протеста се и се завърнаха в класните стаи на 13 октомври. 
			Владана Станишич, ученичка от горните класове на гимназията в Цетине, каза, че е доволна, че всичко е свършило. "Почувствахме, че сме направили нещо голямо, когато съветът бе сменен и директорът ни бе върнат на работа. По този начин справедливостта възтържествува. Наистина вярвам, че гласът на младежта бе чут в цяла Черна гора."
			Премиерът Мило Джуканович се срещна с родители и учители на 9 октомври и отбеляза, че министерството на образованието "се е провалило в овладяването на кризата в гимназията в Цетине", добавяйки, че "ще бъде установена индивидуалната отговорност." 
			Секретарят на Министерството на образованието и науките Жана Шчепанович подаде оставка на 19 октомври. Два дни по-късно заместник-министърът Марко Йокич също подаде оставка, посочвайки "лични причини". Министърът на образованието и науката Сретен Скулетич още не се е оттеглил, но обеща да "разгледа това което се е случило, отговорностите и действията", свързани със случая. 
			Джуканович не пожела да коментира дали Скулетич трябва да подаде оставка, но каза, че когато едно министерство не съумее да се справи с проблемите и наложи намесата на по-висше ниво на управлението, от това министерство следва да се търси отговорност. 
			Преди решението учениците от гимназията в Цетине получиха подкрепа от всички краища на Черна гора. Едно от най-значимите събития бе протестното шествие, организирано от студентите от Черногорския университет, което привлече няколкостотин души, включително изтъкнати преподаватели, университетски администратори и учащи се от колежи и средни училища. 
			Средношколците от Даниловград изминаха пеш 20 км, за да се присъединят към протеста. 
			Милан Попович, преподавател във Факултета по политология, окачестви протеста като "едно от най-важните и големи събития в алтернативната, социална, протестна история на Черна гора от последните 20 години. Акцията бе интелигентна, имаше последователност и тежест. Учениците получиха подкрепа от много известни хора в Черна гора. Освен това акцията бе успешна, което й дава голяма тежест." 
			Бранка Бошняк, научен консултант и преподавател в Черногорския университет, каза: "Тези ученици показаха гражданска смелост и тяхното постоянство доказа, че политиката няма място в училищата. Със своите протести те дадоха урок на всички как трябва да се борим за върховенството на закона." 
			Бошняк добави, че министерството е било "безпомощно" срещу ученическия бунт, отбелязвайки, че е станало ясно, че министерството "не работеше за учащите се, а за интересите на [управляващата] партия".

САЩ и техните съюзници ще засилят мерките за залавянето на Караджич
24/01/2003
Американският почетен посланик по въпросите на военните престъпления Пиер-Ришар Проспер заяви, че международната общност ще засили мерките за залавянето на обвинения във военни престъпления босненски сърбин Радован Караджич.
(АФП - 24/01/03; АП, Ройтерс, Радио "Гласът на Америка", РФЕ/РЛ - 23/01/03)
 
 
Американският почетен посланик по въпросите на военните престъпления заяви в четвъртък (23 януари), че международната общност ще засили мерките за залавянето на Радован Караджич. По време на двудневното си посещение в Босна и Херцеговина (БиХ), Пиер-Ришар Проспер обяви, че трибуналът на ООН ще продължи да действа до предаването на Караджич на правосъдието.
През изминалата година частите на СФОР направиха поне два неуспешни опита да арестуват Караджич. Бившият босненско-сръбски лидер, който не може да бъде открит от 1996 г., вероятно се крие или в югоизточните планини на Република Сръбска (РС), или в Черна Гора. Според слуховете, Караджич разполага със силна лична охрана и подкрепата на местното население. Говори се също, че той е подкрепян и от бизнесмени, свързани със Сръбската демократическа партия. След миналогодишните акции по залавянето му, мироопазващите сили съобщиха, че са открили доказателства за връзките на Караджич с престъпния подземен свят на БиХ.
Проспер предложи международната общност да използва нови тактики, които да зависят по-малко от СФОР. "Ние сме готови да използваме всички налични средства, за да го предадем на правосъдието", заяви Проспер на брифинг в Сараево след среща с върховния представител Пади Ащдаун. "Сега възнамеряваме да определим мерките за започване на действия срещу онези, които оказват подкрепа на структурата, поддържаща Караджич", добави той.
Проспер каза също, че сред поддръжниците на Караджич има "влиятелни личности" и обеща да им бъде потърсена отговорност. Със засилването на мерките за залавянето му, имената на тези хора "ще станат пределно ясни", добави той.
Съобщения в пресата цитират Ашдаун и дипломатически източници в Сараево, които са предложили евентуалните мерки да включват визови забрани и замразяване на банкови сметки. Те могат да бъдат използвани за много от заподозрените поддръжници на Караджич, включително длъжностни лица, политици и бизнесмени.
Преди отпътуването за Баня Лука за срещата в петък с новия премиер на РС Драган Микеревич и други официални лица, Проспер заяви, че ще настоява те да засилят съдействието си.
"Ние се надяваме властите в Баня Лука да поемат своята отговорност . да постъпят като надеждни членове на международната общност и да предприемат действия за предаването на Караджич на правосъдието" заяви той и добави, че това ще покаже на чия страна са. "Отговорността за издирването на този човек е и тяхна", каза Проспер.

Словения няма да провежда референдум за присъединяването на Хърватия към ЕС
					21/01/2008
					 
						ЛЮБЛЯНА, Словения -- Парламентът реши, че няма да се провежда референдум по кандидатурата на Хърватия за присъединяване към ЕС, каза в петък (18 януари) председателят на словенския парламент Франце Цукяти. Словенската национална партия внесе в четвъртък искане за провеждане на референдум в светлината на това, което нейният лидер Змаго Йелинчич Племенити определи като "едностранни политически ходове, посегателство върху словенския суверенитет и агресивна политика по отношение на Словения". Призивите за референдум се появиха, след като Хърватия реши да въведе защитена риболовна зона в Адриатика - въпреки протестите на Италия и Словения. Макар че Словения няма да провежда референдум, тя може да блокира присъединяването на Хърватия, според висши словенски представители, цитирани от вестник "Пословни Дневник". (Пословни Дневник - 21/01/08; ХРТ - 20/01/08; Б92 - 17/01/08)

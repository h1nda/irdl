Върховният представител в БиХ Шварц-Шилинг ще се оттегли 
					26/01/2007
					Службата на върховния представител и Бонските правомощия трябва да продължат да съществуват в същата форма, каза Кристиан Шварц-Шилинг тази седмица. Самият той обаче няма да иска удължаване на мандата си.
					(Служба на върховния представител - 26/01/07; Икономист, AКИ - 25/01/07; Гардиън, ФЕНА, Уол Стрийт Джърнъл - 24/01/07; AП, ДПA, AКИ, ХИНА, Служба на върховния представител - 23/01/07)
 
					 
						
Международният върховен представител в Босна и Херцеговина Кристиан Шварц-Шилинг няма да остане на поста след юни. [Гети Имиджис]
						По-малко от година, след като пое поста, върховният представител в Босна и Херцеговина (Бих) каза тази седмица, че смята да се оттегли от поста, но ще препоръча службата да продължи да работи. 
						"След моите разговори с канцлера (на Германия) Меркел на 11 януари аз й писах, за да я информирам, че няма да искам удължаване на мандата си след 30 юни тази година," каза Кристиан Шварц-Шилинг във вторник (23 януари). 
						В седмичната си колонка, която се публикува в петък, той обоснова решението си да не използва Бонските правомощия "за решаването на въпроси, за които носят отговорност избраните лидери на Босна и Херцеговина". 
						Ако бях използвал по-системно правомощията, пише Шварц-Шилинг, "може би щях да успея да създам впечатление за напредък, но това щеше да е фалшиво впечатление. Освен това нямаше да е възможно да се установи каква е реалната ситуция в БиХ или да се разбере дали страната е в състояние да върви напред и без върховен представител." 
						Бивш министър на пощите в Германия, на 31 януари 2006 г. Шварц-Шилинг наследи на поста върховен представител британеца Пади Ашдаун. Също като своя предшественик той бе назначен да служи и като специален представител на ЕС (СПЕС). 
						Международната общност се надяваше да закрие СВП в края на юни 2007 г., като я замени със СПЕС, който има по-малко правомощия. Усложненията в БиХ и в региона обаче наложиха преразглеждане на въпроса. 
						След като Черна гора обяви независимостта си и предстои определянето на окончателния статут на Косово, лидери на босненските сърби, особено премиерът на Република Сръбска (РС) Милорад Додик, казаха, че и тяхната автономна област трябва да получи право на самоопределение.
						Междувременно някои босненски политици призоваха за премахване на двете автономни области в страната, създадени по силата на Дейтънското мирно споразумение. 
						"Тази страна все още може да направи несьмнена крачка напред, но процесът на преход ще отнеме повече време," писа Шварц-Шилинг в петъчната си колонка. "Пътят на учението е стръмен и международната общност трябва да покаже търпение." 
						В статия в босненския ежедневик "Дневни Аваз" се казва, че немският дипломат е поискал мандатът му да бъде удължен до края на тази година, но молбата му не е била удовлетворена. 
						Съветът за прилагане на мира - комисия, в която влизат 55 страни и агенции, които подпомагат мирния процес в БиХ - трябва да вземе решение за бъдещето на СВП на заседание в края на февруари.

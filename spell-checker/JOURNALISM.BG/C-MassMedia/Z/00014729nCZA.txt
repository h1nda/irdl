В България започна предизборната кампания
					30/05/2005
					В сряда в България бе открита кампанията за парламентарните избори на 25 юни. Общо 22 партии и коалиции са се регистрирали за участие в изборите.
					От Светла Димитрова за Southeast European Times от София – 30/05/05
 
					 
						
Според проучванията на общественото мнение вероятно Българската социалистическа партия ще спечели най-много парламентарни места на предстоящите избори. [Архив]
						Кампанията за парламентарните избори в България, които ще се проведат на 25 юни, започна в сряда (25 май) и ще приключи в полунощ на 23 юни. Централната избирателна комисия (ЦИК) е регистрирала 14 партии и осем коалиции за участие в надпреварата за 240-местния законодателен орган на страната. Прагът за влизане в парламента е спечелването на минимум 4 % от гласовете. 
						През последните 15 години от три до пет партии и коалиции са успявали да преминат четирипроцентния праг на парламентарни избори, каза в интервю, публикувано в ежедневника &lt;I&gt;Дневник&lt;/i&gt; във вторник, заместник-председателят на ЦИК Михаил Константинов. Като се има предвид ситуацията в момента, едва ли можем да очакваме резултатът от изборите следващия месец да се различава съществено, добави той, като предсказа избирателна активност от най-малко 60 %. 
						Като цитира изследвания на различни групи за социологически проучвания през последните седмици и месеци, Константинов каза, че коалицията, водена от Българската социалистическа партия (БСП), вероятно ще спечели около 104 места в парламента. Управляващата либерална партия "Национално движение Симеон Втори" (НДСВ) и нейният коалиционен партньор, Движението за права и свободи (ДПС), ще имат съответно около 65 и 20 представители в парламента, каза той. 
						Две десни коалиции -- Обединените демократически сили и Българския народен съюз (БНС) -- както и Демократи за силна България (ДСБ), биха могли да спечелят общо около 51 места, макар че е възможно БНС или ДСБ да не успеят да преминат прага от 4 %, каза Константинов. 
						Повечето от партиите и коалициите, които вече са представени в парламента, разпространиха своите предизборни програми, в които обещават по-високи заплати в държавния сектор, по-ниски данъци и годишен икономически растеж между 7 % и 10 % в края на четиригодишния мандат на новия парламент. 
						Партията, която се очаква да спечели изборите, БСП, обещава освободени от данък инвестиции и създаване на най-малко 240000 нови работни места. Според предизборната й платформа тя ще увеличи бюджетните разходи за образование и здравеопазване съответно на 5,8 % и 6 % от БВП, съобщи в сряда Българската телеграфна агенция. Неотдавнашни проучвания на общественото мнение обаче сочат, че лявата партия може би няма да успее да спечели достатъчно гласове, за да управлява самостоятелно. 
						Константинов каза, че има признаци, че кампанията ще бъде по-коректна от кампаниите в миналото, като основните играчи ще се постараят да не настройват срещу себе си потенциални коалиционни партньори. 
						Миналата седмица кабинетът на премиера Симеон Сакскобургготски реши бюджетът за изборите да бъде увеличен до около 8,5 млн. евро. Два милиона евро от тези средства ще се използват за инициативи, насочени към насърчаване на избирателната активност. Други 1,5 млн. евро ще покрият разходите на външното министерство за отваряне на около 300 избирателни секции в 78 страни, включително в Ирак, Афганистан и Косово, за да могат членовете на българските военни контингенти в тези страни също да упражнят правото си на глас.

Хърватското правителство засилва сътрудничеството с МНСБЮ
					06/10/2009
					 
						ЗАГРЕБ, Хърватия -- Премиерът Ядранка Косор създаде работна група, която трябва да реши въпроса с така наречените артилерийски дневници в опит за подобряване на сътрудничеството между страната и Трибунала за военни престъпления в Хага (МНСБЮ). Експертите започнаха работа в понеделник (5 октомври). Работната група беше създадена скоро след посещението на главния прокурор на МНСБЮ Серж Брамерц в Хърватия миналия месец. Основната тема на неговите разговори с местните официални представители беше непредаването от Загреб на исканите от съда документи. Така наречените "артилерийски дневници", свързани с операция "Буря" през 1995 г., могат да бъдат използвани в процесите срещу няколко хърватски обвиняеми, включително генерал Анте Готовина. Основната цел на новосформирания орган ще бъде да наблюдава разследването, което местните власти провеждат във връзка с липсващите документи.
						Други новини -- Премиерът Ядранка Косор е поискала външният министър Гордан Яндрокович да уволни почетния консул на Хърватия в Швейцария, Валдо Бернаскони, който беше замесен в сексскандал. Министерството потвърди в понеделник, че е започнало процедура за неговото освобождаване. Срещу Бернаскони, на 64 г., се води разследване в Италия за нарушаване на лекарската етика. Смята се, че той е изнасилил една от своите пациентки, която е лекувал от хранителни разстройства. Според хърватските медии жената е извършила самоубийство и повдигнатите срещу Бернаскони обвинения се основават на нейния дневник. (ХРТ, Индекс, Ютарни Лист, Хина - 05/10/09)

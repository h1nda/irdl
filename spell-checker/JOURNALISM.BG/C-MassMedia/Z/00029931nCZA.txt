Сърбия е готова да изпрати до МС позицията си относно Косово
					14/04/2009
					Белград се надява, че Международният съд ще се произнесе, че едностранното обявяване на независимост от Косово е било извършено в нарушение на международното право, докато длъжностните лица в Прищина очакват съдът да се произнесе в тяхна полза.
					(АФП, Б92, Блиц, EMportal, Радио Сърбия, Правителство на Сърбия - 13/04/09; EMportal - 12/04/09)
 
					 
						
Сръбският външен министър Вук Йеремич прогнозира, че "някои изключително влиятелни държави ще подкрепят Сърбия" в процеса в МС. [Гети Имиджис]
						Сърбия е оформила в окончателен вариант своите доводи срещу независимостта на Косово и ще ги изпрати тази седмица до Международния съд (МС), заяви в интервю, публикувано в понеделник (13 април), министърът на външните работи на страната. 
						"Нашите правни аргументи са изключително добре изложени на повече от 300 страници", е заявил Вук Йеремич за белградския всекидневник “Политика”, цитиран от АФП. 
						Почти осем месеца след едностранното обявяване на независимост от Косово на 17 февруари 2008 г. Сърбия внесе резолюция в ООН, с която поиска МС да се произнесе с консултативно становище относно законосъобразността на този ход. 
						МС прие да разгледа въпроса и поиска Косово, Сърбия, ООН и държавите членки да представят писмени становища по казуса до 17 април 2009 г. Съдът също така определи 17 юли за краен срок за страните да представят коментарите си по внесените от ответната страна аргументи. 
						Йеремич, чиято страна продължава категорично да се противопоставя на отделянето на Косово, заяви, че очаква някои влиятелни страни да подкрепят позицията на Белград. 
						В края на януари той изпрати писма до почти 80 страни, които не са признали Косово, с молба да представят становища в съда. 
						"Посветихме на това много дипломатическа енергия," заяви Йеремич за “Политика”. "Убеден съм, че ... някои изключително влиятелни държави ... ще бъдат на страната на Сърбия." 
						Белградският всекидневник “Блиц” посочи Кипър, Китай, Русия и Испания сред страните, които вероятно ще отговорят на молбата на Сърбия. 
						Екипът от юристи, който ще представлява интересите на Косово в Хага, се оглавява от Майкъл Ууд, британски експерт по международно право. 
						Медия със седалище в Прищина съобщи миналата седмица, че страната е готова да защити своята декларация за независимост в Хага и че косовското външно министерство очаква да получи широка подкрепа за отделянето на своята държава. 
						Заместник-премиерът Хайредин Кучи изрази в понеделник надежда, че решението на МС ще създаде условия за признаването на страната от други държави. 
						"Убеден съм, че решението ще бъде положително и ... ще изясни ситуацията за страните, които все още се двоумят по отношение на Косово," е заявил той за “Радио Косова”, цитиран от АФП. 
						Петдесет и седем страни са признали Косово досега, в това число САЩ, 22 от 27-те държави, членки на ЕС, и всички западнобалкански държави с изключение на Босна и Херцеговина. 
						Очаква се Великобритания, Франция и САЩ да бъдат сред страните, които също ще представят писмени становища в МС, за да обяснят своята подкрепа за независимостта на Косово. 
						Консултативните становища, които МС изготвя по подобни въпроси, нямат обвързваща сила. Поради тази причина на 57-те страни, които са признали Косово досега, няма да им се наложи да променят своите решения, дори ако съдът се произнесе, че едностранното обявяване на независимост противоречи на международното право.

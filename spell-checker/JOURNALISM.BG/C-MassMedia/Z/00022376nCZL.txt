Френските кандидат-президенти сочат освобождаването на българските медицински сестри като свой главен приоритет
					27/04/2007
					 
						ПАРИЖ, Франция -- Двамата водещи кандидати в кампанията за избор на президент на Франция обещаха в четвъртък (26 април), че ще се опитат да накарат Либия да освободи петте български медицински сестри и палестинския лекар. Либийски съд ги осъди на смърт през декември миналата година по обвинения, оспорени на международно ниво, в заразяване на деца в една от болниците в Бенгази с ХИВ. „Ако бъда избран за президент, ще превърна освобождаването на тези жени и този мъж в приоритет”, каза консервативният кандидат Никола Саркози на роднините на медицинските сестри.
						Сеголен Роаял, кандидатка на социалистите, каза, че ще призове ЕС да направи повече за освобождаването на медицинските сестри. И двамата кандидати посочиха, че тежкото положение на медицинските сестри представлява ключов момент в техните усилия в подкрепа на човешките права. 
						Други новини -- Германският посланик в България Михаел Гайер каза в интервю, публикувано в четвъртък, че Европейската комисия и властите в Триполи могат да постигнат договореност за освобождаване на медицинските сестри до края на юни. Това е времето, когато приключва мандатът на Германия като ротационен председател на ЕС. (Стандарт, 24 часа - 27/04/07; Ройтерс, News.bg, бТВ, Фокус - 26/04/07)

Ходовете на Албания срещу активите на терористи
		24/10/2005
		След десетмесечно забавяне, албанските власти конфискуваха помещения в центъра на Тирана, използвани за пране на финансови дейности на терористична мрежа на Ал Кайда. 
		От Ерлис Селимай за Southeast European Times в Тирана – 24/10/05
 
		 
			
Властите са конфискували помещения в сградата на "Близнаците" в Тирана на 18 октомври, които принадлежат на Ясин ал-Кади, укриващ се саудитски бизнесмен. [Гент Шкулаку]
			Албанските власти конфискуваха офис помещения във вторник (18 октомври) в т.н. "Близнаци" в центъра на Тирана. През 2004 г. правителството потвърди, че те се използват за пране на финансови дейности на терористична мрежа на Ал Кайда. 
			Конфискуваните помещения принадлежат на укриващ се гражданин на Саудитска Арабия на име Ясин Кади, определен като глобален терорист от Финансовото министерство на САЩ през октомври 2001 г. 
			Кади е притежавал 18 процента от двете сгради, които се намират срещу офиса на министър-председателя. 
			"Процедурите по конфискуването се основават на решение на Министерския съвет от 3 декември 2004 г., като част от мерките за предотвратяване на финансирането на тероризма. Макар че решението бе взето преди десет месеца, то бе изпълнено едва сега", заяви в съобщение за печата финанасовото министерство. 
			Според министерството, помещенията няма да бъдат продадени, а ще бъдат използвани от държавата. Една от възможностите е да се дадат под наем на държавни институции или на частни фирми. 
			Правителството, както и опозицията, държат да демонстрират, че гледат сериозно на проблема, свързан с антитерористичната дейност. По-рано през тази година опозиционната Социалистическа партия обеща да разкрие как хиляди чужденци, включително хора, за които се твърди, че са свързани с Осама бен Ладен, са успели да получат албанско гражданство през последните 13 години. 
			Смята се, че Кади е поддържал тесни връзки с Абдул Латих Салех, гражданин с двойно йорданско и албанско гражданство, определен от Министерството на финансите на САЩ като поддръжник на Ал Кайда. Според Вашингтон, той е свързан с много албански НПО, свързани с египетския ислямски джихад, група, свързана с Ал Кайда, и че е получил 600 000 долара от Осама бен Ладен, за да създаде екстремистки групи в Албания. 
			Салех създаде албанска организация джихад, финансирана от Фондация "Ал Харамейн", с цел дестабилизиране на Албания чрез "раздухването на конфликт между различните религиозни групи в страната", се казва в изявление на Министерство на финансите на САЩ. 
			Освен това Салех и Кади са управлявали няколко общи фирми, включително и фирма за внос на захар, медицински център и строителна фирма. "Салех е бил генерален мениджър на всички фирми на Кади в Албания и се смята, че е притежавал 10 процента от инвестициите на Кади в Албания", се казва в изявлението .

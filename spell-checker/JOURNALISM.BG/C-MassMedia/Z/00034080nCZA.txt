Хърватия и Албания честват годишнината от присъединяването си към НАТО
					08/04/2010
					Година след присъединяването към НАТО 65 % от хората в Хърватия твърдят, че се чувстват в по-голяма безопасност. Поводът бе отбелязан с юбилейна конференция в Албания. 
					От Наташа Радич за Southeast European Times от Загреб -- 08/04/10
 
					 
						
Миналия април пред Главната квартира на НАТО се развяха и знамената на Хърватия и Албания. [Гети Имиджис]
						В сряда (7 април) се навърши една година, откакто знамето на Хърватия бе издигнато пред Главната квартира на НАТО в Брюксел. През същата седмица и Албания се присъедини към Алианса. Страните сега отбелязват историческото събитие. 
						 В Загреб президентът Иво Йосипович и премиерът Ядранка Косор обсъдиха въпроси на отбраната и външната политика по време на специална среща по случай първата годишнина от членството в НАТО. 
						 По-късно Йосипович каза пред репортери, че членството в НАТО е било основна цел на външната политика на Хърватия след обявяването на независимостта през 1991 г. "Втората цел е да влезем в ЕС", каза той. 
						Косор нарече членството в Алианса исторически момент и каза, че честването му е "допълнителен стимул за всички [хървати] по пътя към ЕС". 
						Членството в НАТО едновременно укрепи националната сигурност на Хърватия и нейните международни позиции, каза тя. Благодарение на това, отбеляза Косор, вече има възможности за икономически партньорства в области извън отбраната. 
						Според последните социологически проучвания, извършени от изследователската група ГфК, 64,6 % от хърватите се чувстват в по-голяма безопасност, откакто страната се е присъединила към НАТО. 
						Малко повече от половината - 50,2 % смятат, че международната репутация на Хърватия се е повишила заради членството в Алианса. Мисията на ръководените от НАТО Международни сили за поддържане на сигурността в Афганистан (ИСАФ) има подкрепата на 68,3 % от анкетираните в проучването на ГфК. 
						А 54,1 % смятат, че давайки своя принос към мисиите на НАТО и ООН, Хърватия укрепва националната си сигурност и международна репутация. 
						След срещата Йосипович и Косор обявиха решение за изпращане на още 20 военнослужещи в ИСАФ в Афганистан. С този допълнителен личен състав страната има 320 военнослужещи, разположени там във войната срещу тероризма. 
						В Тирана министерството на отбраната организира на 2 април юбилейна конференция, за да отбележи събитието. На нея присъстваха военни представители, политици и дипломати. 
						По време на конференцията албанският премиер Сали Бериша подчерта политическите постижения и обеща същия твърд ангажимент към процеса на евроинтеграция. 
						Министърът на отбраната Арбен Имами благодари на военните и цивилните в армията за тяхната "готовност, продиктувана от желанието да видиш приноса на страната си към световната сигурност и мир като член на НАТО." 
						Не всички обаче са толкова ентусиазирани. Лидерът на Социалистическата партия (СП) Еди Рама отбеляза, че една цяла година членство в НАТО не е променила лошото състояние на политиката и икономиката в Албания. 
						Рама се възползва от случая да продължи да повтаря настояването на СП, което бе довело до бойкот на парламента от партията, избирателните урни от гласуването на 28 юни 2009 г. да бъдат отворени за проверка. 
						"Днес на албанците се забранява тяхното основно право на информация," каза Рама на пресконференция. "Справедливостта е под постоянна заплаха." 
						Подобно на Хърватия, албанските въоръжени сили също служат в НАТО с военни части в Афганистан, Ирак и Босна и Херцеговина. 
						Кореспондентът на SETimes в Тирана Маньола Хала участва в написването на този репортаж.

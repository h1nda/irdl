Туристическата "тайна" на Гърция
					06/08/2009
					Планинският пейзаж, известното езеро Цивлу и напомнящото Ривиерата разположение интригуват почиващите.
					От Христос Рингас за Southeast European Times от Атина -- 06/08/09
 
					 
						
Красотата на Акрата я прави все по-предпочитана дестинация [Грийк Травъл Пейджис]
						Малкото, но бързо разрастващо се старовремско градче Акрата, на 150 км западно от Атина - е един от най-красивите морски курорти в Коринтския залив. 
						Селището Акрата има живописно разположение, с поразителни гледки към скали, борови гори и реката Крати, която тече през града източно от нос Акрата. 
						На юг от Акрата туристите могат да посетят езерото Цивлу и съседните селища Солос и Зарухла. Изобилието на природни красоти в Акрата го прави добро място за походи. 
						Градският плаж, където се намират хотелите, е на няколко километра североизточно от носа. 
						Акрата предлага също и богат избор на таверни, ресторанти и барове, наредени по протежение на градската крайбрежна алея, която е идеална за вечерни разходки. 
						Покритият с камъчета плаж е добре засенчен от дървета и опасан с широка пешеходна пътека. Има няколко отлични места за сърф, където вълните се издигат и разбиват в брега. 
						През последното десетилетие в Акрата се появиха много нови модерни хотели и частни туристически съоръжения. Но независимо от новото луксозно настаняване, много от почиващите предпочитат да отсядат в популярния къмпинг на плажа. 
						Някои от посетителите си разделят времето и посещават местните плажове в околните села, като Трапеза, Платонос и Егира. 
						В Акрата се предлага богат избор от културни занимания, според представителката на общината Ефи Хадзигригориу. 
						"Посетителите могат да се възползват от карнавала, който се е разраснал и се е превърнал в ежегодно събитие, провеждано всяка пролет. Религиозният празник Преображение, честван на 6 август, и разнообразните културни събития през лятото са сред основните туристически атракции," казва Хадзигригориу. 
						Древният град Егира и неговият амфитеатър се намират в непосредствена близост до Акрата, а в покрайнините на града се намира манастирът "Св. Троица" ("Агиа Триа") от 17-и век. 
						За спортистите са на разположение новопостроените тенискортове и футболни миниигрища, а ако след цялото тичане сте развили добър апетит, местната кухня е прекрасна. Таверната "Ламброс Грил", с маси, подредени до самия плаж, е особено популярна.

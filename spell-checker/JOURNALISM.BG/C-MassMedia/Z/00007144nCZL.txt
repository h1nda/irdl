Международната общност подкрепя усилията на Скопие да разследва инцидента в мината
01/06/2003
 
СКОПИЕ, Македония -- Представители на НАТО, ОССЕ, ЕС и САЩ излязоха със съвместно заявление в петък (30 май), в което изразиха пълна подкрепа за усилията да се предадат на правосъдието тези, които носят отговорност за инцидента в мината до Сопот в началото на март, причинил смъртта на двама войника на НАТО и на двама цивилни. Заявлението е в отговор на съобщенията, че местното население в бившите кризисни райони е отправило заплахи, че ще предприеме действия срещу македонската полиция и членовете на силите на ЕС, ако етническите албанци, задържани като заподозрени, не бъдат незабавно освободени. Западни дипломати призоваха местните жители да сътрудничат на силите за сигурност, а полицията - да се отнася с пълно уважение към правата на гражданите. (А1 ТВ, МИА - 30/05/03)

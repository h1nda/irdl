Бизнес: Косово отбелязва увеличаване на заплатите
					01/10/2010
					Заплатите в Косово са се повишили с 8,4 % от 2008 г. насам. Още в деловите новини: Турция подписа проект за магистрала за 8 милиарда евро; Сърбия получи нов транш от заема си от МВФ.
					 
						
Работещите в Косово печелят повече. [Ройтерс]
						Средната заплата в Косово се е повишила от 247 евро през 2008 г. на 292 евро през 2010 г., съобщи в сряда (29 септември) Косовският алианс за бизнес. Статистиката е основана на проучване, проведено сред около 1 100 фирми. 
						*** 
						
						Гърция и Катар подписаха на 23 септември рамково споразумение, откриващо пътя за катарски инвестиции в Гърция в размер на 5 милиарда евро. Необвързващият меморандум предвижда създаването на обща комисия, която ще разглежда възможностите за инвестиции, основно в областта на туризма, недвижимите имоти, инфраструктурата и енергетиката. 
						*** 
						
						Турското правителство подписа в неделя (26 септември) споразумение с консорциум от шест дружества за построяване на най-голямата магистрала в страната, свързваща Истанбул с Измир. Очаква се проектът на стойност 8 милиарда евро да съкрати времето за пътуване между двата града от шест и половина часа на три часа, след като бъде завършен през 2017 г.
						*** 
						Американският производител на потребителски стоки "Проктър &amp; Гембъл" (P&amp;G) отвори нова фабрика в Урлац, Румъния. В нея ще работят 250 души. Около 90 % от производството й ще се изнася за страните от региона, както и за Русия и Турция.
						*** 
						Американската "Скай Петролиум" обяви, че Албания е богата на нефт на стойност близо 2,2 милиарда евро. Компанията е сондирала в Думра, Централна Албания, предадоха в понеделник (27 септември) местните медии. "Скай Петролиум" има договор с икономическото министерство за проучвания в района и насърчаване на инвестициите.
						*** 
						Изпълнителният съвет на МВФ одобри във вторник (28 септември) изплащането на транш от 366,5 млн. евро на Сърбия след петия преглед на стендбай споразумението със страната за 2,9 милиарда евро. Освен това заместник главният директор на МВФ Мурильо Португал заяви, че Сърбия е възобновила своето умерено икономическо възстановяване, особено в резултат на правителствената икономическа програма, подкрепена от МВФ. 
						*** 
						Европейската инвестиционна банка (ЕИБ) одобри изплащането на заем от 40 млн. евро на Сърбия за изграждането на отсечка от 5,4 км от околовръстно шосе край Белград. Споразумението бе подписано в понеделник (27 септември) в Белград. Това е вторият транш от заема от 180 млн. евро, одобрен през 2007 г. 
						*** 
						Европейската комисия (ЕК) се съгласи да изключи корабостроителницата "Уляник" от списъка на предприятията, нуждаещи се от преструктуриране, каза в сряда (29 септември) министърът на икономиката на Хърватия Джуро Попияч. "Уляник" е печелившо предприятие, за разлика от останалите от групата от шест държавни корабостроителници, предложени за приватизация. 
						
						(Различни източници -- 24/09/10-01/10/10)

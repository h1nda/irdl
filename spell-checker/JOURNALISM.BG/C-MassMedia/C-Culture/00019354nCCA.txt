Прищина и Белград все още спорят за защитата на културното наследство
					24/07/2006
					Още един кръг от преговори приключи миналата седмица без резултат. Преговорите бяха посветени на културното наследство и процеса на децентрализация.
					От Блерта Фоничи за Southeast European Times в Прищина – 24/07/06
 
					 
						
Делегацията на Косово проведе пресконференция в Прищина в четвъртък (20 юли). [Лаура Хасани]
						Преговарящите екипи на Сърбия и Косово се срещнаха миналата седмица във Виена за седмия кръг от преговорите по статута. Двудневната среща бе посветена на защитата на религиозното и културно наследство в Косово и на процеса на децентрализация. 
						Двете страни все още не могат да постигнат съгласие по много въпроси, включително и по призивите на Сърбия за защитени зони около 39 православни манастири, църкви и други обекти. "Ще заседаваме с експертите, за да постигнем компромис", заяви назначеният от ООН посредник Пьотр Иванцов. 
						"Зоните са различни, предложенията са различни, като те се различават от това, което предложи УНОСЕК и международните експерти и, разбира се, има различия и между самите тях", заяви Иванцов. 
						Международните експерти са изготвили пакет от предложения след посещение в провинцията от 12 до 18 юни, като те са били основата на докладите на Съвета на Европа и ЮНЕСКО, а препоръките след това са били изпратени и на двете делегации. 
						Според Илбер Хиса, ръководител на делегацията на етническите албанци "сръбската страна не е отворена" за компромиси. От своя страна сръбският преговарящ Слободан Самарджич не бе толкова критичен. "Не сме очаквали прекрасни резултати... това е част от процеса", заяви той. 
						Според ръководителя на делегацията на Косово Лютфи Хазири, съществените различия по отношение на разделения град Митровица остават. Прищина призовава за град с един общински борд, докато международната общност смята, че трябва да съществуват две общини, отбеляза той. 
						"Трудностите пред делегацията на Белград са свързани с компетентностите, особено със степента на участие на общините в полицията и правосъдието, програмите на образователната система и структурата на сръбския език в университета", заяви старшият съветник на УНОСЕК Бернхард Шлагхек. За Прищина те са свързани с "въпроса за асиметричната децентрализация, а именно с това дали допълнителни компетенции да бъдат предоставени на мнозинството от косовските сърби в общините", заяви той. 
						В същото време, заяви Шлагхек, "ние някак успяхме да преодолеем трудностите, определихме главните проблемни области, макар и с известни разногласия и постигнахме по-добро разбиране за позицията на всяка страна по този много сложен проблем", заяви той.

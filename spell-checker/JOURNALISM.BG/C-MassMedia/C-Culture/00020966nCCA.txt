Косово е богато на културно наследство 
					14/12/2006
					Макар че въпросът е препятствие в преговорите за статута, Косово се радва на богато културно наследство от православни църкви и манастири, някои от които са под защитата и патронажа на ЮНЕСКО. 
					От Игор Йованович за Southeast European Times от Белград – 14/12/06
 
					 
						
Манастирът "Високи Дечани" бе включен в списъка на ЮНЕСКО за Световното наследство през 2004 г. [ЮНМИК]
						Един от спорните въпроси в преговорите за статута на Косово между косовските албанци и сърбите е този за културното наследство. По време на седмия кръг от преговорите през юли двудневната сесия бе посветена на защитата на религиозното и културното наследство. Двете страни не намериха общи позиции по много въпроси, включително по отношение на призивите на Сърбия за защитни зони около 39 православни манастири, църкви и други обекти. 
						Сърбите сматат провинцията за люлка на държавата и духовността си от Средновековието насам. Някога Косово е било смятано за културен център на Сърбия. Битката при Косово поле от 1389 г., когато сръбските благородници се опълчват срещу турците, се смята за едно от най-важните събития в сръбската история, вдъхновило поколения сърби, които са се борили за свободата си през вековете. След тази битка турците покоряват Сърбия и тяхното владичество продължава 500 години. 
						Албанците, от друга страна, се смятат за потомци на илирите, народ от предримската епоха, който изчезва през 3-и век. Това потекло дава основание на мнозинството в провинцията да твърди, че е "коренното местно население на Балканите". 
						За това обаче няма солидни научни доказателства. Сръбските историци твърдят, че през 10-и век, когато сръбските племена населяват областта, Косово е било почти безлюдно. Много от културните паметници в Косово произхождат от Средновековието, когато сръбският владетел Стефан Неманя (1166-1199 г.) обединява разделените земи и полага основите на процъфтяваща средновековна държава. Разцветът на художественото творчество, което оставя своя отпечатък върху паметниците в Косово, датира от този период и продължава до Битката при Косово поле през 1389 г., когато провинцията попада под турско владичество. 
						Някои от най-красивите образци на византийската архитектура се намират в днешно Косово -- кръстопът на различни култури, традиции и влияния. Днес в Косово има внушителен брой православни църкви и манастири от Средновековието, строени във византийски стил. 
						Едни от най-важните паметници са православният манастир "Високи Дечани", построен през 1334 г., катедралата "Св. Богородица Левишка" в Призрен, построена през 1307 г., и манастирът в Грачаница, датиращ от 1320 г. Тези паметници, вдъхновени от византийската архитектура, са били строени най-вече от западни майстори и се отличават с изключително красиви стенописи на сцени от евангелията, както и с избрани портрети на сръбски владетели от онова време. 
						Синтезът между западни и византийски средовековни традиции, на романския стил в архитектурата, който се открива в сръбско-византийските стенописи, е в основата на голяма част от богатото културно наследство в Косово. 
						В последните години Комитетът за световно наследство на Организацията за образование, наука и култура на ООН (ЮНЕСКО) одобри включването на някои паметници в своя списък, като манастира "Високи Дечани" през 2004 г., правейки ги част от културното наследство на всички косовари.

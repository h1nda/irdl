НПО съживява квартал на Букурещ… в културен аспект
					26/07/2010
					Румънска НПО се грижи за културата на западнал и опасен в миналото квартал чрез седмични безплатни кинопрожекции.
					От Паул Чокою за Southeast European Times от Букурещ -- 26/07/10
 
					 
						
Организацията "Изкажи позиция" нае архитект за възстановяването на стара фабрика. [Виктор Барбу/SETimes]
						Изоставените халета на "Поставария Ромъна", текстилна фабрика в работническия по комунистическо време квартал "Пантелимон", внушава усещане за следреволюционни индустриални трудности. Старият комплекс хармонира със сивите жилищни блокове в квартала, който през 90-те години на ХХ век се славеше със своите банди и търговци на наркотици. 
						 С времето районът се променя. Започват да се появяват хипермаркети и процъфтяват частните магазини на приземните етажи. В крайния квартал обаче липсват всякакви помещения за културни прояви. Една НПО - "Изкажи позиция" - е забелязала това. 
						 "Изкажи позиция", както гласи и нашето мото, е НПО, която се стреми да доближи културата до хората в географски аспект," каза за SETimes Мадалина Рошка, творчески директор на "Изкажи позиция". 
						Рошка обясни, че основната дейност на организацията е свързана с идеята за градска периферия, след като са били осъзнати реалните условия, при които хората живеят в някои райони извън от градския център. 
						 "Всякакви културни събития се провеждат в центъра, на разстояние от няколко километра. Понякога трябва да изминеш доста път дори за да седнеш да пиеш кафе, да не говорим за посещение на кино или театър," каза тя. Рошка и колегите й решили да организират безплатни кинопрожекции в квартала всяка вечер в четвъртък в халето на бивша фабрика. 
						"Трябваха ни месеци да превърнем бившето хале в модерна зала, където да се прожектират филми. За тази цел наехме архитект по възстановяване на сгради и проектант," каза Рошка. 
						Резултатите са удивителни - старите промишлени кантари, кранове и заваръчни машини са преустроени и превърнати в прагматични предмети, като маси и дивани. 
						"Изкажи позиция" кани също филмови продуценти и актьори да се присъединят към начинанието. "На всеки две седмици организираме специални четвъртъци, на които каним гости - актьори или режисьори - които избират, представят и обсъждат даден филм, който е бил важен за професионалното им развитие, или смятат, че той трябва да се гледа в Румъния," каза Рошка. 
						Въпреки успеха на програмата, тя признава, че организацията трябва да положи още усилия за рекламиране на това начинание на място, а не само по интернет. "Половината от посетителите идват от други части на града." 
						"Изкажи позиция" разширява полето си на действие, като включва и други проекти - класове по визуално и кинематографично изкуство, класове по анимация за деца, концерти и изложби. 
						 "Една от изложбите, които подготвяме, съчетава изобразително изкуство и кино - художници, почитатели на киното, и създатели на живописни филми се събират в "Поставария Ромъна," каза Рошка.

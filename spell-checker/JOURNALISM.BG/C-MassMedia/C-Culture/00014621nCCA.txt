Донори обещават подкрепа за възстановяване на културното наследство на Косово
					20/05/2005
					Донори, присъстващи на международната конференция за културното наследство на Косово, проведена на 13 май, обещаха 8,2 млн. евро за възстановяване и опазване на 75 християнски и ислямски паметника и традиционни светски сгради в провинцията. 
					(ЮНЕСКО, Крисчън сайънс монитор, ЮНМИК, Пресцентър на ООН, Би Би Си, Косоварипорт, АКИ, Радио Б92, Ол америкън пейтриътс - 13/05/05; Уан уърлд саутийст юръп - 12/05/05)
 
					 
						
Сръбският православен Дечански манастир е "всеобщо признат като чудесен образец на средновековната религиозна архитектура," според директора на ЮНЕСКО Коичиро Мацуура. [АФП]
						ЮНЕСКО бе домакин на първата конференция на международни донори за културното наследство на Косово, проведена на 13 май с цел да се съберат 40 млн. евро за възстановяване и опазване на десетки религиозни паметници и исторически обекти в провинцията. 
						Срещата в Париж бе организирана в сътрудничество с ЮНМИК, Съвета на Европа и Европейската комисия (EК). На нея присъстваха представители на повече от 50 страни членки, както и на 15 фондации и неправителствени организации. 
						В края на конференцията бяха поети обещания за осигуряване на 8,2 млн. евро финансова помощ. Основните донори са Чехия, Франция, Германия, Гърция, Унгария, Италия, Швеция и Турция. Съединените щати обещаха 1 млн. долара. В свое изявление, публикувано след срещата, ЮНЕСКО посочи, че даренията на страните ще бъдат добавени към двата милиона евро, заделени вече от ЕК, и 5,7 млн. евро, определени за целта от временните институции на Косово. 
						Други страни, като Албания, Австрия, България, Хърватия, Холандия и Португалия, както и три неправителствени организации, обещаха подкрепа под формата на техническа, експертна и институционална помощ. Други потенциални донори казаха, че са готови да предоставят финансови ресурси за инициативата, но първо ще проучат предложенията в работния документ. 
						Документът включва 75 културни и религиозни паметника, разрушени или повредени по време на конфликта в Косово през 1998-1999 г. и следващите прояви на насилие, или просто занемарени паметници, съобщи ЮНЕСКО. Сред тях има 48 източноправославни паметника, 14 ислямски/отомански паметника и 13 примера на традиционната местна архитектура и други исторически обекти. 
						"Уважението към опазването и възстановяването на културните и религиозни обекти е неразделна част от процеса на подобряване и укрепване на връзките между различните общности в Косово, най-вече между косовските албанци и косовските сърби," каза ръководителят на ЮНМИК Сьорен Йесен-Петерсен на конференцията. 
						Един от обектите в този списък е сръбският православен Дечански манастир, обявен миналата година от ЮНЕСКО за обект от световното културно наследство, който се намира в подножието на планината Проклетие в Западно Косово. Както генералният директор на ЮНЕСКО Коичиро Мацуура писа в статия, публикувана в Крисчън сайънс монитор на 13 май, комплексът е "всеобщо признат като чудесен образец на средновековната религиозна архитектура в Европа". Той включва църква от 14-и век, описвана като перла на византийската архитектура, в която има около 60 икони. Стените на църквата са почти изцяло покрити със забележителни стенописи, на които са изобразени повече от 1000 светци. 
						"Не може да има траен мир без стабилни основи," писа Мацуура в статията си, публикувана преди конференцията. "Тези основи включват толерантността, взаимното разбирателство и уважението към върховенството на закона, правата на малцинставата и културните различия. Те са "меките" съставки за изграждане на мира - един дълъг процес, който трябва да започне в съзнанието на всеки от гражданите на Косово и съседните държави." 
						Той призова също да се засили образователната дейност, насочена към развитие на демократично гражданско общество, да продължи работата по ревизиране на съдържанието в учебниците по история и да се работи за по-пълно осъзнаване на въпросите за защитата и опазването на културното наследство.

В Косово Давутоглу подчерта допирните точки в културата и религията 
					30/08/2011
					В неделя турският външен министър завърши тридневното си официално посещение в Косово, първата спирка от обиколката му на Балканите, която включва посещения в БиХ, Сърбия и Румъния. 
					От Мухамет Брайшори за Southeast European Times от Прищина -- 30/08/11
 
					 
						
Турският външен министър Ахмет Давутоглу с косовския премиер Хашим Тачи. [Канцелария на министър-председателя на Косово]
						По време на посещението си турският външен министър Ахмет Давутоглу изрази силна подкрепа за Косово и в частност за неговия суверенитет и териториална цялост. 
						"Ние не искаме паралелни институции в Косово, ние искаме Косово да упражнява своя суверенитет върху цялата си територия. Това е естествено право на Косово и в този контекст ние оценихме последните събития в Косово, като още веднъж искаме да заявим позицията си, че уважаваме суверенитета на Косово," каза Давутоглу след среща с външния министър Енвер Ходжай. 
						Изтъквайки специалните отношения между двете страни, Ходжай определи Косово като най-добрия пример за интеграция на турската общност в региона и определи множеството граждани от Косово, живеещи в Турция, като мост между двете страни. 
						"Турция е страна с особена икономическа, регионална и глобална роля, а Република Косово е много привлекателен пазар за турските инвестиции. Благодаря на г-н Давутоглу за ролята на Турция в подкрепа на мира във всички страни от региона, даваща възможност на Сърбия да приеме политическата действителност, независимостта на Косово и действителността в Босна," каза Ходжай. 
						По време на посещението си Давутоглу се опита да подчертае общите културни, исторически и религиозни връзки, но отхвърли термина "неоосманизъм". 
						Той посети гробницата на султан Мурад край Прищина и официално откри Културния център за популяризиране на турската култура "Юнус Емре". Подчертавайки религиозните връзки между двете страни, Давутоглу посети джамията "Султан Мехмет Фатих" в Прищина, където каза: "Дойдох в Прищина в светата нощ на Лайлат ал Кадр [деня, в който коранът е бил разкрит на пророка Мохамед], защото Косово е моят втори дом". 
						Давутоглу посети също и турската общност в Призрен и Мамуша в Южно Косово, след което се отправи към Митровица, Печ, Исток и Скендерай, където се срещна със семейството на първия командир на "Армията за освобождение на Косово" (АОК), Адем Яшари, и посети неговия гроб. 
						В оценка за визитата на Давутоглу Себ Бютючи, изпълнителен директор на Балканския институт за политика (ИПОЛ), каза, че Турция е силен поддръжник на Косово по пътя му към европейската интеграция заради влиянието на турците, живеещи в Косово, и албанците, живеещи в Турция. 
						"Косовско-турските отношения сега са много добри. В Косово има турско малцинство, а в Турция - албанско малцинство. Много турски компании са получили договори в Косово, а още повече проявяват интерес да дойдат тук. Можем да очакваме, че тези отношения само ще се укрепват в бъдеще. Все пак косоварите разбират, че те са в контекста на подобряването на отношенията на Турция с всички нейни балкански съседки," каза Бютючи. 
						Според Агрон Деми, изпълнителен директор на Института за съвременни изследвания (ГАП), Турция задълбочава отношенията си с Косово и БиХ въз основа на принципите, залегнали в книгата на Давутоглу "Стратегическа дълбочина", където той изтъква необходимостта Турция да изгради отношения със страните, които са били част от Османската империя. 
						От друга страна, Бютючи твърди, че провежданата от Давутоглу външна политика представя в розови краски османското присъствие на Балканите, което е в противоречие с това, което мислят народите на тези страни, включително в Косово. 
						"Народът на Косово е скептично настроен към неоосманската прегръдка, която може да се окаже прекалено задушаваща. Изглежда, че Турция се съсредоточава върху аспекта на културната "мека" сила, за да увеличи влиянието си в Косово, а това може да увеличи допълнително скептицизма, като се има предвид, че Турция се отнася към враждебно настроената към Косово Сърбия като с партньор, особено във военното сътрудничество," каза Бютючи. 
						"Отношенията трябва да се основават на общо разбиране за миналото, както и на взаимните интереси. Едностранно гледище не помага в това отношение."

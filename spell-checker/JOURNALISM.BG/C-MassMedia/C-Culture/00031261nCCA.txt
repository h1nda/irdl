Румънската култура е с недостатъчно средства 
					13/08/2009
					Оркестри, театри, фондации, фестивали и дори издателската дейност усещат последиците от рязкото намаляване на държавните субсидии.
					От Алина Бандила за Southeast European Times от Букурещ -- 13/08/09
 
					 
						
Брашовската филхармония. [Гети Имиджис]
						Секторът на културата в Румъния е силно разтърсен от глобалната икономическа криза. След новото коригиране на бюджета държавното финансиране за културни проекти бе орязано наполовина в сравнение с миналата година. 
						"Не сме получили никакви средства от министерството на културата," каза Данут Маня, музикален директор на Филхармонията в Брашов. 
						Оскъдното финансиране принуждава организаторите да променят обхвата на традиционните си прояви, за да останат платежоспособни, като се надяват да намалят само обема, но не и качеството им. Все пак мнозина чувстват, че проектите страдат от това. 
						Националният театрален фестивал, провеждан в началото на ноември, неотдавна обяви, че ще включи почти изключително само румънски вместо международни постановки. Кристина Модряну, театрален критик и художествен директор, бие тревога. "Имаме сериозни причини да се тревожим. Налице е състояние на депресия... и дори възмущение." 
						Фестивалът на камерната музика, в който участва Брашовската филхармония, бе изправен пред подобна съдба, тъй като никой от изпълнителите не е получил възнаграждение. Фестивалът загуби също и международния си статут, тъй като в него участва само един чужд музикант, цигулар от Турция. 
						Букурещката фондация за култура "Ideea Europeana" ("Европейска идея") поиска финансиране, за да участва в Новия европейски фестивал в Гърция, но не получи нито цент. Аура Кристи, ръководител на фондацията, твърди, че отказът е неоснователен, и обвинява "излишната бюрокрация и липсата на професионализъм" в министерството на културата. 
						Генералният секретар на министерството Мирча Стайку обясни решението така: "При тези обстоятелства дори и парите, дадени на няколко културни оператори, бяха намалени наполовина. Тази година трябваше да отменим и програмите за безвъзмездно финансиране. Не можем да рискуваме да дадем пари на два-три проекта от стотици кандидати. Ще се поставим в много деликатно положение." 
						Международният фестивал и конкурс "Джордже Енеску", провеждан ежегодно през голямата част от септември, е единственото културно събитие, незасегнато от съкращения. Министърът на културата Теодор Палеологу каза, че разходите за тазгодишното му издание възлизат на близо 7 млн. евро. 
						Макар и сумата да изглежда огромна за Румъния, тазгодишната проява ще се проведе в четири града и в нея ще участват множество големи оркестри, камерни групи и соло изпълнители от цял свят. 
						От липсата на финансиране страда и издателския сектор, тъй като министерството на културата блокира покупката на книги за обществени библиотеки, което ще се отрази негативно както на читателите, така и на издателските къщи. Организаторите на Книжния фестивал в Букурещ обаче с чувствително намален бюджет постигнаха значителни продажби на книги. 
						Тазгодишният панаир на образователната книга, "Гаудеамус", счупи рекордите по брой посетители и продажби. Организаторът Владимир Епстейн обясни: "Финансовата криза и психологическото напрежение, натрупано поради липсата на средства, произведе автентичен подбор на ценности и завръщане към четенето."

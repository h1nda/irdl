Докладът за човешко развитие на Черна гора оценява високо културното многообразие и призовава за мерки за преодоляване на неравенството
					26/12/2005
					Културното многообразие е основното преимущество на Черна гора и е от решаващо значение за устойчивото човешко развитие, се казва в Доклад за човешкото развитие за републиката, изготвен от Института за стратегически проучвания и прогнози съвместно с ПРООН. Оценявайки широката подкрепа за мултикултурализма в републиката, докладът същевременно предупреждава, че несъответствията между доходите и възможностите могат да застрашат социалното единство, ако не бъдат отстранени. В доклада се препоръчва властите да вземат мерки за предотвратяване на задълбочаващите се различия между различните общности и да гарантират равноправен достъп до услугите, придобивките и икономическия растеж..
					От Антонела Архин за Southeast European Times в Подгорица – 27/12/05
 
					 
						
Проучването за Черна гора бе извършено от Института за стратегически проучвания и прогнози (ИСПП) в сътрудничество с ПРООН. [ИСПП]
						По-рано тази година Институтът за стратегически проучвания и прогнози (ИСПП) публикува забележителен доклад за човешкото развитие в Черна гора. Проучването, което е първото по рода си, бе изготвено съвместно с ПРООН и е озаглавено "Многообразието - потенциал за развитието". 
						 Според доклада, многообразието е основно преимущество за Черна гора и стимулирането му е от решаващо значение за устойчивото човешко развитие. Мултикултурализмът се радва на широка подкрепа в Черна гора, макар че несъответствието в доходите и нееднаквите възможности могат да навредят на цялостта на обществото и на напредъка, ако не бъдат преодолени, се казва в доклада. Разсъждавайки върху това заключение, програмният мениджър за Западните Балкани Мойсиз Венансио заяви, че републиката трябва да преодолее неравенството и задълбочаващите се различия между отделните общности, за да поддържа стабилността, както и че тя трябва да гарантира равен достъп до услугите, придобивките и икономическия растеж.. 
						В доклада се очертават три главни проблема - неравенството, неравнопоставеността на половете и бедността. В него се отбелязва огромното неравенство между най-богатите 10 процента и най-бедните 10 процента от населението на Черна гора, което е най-голямото съществуващо несъответствие в региона. Въпреки че броят на образованите мъже и жени е балансиран, броят на жените в политиката, в управлението и в обществения живот остава нисък, дори според регионалните стандарти. Едва 10,67 процента от депутатите в парламента на Черна гора са жени. В същото време в Босна и Херцеговина и в Хърватия броят на жените на държавна служба се е увеличил повече от два пъти. 
						Подобно на други страни в региона, бедността представлява основен проблем. Около 12 до 13 процента от населението са бедни, а около 33 процента са икономически уязвими. 
						Индексът за човешко развитие (ИЧР) за 2004 г. в Черна гора беше 0,799, което е малко по-високо в сравнение с 1991 г. През периода 1999-2004 г. ИЧР регистрира положителен растеж. През този период средната продължителност на живота отбеляза лек спад, от 75,2 на 73,1 години, но грамотността сред възрастното население нарасна до 97,5 на сто. Въпреки това БВП на глава от населението се увеличи в сравнение с 1991 г. от 5 347 до 6 641 долара през 2004 г., което представлява повишение от 24,2 процента. Според доклада на ИСПП в сравнение с други страни в региона, Черна гора има средно равнище на човешко развитие. 
						В доклада се посочват несъответствията, които съществуват в различните области на Черна гора. БВП на глава от населението в северната част е само 46,1 процента от националния продукт на глава от населението, докато БВП в южната част, включително в Подгорица е 13,46 на сто над средния на глава от населението в Черна гора. В крайбрежната част, както и в по-големите градове, относително малък брой хора контролират икономическите средства. На север, много селски райони и по-малки градове са крайно бедни. Нещо повече, много области като Савник, Плузине, Забляк и Коласин са застрашени в демографско отношение и се нуждаят от специална подкрепа. 
						
"Днешна Европа представлява изобилие от различни култури, народи и религии. В този смисъл, смятаме, че Черна гора, въпреки етническите, културни и религиозни различия ще допринесе за бъдещето на Европа, като запази своята култура и традиции", заяви президентът на Черна гора Филип Вуянович. [АФП]
						 Най-високото равнище на човешко развитие е постигнато в централната част, а най-ниското - в северните райони, се отбелязва в доклада на ИСПП. Трите общини, Савник, Андриевица и Плав имат ИЧР между 0,600 и 0,700, докато ИЧР на повечето други общини - Беране, Биело, Поле, Даниловград, Забляк, Коласин, Котор, Мойковац, Никшич, Плевла, Розайе, Тиват, Улчини, Херцег Нови и Четине - е между 0,700 и 0,800. Четири общини - Бар, Будва, Плузине и Подгорица имат най-високо равнище на човешко развитие(ИЧР&gt;0.800). 
						Черногорският президент Филип Вуянович присъства на официалната церемония по случай публикуването на доклада. Той изрази удовлетворение от факта, че първият Доклад за човешко развитие за Черна гора я представя като мултикултурна република, която решително отбелязва икономически напредък. "Днешна Европа представлява изобилие от различни култури, народи и религии. В съответствие с това, ние смятаме, че Черна гора чрез своите етнически, културни и религиозни различия, ще допринесе за бъдещето на Европа като запази своята култура и традиции", заяви той. 
						"Опазването и укрепването на характера на черногорското общество, основано на многообразието, е необходимо условие за устойчиво човешко развитие", добави президентът. 
						
Жена продава свои вещи на пазар в Подгорица, принудена от финансови затруднения. В доклада на ИСПП се подчертава голямата неравенство между най-богатите 10 процента и най-бедните 10 процента от черногорското население. [AФП]
						 Според Вуянович, етническото, религиозно и кулурно многообразие е било източник на сила за Черна гора през вековете. Черна гора не само остана настрана от етническите конфликти, които избухнаха по време на разпадането на бивша Югославия, заяви той, но също така осигури подслон на бежанци с различна етническа принадлежност, които бягаха от районите на конфликти. Нещо повече, добави президентът, републиката предприе важни мерки в областта на правата и защитата на малцинствата. Бе създаден Съвет за защита на правата на малцинствата според Конституцията, кабинетът включва Министерство за малцинствата, както и бе осигурена широка нормативна и институционална рамка за зачитане и защита на правата на малцинствата. 
						Малцинствата активно участват в политическия живот на Черна гора, а в областта на образованието е постигнат напредък чрез въвеждане на по-добри програми на езика на малцинствата на всички нива, заяви Вуянович.

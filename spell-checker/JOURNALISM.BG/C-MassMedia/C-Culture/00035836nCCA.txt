ЮНЕСКО: Румънска църква беше включена в списъка на световното културно наследство
					30/08/2010
					Туристическата индустрия се надява да получи тласък, след като ООН призна осма църква от известния манастир „Сучевица” в Буковина.
					От Паул Чокою за Southeast European Times от Букурещ - 30/08/10
 
					 
						
Църквата е построена в молдовски стил – комбинация от елементи на византийското и готическото изкуството, съчетани с черти на старите местни дървени църкви. [ЮНЕСКО]
						Към списъка на обектите на световното наследство на ЮНЕСКО беше добавена църква от 16-и век в Северна Румъния. На заседанието си в Бразилия този месец международната организация взе решение да впише в списъка 21 нови обекта и одобри разширяването на няколко други. 
						Едно от разширенията се отнася за манастирския комплекс „Сучевица” в Буковина. Седем включени в него църкви вече получиха статут на обекти на световното културно наследство през 1993 г. и ЮНЕСКО реши да добави осма. 
						"Църквата на Възкресението" е единствената в комплекса, която не е построена от владетел войвода или от местен администратор, а от членовете на силния аристократичен род Мовила, някои от които се възкачват на престола на Молдова и Влашко. 
						Легендата разказва, че жена, която се опитвала да изкупи греховете си, в продължение на 30 години пренасяла с волски впряг камъните, необходими за изграждането на манастира. 
						Църквата, впечатляваща със зеления си цвят, е построена в молдовски стил, който съчетава византийски и готически елементи и черти на старите местни дървени църкви. В нея има и османски елементи. 
						Според специалисти тя е "свидетелство за молдовското изкуство" поради сложността на своите стенописи и архитектура. 
						Местните хора смятат, че решението е правно признание на красотата на „Сучевица”. "Като един от най-впечатляващите манастири в Буковина, както по своя размер, така и по представянето на външните картини – единственият, в който все още са запазени стенописите по северната стена – „Сучевица” на практика вече беше смятан за „наследство” от туристите и от местните жители”, каза за SETimes местният гид Дана Ватаманюк. 
						Решението може да даде тласък на местния туризъм. "Тъй като Буковина неотдавна беше засегната от наводнения и от последиците от световната икономическа криза, което доведе до намаляване на броя на туристите (от Румъния и от чужбина), неочакваната известност, която тя получи благодарение на решението на ЮНЕСКО, може да даде нова надежда на местните хора, занимаващи се с туристически бизнес", каза Ватаманюк. 
						Известността обаче сама по себе си не е достатъчна. "Ако местните хора знаят как да запазят автентичността на региона, ако властите приемат подходящи стратегии за развитие и популяризиране, а посетителите насърчават устойчивия туризъм, основаващ се на местните традиции и култура, рисуваните църкви в Буковина може да се превърнат в едно от най-посещаваните места в Румъния", каза тя. "Трябва просто да се възползваме от тази възможност." 
						В момента в списъка на световното наследство са включени повече от 900 обекта. От тях в Румъния се намират биосферният резерват „Дунавска делта”, групата укрепени църкви и села в Трансилвания, манастирът в Хорезу, крепостите на даките в Оръщие, дървените църкви в окръг Марамуреш и историческият град Сигишоара.

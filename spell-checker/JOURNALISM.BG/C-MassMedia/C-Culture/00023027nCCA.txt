Сибиу: Европейски културен център за 2007 г.
					26/06/2007
					Общинските власти се надяват да привлекат милиони посетители в средновековния град и в Румъния като цяло.
					От Паул Чокою за Southeast European Times от Букурещ – 26/06/07
 
					 
						
Сибиу, който датира поне от 12-и век, тази година е домакин на стотици културни събития. [Габриел Петреску]
						В рамките на програма, създадена през 1985 г. от Съвета за култура на ЕС, румънският град Сибиу бе избран за Европейска културна столица за 2007 г. Градът, който за първи път се споменава в документ на Ватикана, датиращ от 1191 г., е домакин на над 220 културни събития през годината. 
						Оказаната чест бе придружена от бюджет от близо 36 млн. евро. Властите в Сибиу се надяват да използват случая да издигнат имиджа на Румъния в чужбина и да привлекат повече чуждестранни посетители в средновековния град и в цялата страна. Ако се увенчаят с успех, тези действия вероятно ще бъдат приветствани като първата ефективна туристическа стратегия на Румъния. 
						Подготовката започна през март 2005 г., с назначаването на Сергиу Нистор за комисар. Той бе определен да отговаря и за сътрудничеството с Люксембург, другия град, избран за културна столица за тази година. 
						През 2005 и 2006 г. Сибиу инвестира 100 млн. евро в обновяване на инфраструктурата, а министерството на културата отдели близо 6 млн. евро за реставрация на 40 стари сгради, пасажи и фасади, както и на 20 църкви. Други 13 млн. евро бяха отделени за модернизация на летището в Сибиу. 
						Румънското правителство спонсорира рекламна кампания в цяла Европа под мотото "Сибиу -- млад от 1141 г". Тя бе открита в края на миналата година в сградата на Европейския парламент в Страсбург, Франция, и бе излъчвана по международни телевизионни мрежи, като "Евронюз", "Нешънъл Джиографик" и "Тревъл Ченъл". 
						Тази година Сибиу е домакин на постановки на миланската "Ла Скала", виенския Ансамбъл за класическа оперета и Берлинския симфоничен оркестър, както и на изложби, прожекции на филми, театрални, танцови и фолклорни фестивали, салони на карикатурата, рецитали на църковни хорове, панаири на книгата, поетични вечери, семинари по различни теми и изпълнения на комици. 
						Други 26 прояви се организират в партньорство с Люксембург. Те включват хореографски проекти и фестивал на румънския филм под надслов "Au-Dela de Dracula" ("Отвъд Дракула"), който ще се проведе тази есен. 
						През септември Сибиу ще бъде домакин на Третата икуменическа среща, на която е поканен и папа Бенедикт XVI.

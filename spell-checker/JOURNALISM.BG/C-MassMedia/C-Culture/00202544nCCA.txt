Косовски манастир включен в списъка на ЮНЕСКО на световните културни паметници 
		12/08/2004
		Като отбеляза забележителното сливане на западни и византийски културни традиции, ЮНЕСКО реши да включи манастира Високи Дечани в Косово в списъка на световните културни паметници.
		От Давор Коникушич за Southeast European Times от Белград – 12/08/04
 
		 
			
Комитетът за световно културно наследство на ЮНЕСКО одобри решение за включване на манастира Високи Дечани в списъка на световните културни паметници. [Архив]
			Манастирът Високи Дечани бе включен в списъка на ЮНЕСКО на световните културни паметници. По време на неотдавнашната си среща в Соужоу, Китай, всичките 21 членове на Комитета на ЮНЕСКО за световно културно наследство одобриха решението за включване на манастира в списъка и така той стана първият културен паметник в Косово под закрилата на ЮНЕСКО. 
			Говорителят на манастира, отец Синцелус Сава Янич, каза, че тази стъпка е от изключително значение. "Надяваме се, че това ще спомогне в тези трудни времена манастирът да получи един по-привилегирован статут на исторически паметник, който ще бъде по-добре закрилян и ценен", каза той. "Това най-вече означава далеч по-голямо внимание от страна на международната общност, насочено, надяваме се, към защитата на нашия манастир." 
			"Надяваме се също, че това ще има отражение и върху косовските албанци и те ще осъзнаят, че макар да става дума за сръбски православен манастир, той представлява културно наследство, разположено на територията на Косово, което е важно и за тях и представлява културно богатство, принадлежащо на всички добронамерени хора", добави той. 
			Манастирът Високи Дечани се счита за забележителен синтез на западни и византийски средновековни традиции, свързващ романската архитектура със сръбско-византийските стенописи. Това сливане е типично за региона, който лежи на границата между изтока и запада. Макар стенописите на много оцелели религиозни храмове в района да са повредени, в Дечани те са останали почти непокътнати. Добре запазени рисунки покриват почти целия интериор на църквата на манастира. 
			"Няма да е пресилено да кажа, че Дечани е един вид енциклопедия на византийското изобразително изкуство", казва художничката Милета Продранович. "Той има своя собствена история, написана от много хора, с възходи и падения, като през цялото това време в манастира са събирани съкровища, като от тях е запазена много по-голяма част, отколкото в други манастири на наша територия."

Летните фестивали в Хърватия са отворен прозорец към културата
					15/08/2006
					Освен с природните си красоти, Хърватия привлича летните туристи и с редица фестивали и други събития.
					От Кристина Чук за Southeast European Times от Загреб -- 15/08/06
 
					 
						
Лука Вукшич дирижира Академичния хор "Иван Горан Ковачич" в петък (11 август) на Летните игри в Дубровник. [Дамил Калогера]
						Лятото е идеалният период за посещаване на музикални или театрални спектакли. В Хърватия серия от ежегодни фестивали прави това възможно и допринася за растящата репутация на страната като атрактивна туристическа дестинация. 
						Сред най-известните хърватски летни фестивали са Летните игри в Дубровник -- основани през 50-те години, когато много театри и музикални хепънинги се откриват в цяла Европа. Фестивалът, който започна на 10 юли и продължава до 25 август тази година, хвърля светлина върху ренесанса в Дубровник и бароковата атмосфера, характерни за театралното и музикално наследство на града. Всяка година на откритите сцени на фестивала се представят пиеси на известни хърватски и европейски автори. 
						Пиесата "Хамлет" от Шекспир ще бъде поставена в крепостта Ловренац, идеален мизансцен за сюжета, наситен с обществени интриги и вътрешни терзания. Други пиеси, които ще бъдат поставени в градския исторически център, са "Ифигения" от Гьоте и "Дубровнишка трилогия" от Войнович. Ренесансови комедии ще бъдат представени на градския площад. 
						Недалеч, в гр. Сплит, летният фестивал бе открит на 14 юли и продължи до 14 август. Основан през 1954 г., фестивалът е традиционно лятно събитие, което включва оперни, драматични и танцови спектакли в старите живописни райони на Сплит, често само на цената на един вестник. 
						Запазена марка на друг хърватски град, Шибеник, е Международният детски фестивал. Той поставя началото и подкрепя развитието на различни жанрове в изкуствата за деца: драма, куклен театър, музика, филми и литература. Целият град се превръща в голяма детска площадка, изпълнена с въображение, игри и илюзии. Фестивалът се спонсорира от УНИЦЕФ и ЮНЕСКО и бе проведен тази година между 18 юни и 2 юли. 
						Музикалните нощи в "Св. Донат", Задар, се провеждат за 46-и път тази година. Основан през 1961 г. от група граждани, фестивалът е най-важното събитие в Задар. Името му води началото си от най-голямата забележителност на града -- църквата "Св. Донат". Идеята на фестивала е подобна на тези в Дубровник и Сплит -- звуците на музиката се носят по площади, паркове, градини и морски алеи. 
						Един от най-престижните фестивали, които се провеждат в региона, е Филмовият фестивал в Пула, провеждан в Истрия. Тази година 53-ият фестивал се проведе между 15 и 22 юли. Филмите традиционно се излъчват във Веспасиановия амфитеатър, който датира от 1 в. от н. е. Фестивалът привлича местни и чуждестранни туристи. 
						Един по-нов филмов фестивал се провежда в Мотовун, малко живописно градче в провинцията, недалеч от Пула. Мотовунският филмов фестивал, който тази година се проведе от 24 до 28 юли, бе открит преди пет години и привлича около 1000 посетители, които лагеруват и гледат филми под открито небе. Той има международен характер и е особено популярен сред филмовите продуценти и актьорите. Акцентът е върху независимите филмови продукции.

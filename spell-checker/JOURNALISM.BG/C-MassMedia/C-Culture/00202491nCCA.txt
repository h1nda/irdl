Усилията за запазване на културните паметници разкриват "непознати" страници от историята
					02/04/2012
					Истанбул и Атина работят, за да засилят популяризирането на по-слабо известни паметници.
					от Х.К. Цанис от Атина и Менекше Токяй от Истанбул за Southeast European Times -- 02/04/12 
 
					 
						
Православната църква заема централно място на площат Монастираки, който в Атина е официално известен като площад Абисиния. Църквата датира от 9-11 век. [Х.К. Цанис/SETimes]
						Малка група до момента пренебрегвани паметници от османската епоха в стария квартал Плака в центъра на Атина напоследък отново изникнаха в културния пейзаж на гръцката столица, до голяма степен благодарение на един от аспектите на уникалния проект "Балканска приказка", а именно, историческите разходки, организирани с цел местните жители да научат повече за тези места.
						Именно една от тези обиколки, провеждана от обучен археолог, събира около 50 жители на Атина в една мразовита неделна утрин пред метростанцията Монастираки в центъра на столицата. 
						Поводът е четвъртата обиколка на паметниците от османската и съвременна гръцка история в Плака -- кварталът, който граничи с Акрополис и центъра на Атина на север и изток от хълма, и чиито паметници се смятат за квинтесенцията на класическата античност.
						Проектът "Балканска приказка", реализиран от Гьоте институт, е познат най-вече като фото изложба на споделено културно-историческо наследство. В него участват петима отличени с награди фотографи от Атина, Белград, Призрен, Скопие и Тирана със свои снимки на мюсюлмански, християнски и еврейски културни паметници на Балканите. 
						Според организатора София Ефтимиу в Гърция проектът подпомага и усилията за съживяване на интереса на жителите на Атина към центъра на собствения им град. Успехът на инициативата означава също, че тя ще бъде продължена, допълват организаторите. 
						В по-широк план засиленото внимание към местата и паметниците, независимо от епохата или цивилизацията, която ги е създала, е цел на целия балкански регион, който твърде често е бил сцена на исторически, политически и дори религиозни вражди. 
						Едно събитие в Истанбул миналия февруари предизвика еднакво възмущение както у археолозите, така и в научните среди. Тогава медиите съобщиха, че са били разрушени стените на средновековен византийски дворец в защитена зона, за да бъде изграден петзвезден хотел в погазване на законите за опазване на културното наследство. 
						Инцидентът предизвика дебат в Турция за по-доброто запазване на всички аспекти от близо две и половина хилядолетната история на мегаполиса.
						При един от случаите доклад от експерти от Истанбулския археологически музей накара Министерството на културата и туризма да наложи забрана върху подобни строителни проекти в историческия център на града. 
						Усилията не спряха дотам. Десетки учени в областта на историята, археологията и изкуството от няколко турски университета също излязоха с обща декларация срещу разрушаването и изразиха тревога от определеното от тях като "невежество" спрямо 1000-годишното византийско наследство на града. Те напомниха, че историческият полуостров, където се е простирало управлението на византийската столица Константинопол, е част от списъка на световното културно и природно наследство на ЮНЕСКО. 
						Зейнеп Ахунбай, преподавател по архитектурна реставрация в Истанбулския технически университет, сподели пред SETimes, че "ако някой посмее да разурши исторически паметник, защитен със статут на световно наследство, то следва да предположим, че този човек е или невеж, или дързък".
						Проблемът с опазването на добре познати византийски паметници не свършва само с подобни случаи. Въпреки че няколко катедрали от византийската епоха в Истанбул получават ислямска идентичност, след като са превърнати в джамии през османския период, има и някои известни примери, като Хагия София и Кхора (Карие Камий), които са превърнати в музеи след основаването на Турската република. 
						Други пък са с "двойна идентичност" върху историческите карти, като например църквите-джамии на манастира "Пантократор", известни още като "Зейрек джамии". Османските паметници в центъра на Атина споделят подобна съдба и в момента работят като музеи.
						Отново в Атина историкът Кристина Кулури, която ръководи изследователските дейности по проекта "Балканска приказка", каза пред SETimes, че по-голямото познаване на паметниците от османския период в Гърция например до голяма степен се дължи на политиката на ЕС за културното наследство, която неизбежно е свързана с европейско финансиране. 
						"В рамките на тази политика [на ЕС], [паметниците] от османската епоха също печелят, тъй като няма разграничение между византийски и османски паметници. Начинът, по който ние гледаме на тази епоха, всъщност не се е променил кой знае колко много. Трябва да подчертая, че е некоректно всички османски неща да се свързат с Турция, както правят много хора. Османската империя е била не само турска; тя е била една мултиетническа, многоезична и многорелигиозна държава", допълва тя. 
						"Един от основните проблеми е липсата на информация за тази епоха. Всички знаят за Акропола, дори и да не са го посещавали, но много малко знаят за [османския] хамам в Плака, или пък дори за неговото предназначение или епохата, от която датира. Има тотална липса на познания, а не на всяка цена предразсъдък. Историческите разходки целят да помогнат на хората по-добре да опознаят нашия град", завършва Кулури.
					
				
			
					 
					
 
 

Сплит се стреми да стане Европейска столица на културата за 2020 г.
		29/04/2009
		Управата на града обмисля новаторски идеи за засилване на позициите на Сплит за спечелване на почетното звание на ЕС
		От Иво Шчепанович за Southeast European Times от Сплит -- 29/04/09
 
		 
			
Дворецът на Диоклециан, най-известната забележителност на Сплит, е от края на 3-ти век. [Иво Шчепанович]
			Вторият по големина град в Хърватия, Сплит, води началото си от античността, но активната му съвременна сцена включва оживена артистична дейност, допълнена от многобройни музеи и галерии, известен летен музикален фестивал и концерти, популярен национален театър, отлични ресторанти и оживено морско крайбрежие, т.нар. Рива.
			През март кметът Иван Курет обяви, че 1 700-годишното адриатическо пристанище ще се включи в конкурс да стане една от двете Европейски столици на културата за 2020 г. и започна да събира експерти, които да формулират стратегия. 
			Европейска столица на културата е град, избран от ЕС с цел да се покаже неговият културен живот и развитие в продължение на една година. Градовете, удостоени с почетното звание, използват годината, за да трансформират културната си база и повишат своя имидж. Ливърпул бе Европейска столица на културата през 2008 г.; Линц и Вилнюс го наследиха тази година. Сплит трябва да попълни официално заявление за званието до 2014 г. 
			"Участвах в срещата, защото вярвам, че целият процес ... би могъл да донесе на Сплит това, което Средиземноморските игри донесоха през 1979 г.,” каза хърватският музикант Драган Лукич. 
			Тези игри дадоха на Сплит не само футболния стадион "Полюд" – архитектурно чудо за онази епоха – и допълнителни спортни съоръжения, но подобриха и градските места за отдих и култура за населението от над 250 000 жители. Тридесет години по-късно обаче лустрото е някак избледняло и Сплит би могъл да се възползва от ново модернизиране. Недостатъците на инфраструктурата, като например липсата на модерни хотели, са основната бариера пред постигането на целта през 2020 г.
			За да засили съвременното притегляне на Сплит, Лукич е предложил да „бъде открито кабаре с музиката на покойния композитор Иво Тиярдович, роден в Сплит. Няма съмнение, че това би било огромна атракция за десетките хиляди туристи, които посещават Сплит ежегодно," каза той. Други жители са дали свои собствени идеи за кандидатурата на града за 2020 г. 
			Представители на комисията за кандидатурата на Сплит, организирана след среща на Курет с местни лидери, смятат да научат от представители на вече избирани градове как да успеят в процеса. 
			 "Убеден съм, че град Сплит със своята културна традиция и своя потенциал би могъл да стане Европейска столица на културата,” каза Курет. 
			На фона на множеството културни ценности, средновековни църкви и археологически обекти, гордостта на Сплит е Дворецът на Диоклециан, който е на 1 700 години. Римският император Диоклециан е смятан за основател на града. Много от културните забележителности на Сплит се намират зад стените на двореца.

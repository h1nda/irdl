Международният театрален фестивал МЕСС изгражда културни мостове 
					02/11/2005
					От основаването си преди почти половин век до днес театралният фестивал МЕСС е доказал, че е едно от най-ярките културни събития в бивша Югославия. Тазгодишният фестивал не бе изключение. 
					От Антонио Пърленда за Southeast European Times от Сараево -- 02/11/05
 
					 
						
Наградата "Рейхан Демирджич" за най-добър актьор или актриса бе връчена на босненеца Амар Селимович за ролята му в "Хамлет". [Харис Мемия]
						В събота (29 октомври) в Сараево завърши 45-ият фестивал МЕСС. Събитието продължи 15 дни, през които представления на сцените на пет различни театрални зали в босненската столица и Зеница изнесоха театрални трупи от 13 страни. С годините фестивалът си спечели репутацията на изграждащо културни мостове събитие. 
						Постановката "Ангел на смъртта", създадена и поставена на сцената от световноизвестния белгийски хореограф, творец в областта на визуалните изкуства и театрален режисьор Ян Фабър, спечели "Златния лавров венец" -- награда за най-добро цялостно представление. Тази творба, която представлява драматичен монолог под съпровода на бас-саксофон на фона на видеопрожекции, е вдъхновена от американския художник Анди Уорхол и танцьора и хореографа Уилям Форсайт. 
						Фабър получи и "Златен лавров венец" за най-добър режисьор заедно с Виктор Бодо от Унгария. Бяха връчени две награди за най-добра цялостна актьорска игра -- едната на актьорския състав от продукцията на Бодо "Изтрещяииизчезна", а втората на латвийските актьори от "Дълъг живот" с режисьор Алвис Херманис. 
						Наградата "Рейхан Демирджич" за най-добър актьор или актриса бе връчена на босненеца Амар Селимович за ролята му в постановката на "Хамлет" на Харис Пашович. Наградата "Юрислав Коренич" за най-добър млад режисьор на фестивала МЕСС 2005 спечели Василий Сенин от Русия за постановката на "Ана Каренина". Освен официалните награди фестивалът МЕСС връчи и награда на зрителите, определена чрез гласуване на публиката. Тази награда бе спечелена от "Дълъг живот". 
						Международният театрален фестивал МЕСС е създаден преди близо половин век като Фестивал на камерните и експериментални сцени. От създаването му досега в него са участвали най-видните театрали от бивша Югославия. Фестивалът продължи да съществува дори и по време на конфликта в БиХ и обсадата на Сараево. След 1992 г. са поставени около 30 спектакъла, които гарантираха статута на МЕСС като едно от най-ярките театрални събития в региона. 
						"Когато казахме, че тази година на фестивала участваха трупи от 13 страни, ние нямахме предвид статистиката, а 13 различия: 13 различни гледни точки, 13 различни езика, 13 различни емоции, 13 различни усмивки, 13 различни сходства -- обединени в театъра," каза изпълнителният продуцент на фестивала Нихад Кресевлякович. 
						"13 е щастливо число тази година … Има белгийци, французи и иранци, словенци и хървати, българи, румънци, сърби, черногорци и косовци, латвийци, унгарци и холандци. Както и босненци. Имахме един "Крал Лир" от Прищина и друг от Белград ... Единият Хамлет говореше на сръбски, а другият, от Сараево, с тюрбан на главата, говореше на босненски," каза Кресевлякович. 
						"Представихме спектакли на Питър Брук и Ян Фабър ... Удивителен ирански режисьор пристигна с постановка, която бе истинско място за диалог между Запада и ислямския свят. Руски режисьор постави хърватско представление на класика на Толстой. "Кралица Марго" бе режисирана от словенец с испански произход, а македонско-италианска продукция представи друга пиеса на Шекспир, "Тимон Атински". Българите и румънците се насочиха към нашите Балкани… Заедно всички ние участваме в изграждането на мостове!" добави той.

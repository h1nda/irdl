Култура и спорт: Косовски документален филм спечели награда за най-добър регионален филм
					05/03/2008
					Косовски документален филм спечели първа награда на Загребския филмов фестивал. Още от седмицата: румънският шампион в суперсредна категория Лучиан Буте защити световната си титла; македонският президент Бранко Цървенковски връчи почетни медали.
					 
						
[ZagrebDox]
						
Косовският документален филм „Сватба и пелени” спечели в събота (1 март) наградата за най-добър филм в регионалната категория на филмовия фестивал ДОКС в Загреб. Документалният филм се състои от интервюта с четири албански семейни двойки, живеещи в Косово. 
						*** 
						Деветият Международен фестивал на археологическите филми ще започне в Белград на 9 март и ще продължи три дни. Проявата започва с испанска трилогия за живота на римския император Траян и ще включва 28 филма от девет страни. 
						 *** 
						„По следите на босненското кралство”, културно-исторически проект, спонсориран от ЕС, бе официално представен в Сараево на 27 февруари. Целта на проекта бе да повиши конкурентоспособността на Босна и Херцеговина в културния туризъм чрез развиване на туризма, свързан със средновековното босненско кралство. 
						
Румънският шампион по бокс в суперсредна категория Лучиан Буте защити световната си титла от Международната боксова федерация в петък (29 февруари) срещу американеца Уилям Джопи в Монреал. Буте победи съперника си с нокаут в десетия рунд. 
						 *** 
						Изтъкнатата полска художничка Малгожате Коренкевич и скулпторката Богуслава Зена пристигнаха в Загреб в събота (1 март), за да творят ледени статуи със студенти по изкуство на площад „Крал Томислав”. Художниците направиха и специален леден бар, за да излагат скулптурите си. 
						*** 
						
Македонският президент Бранко Цървенковски връчи в понеделник (3 март) почетни медали на алпиниста Глигор Делев и посмъртно на Димитър Илиевски-Мурато, който изкачи Еверест на 10 май 1989, докато Делев покори най-високия връх на Земята на 20 май 2007 г. 
						
(Различни източници - 28/02/08-05/03/08)

Изкуството на любовта е тема на фестивал в Сараево
					11/02/2011
					Ежегоден фестивал търси по-човешки отговор на глобалните проблеми.
					От Бедрана Калетович за Southeast European Times от Сараево – 11/02/11
 
					 
						
Групата „Девет драконови глави” участва във фестивала от години. [Бедрана Калетович/SETimes]
						Предизвикателствата, пред които е изправено човечеството, правят любовта по-важна от всякога, смятат организаторите на Зимния фестивал в Сараево. Ето защо те определиха „връзката между хората” за тема на тазгодишното издание. 
						„Във времето, в което живеем, се нуждаем толкова много един от друг и от лицето на братството във Вселената”, каза директорът Ибрахим Спахич, обяснявайки защо „изкуството на любовта” е избрано за мото на фестивала. 
						До края на февруари повече от 2000 творци и изпълнители от всички краища на света ще представят свои творби на фестивала, който навършва 26 години. 
						Събитието се организира от Международния център за мир в Сараево и със своята програма, която включва театрални постановки, концерти, изложби на творби на изобразителното изкуство, литературни четения и прожекции на филми, е неразделна част от културата на града. 
						 „Чувал съм много за Сараево, за фестивала, както и за творците, които той привлича, така че заедно с още няколко датски художници решихме да станем част от тази история”, казва датския художник Хенрик Брош-Липс. „Гостоприемството, топлината на хората и тяхната готовност за диалог по теми на изкуството ме поразиха.” 
						
Фестивалът беше открит с карнавал по улиците на столицата. [Бедрана Калетович/SETimes]
						Тържествата започнаха на 7 февруари с карнавал с участието на улични танцьори, хора на изкуството, студенти в костюми, експерти по атракции с огън, светлина и движение, ездачи на коне и музиканти. 
						„Искахме да покажем връзката на традицията със съвремието и да докажем, че по време на криза улиците на Сараево могат да изглеждат като тези в Бразилия по време на карнавала”, каза режисьорът на тържествата по случай откриването Неджад Бегович. 
						Драмата, изобразителното изкуство и музиката винаги са били основни стълбове на Зимния фестивал и тази година фокусът ще бъде върху проблемите на околната среда, заяви Спахич. 
						Корейските артисти от групата „Девет драконови глави” участват във фестивала от няколко години. Те казват, че всяка година очакват с нетърпение пътуването от Корея до Сараево и възможността да предадат своето послание на публиката. 
						„Човешкото бъдеще се определя от отношенията между хората и между хората и тяхната среда. Човек не може да живее, без да разбира и уважава природата, и това може да стане само чрез лечебното действие на изкуството”, заяви корейският творец Шин Йонг-Гу. 
						Почетен гост тази година е Унгария, която е председател на ЕС, и нейните изпълнители ще представят богатата култура на своята страна.

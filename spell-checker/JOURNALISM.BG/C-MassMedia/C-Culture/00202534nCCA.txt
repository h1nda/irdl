Централна тема на доклада на ПРООН са културните свободи и човешкото развитие
06/08/2004
Докладът на ПРООН за човешкото развитие за 2004 г. установява, че човешкото развитие в повечето страни от Югоизточна Европа напредва с по-бързи темпове от икономическия растеж.
(ПРООН, Econ.bg - 15/07/04)
 
 
Белгийският крал Алберт II (вдясно) приема подарък от изпълнителния директор на ПРООН Марк Малок Браун, по време на представянето в Брюксел на Доклада на ПРООН за човешкото развитие. [AФП]
Културната свобода е не само основно човешко право, но и "жизненоважен" аспект на развитието на все по-разнообразните общества в съвременния свят, така гласи Докладът на ПРООН за човешкото развитие за 2004 г., публикуван на 15 юли.
Докладът от 299 страници, озаглавен "Културна свобода в днешния многообразен свят" изследва въпроси като етническите напрежения и изолация, религиозната свобода и държавната политика, предизвикателството на имиграцията и езиковата политика.
Призовавайки за политика, която признава и закриля културното многообразие, авторите отхвърлят идеята, че подобно многообразие води до фрагментация, конфликти, слабо развитие или авторитарно управление. В действителност, убеждават те, уважението и закрилата на културните свободи има съществено значение за успеха на икономическата глобализация.
В доклада са класифицирани 177 страни според равнището на човешкото им развитие, като те са групирани в три категории: високо, средно и ниско развитие. Поради липсата на сравнителни данни Сърбия и Черна гора, заедно с още 15 страни членки на ООН, не са включени в Индекса за човешко развитие (ИЧР).
ИЧР е сложен коефициент, който включва показатели, които понастоящем са налични в глобален мащаб, най-вече за 2002 г. Той измерва средните достижения на страните в три основни измерения на човешкото развитие: вероятна продължителност на живота, грамотност на възрастното население и посещаемост на училищата, както и доходи, изчислени въз основа на БВП на глава от населението в сравнителна покупателна сила (СПС) в щатски долари.
С коефициент 0,956 Норвегия се нарежда най-високо по ИЧР тази година, следвана от Швеция и Австралия, и двете с ИЧР 0,946. Сиера Леоне е на опашката на списъка с ИЧР от едва 0,273.
Хърватия, която е на 48-о място с ИЧР 0,830, е единствената страна от Югоизточна Европа, включена в категорията за високо човешко развитие. Към тази група се числят петдесет и пет страни, в т.ч. всички страни членки на ЕС.
Останалите страни от Югоизточна Европа са включени в категорията за средно човешко развитие (с ИЧР от 0,500 до 0,799). България се нарежда на 56-о място с ИЧР 0,796, следвана от Македония, която е на 60-о с ИЧР 0,793. С еднакви стойности на ИЧР от 0,781, Албания и Босна и Херцеговина се подреждат съответно на 65-о и 66-о място. Румъния е 69-а по ред, с ИЧР 0,778.
ИЧР ясно илюстрира разграничението между доходи и човешко благоденствие и предоставя по-изчерпателна картина на развитието на дадена страна, отколкото дават данните за доходите, се твърди в доклада.
Например БВП на глава от населението на Хърватия за 2002 г. надвишаваше $10 000 - най-високият ръст сред Балканските страни. Индексът за образование обаче е по-нисък от този на България, която е с БВП на глава от населението малко над $7 000. Образователният индекс на България от 0,91 се равнява на този за Люксембург, страната, която е с най-висок БВП на глава от населението (над $61 000).
Вероятната продължителност на живота на Балканите е в обхвата от 70,5 години за Румъния и 74,1 годни за Хърватия, гласи докладът. Сред десетте страни с най-висок ИЧР тя е между 76,9 години (Ирландия) и 81,5 години (Япония).
Макар да се спира основно на културните фактори, докладът отбелязва и значението на икономическия растеж. Растежът е важен фактор за човешкото развитие, а когато настъпи стагнация на растежа за продължителен период от време, това затруднява поддържането на напредък в човешкото развитие, заключват авторите.

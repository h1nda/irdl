Тирана и Лондон ще засилят културното си сътрудничество
06/11/2003
Британският министър на културата Теса Джоуел се срещна с албански ръководители и представители на медиите, за да обсъди възможности за сътрудничество.
От Арди Пулай за Southeast European Times от Тирана - 06/11/03
 
 
Албания и Великобритания желаят да засилят връзките си в областта на културата. Британският министър на културата, медиите и спорта Теса Джоуел посети Албания през септември по покана на своя албански колега Арта Даде.
По време на тази първа официална визита на британски министър на културата, Джоуел се срещна с премиера Фатос Нано и с Даде. Посещението бе във връзка с някои от най-важните области от настоящото сътрудничество между Великобритания и Албания.
По време на среща с представители на медиите Джоуел се спря на връзките между правителството и медиите на базата на собствения си опит. Темата беше връзката и баланса между свободата на медиите и журналистическата отговорност в едно честно, балансирано и професионално отразяване на събитията. Друга тема бе сравнителният анализ между медиите във Великобритания и Албания, като бяха посочени общите неща и различията между тях, както и бъдещите перспективи.
"Нашите страни са изправени пред едно и също постоянно предизвикателство: да се усъвършенства начинът на взаимодействие между политиката и медиите. За да могат нашите народи да имат доверие и на двете и в резултат на това да могат да взимат решения, основаващи се на добра информираност. Това не означава, че политиците и журналистите трябва да спрат да спорят. Ако се постигне консенсус, значи и двете страни са се провалили. Но творческото напрежение не трябва да води до цинизъм и неуважение. Обществеността не заслужава това", каза Джоуел пред журналистите по време на срещата "Правителство и медии", организирана от британското посолство и Британския съвет в сътрудничество с Албанския медиен институт.
Джоуел посети и Бутринт, близо до Саранда, където от 1993 г. насам британската фондация "Бутринт", подпомагана от лорд Ротшилд и лорд Сейнзбъри, дава своя принос за археологията и защитата на околната среда в Албания. Великобритания присъства в Албания и чрез представителството на Британския съвет, който предлага програми в областта на образованието, изкуствата, управлението и обмена на информация.
Мисията на Британския съвет е да предоставя на хората по целия свят възможности за обучение и творчески идеи от Обединеното кралство и да изгражда трайни връзки между Великобритания и други страни.

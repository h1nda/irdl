Затварянето на културни институции подкопава босненското многоетническо наследство 
					17/01/2012
					Липсата на финансиране заради политически пречки на държавно ниво лиши персонала от заплати през последните шест месеца, докато се трупаха неплатени сметки.
					От Анес Алич за Southeast European Times от Сараево -- 17/01/12
 
					 
						
Националният музей, основан преди 124 години, ще бъде затворен, когато електричеството бъде спряно заради неплатени сметки. [Анес Алич/SETimes]
						Три от седемте държавни културни институции в Сараево се закриват, а останалите се очаква да ги последват, защото финансирането на издръжката им липсва в предложения държавен бюджет. 
						Босненската Национална художествена галерия бе затворена за постоянно през септември, а Историческият музей затвори врати миналата седмица. 
						Затварянето им е голям удар за Сараево, което има амбицията да стане културна столица на Европа през 2014 г. 
						"Културният имидж на Сараево е необратимо уронен. Вместо да се готвим за лобиране градът да стане културна столица, да си вършим работата, сега отговаряме на въпроси на медиите, за които нямаме отговори," каза директорът на Националния музей Аднан Бусуладжич за SETimes. 
						Националният музей, основан преди 124 години, в който се помещава перлата в короната на богатото културно наследство на Сараево - "Сараевската хагада", оценена на 550 млн. евро - е следващ по ред. Очаква се неговите врати да затворят, когато електричеството бъде изключено скоро заради неплатени сметки. 
						Музеят има около 65 служители и се нуждае от 670 000 евро годишно, за да продължи да функционира. След края на конфликта от 1995 г. държавата и правителството на Сараевския кантон отделиха само четвърт от необходимата сума и управителите трябваше да разчитат на нередовни дарения и помощи от чуждестранни НПО. 
						По време на конфликта от 1992-1995 г. музеят бе само на 50 м от позициите на босненските сръбски части и претърпя щети. 
						По-късно председателството и парламентът на БиХ провеждаха заседания в пострадалата от войната сграда на музея и впоследствие я напуснаха през 1998 г. 
						Оттогава той е почти забравен, незащитен от ежедневните проблеми, които са по-малко осезаеми - но по-належащи - от артилерийските снаряди. 
						Политическото занемаряване на културното наследство на БиХ го измъчва от 16 години насам. Проблемът започва да привлича вниманието, защото е симптоматичен за други големи политически недостатъци, като например това, че в продължение на повече от година не можа да бъде сформирано правителство на държавно ниво, което най-сетне се случи миналия месец, и не бяха приети бюджетите за 2011 и 2012 г. 
						Дори предложеният бюджет за тази година, чието приемане все още предстои, не включва отделено финансиране за седемте културни институции. 
						Според Ибрахим Спахич, председател на многоетническата Гражданска демократическа партия (ГДП) и директор на ежегодния Зимен фестивал в Сараево, може да има финансиране, но приоритетите са изкривени. 
						Правителството харчи повече за нови коли на представителите на властта, отколкото за културните институции, каза той. 
						"Тези седем институции представляват основите на нашата култура и са основа за научната и художествената дейност на образователните институции в страната. Когато отчетем, че от края на войната не е била отделена и стотинка специално за научни проекти, това говори красноречиво за културния провинциализъм на нашите лидери," каза Спахич за SETimes. 
						Генералният директор на историческия музей Мухиба Калянац се изказа в подобен дух. 
						"Една страна трябва да има доказателство за съществуването си и ние го съхраняваме в музея. Ако няма доказателство, как може една страна да притежава историята си? Изглежда, че някои политици се опитват да анулират [нашата] история и да създават [нова] история, която им е угодна," каза Калянац за SETimes. 
						Друг проблем е, че институциите нямат уреден правен статут и липсва министерство на културата на държавно ниво. 
						Босненските сръбски политици са склонни да омаловажават държавните институции и лобират за прехвърляне на всички правомощия на двете автономни области. Те са блокирали финансовата подкрепа за държавните културни институции, особено защото всичките седем от тях се намират в Сараево, и настояват те да се финансират от областта ФБиХ.
						Бошнашките и хърватските политици твърдят, че няма правно основание те да финансират институциите сами. Това би било конституционно нарушение и отричане на държавния суверенитет, казват те. 
						Според конституцията на БиХ, приета с Дейтънското мирно споразумение, държавата е основател и собственик на тези институции. Тази конституционна разпоредба обаче така и не е била прилагана на практика. Неясната собственост отблъсква и чуждестранните инвеститори, които са изразили интерес към възстановяване на музеите. 
						Бусуладжич каза, че персоналът му се е оказал, без да иска, по средата на една политическа битка. 
						"Не искам да виня някоя политическа партия или политически дневен ред за занемаряването на културните институции. Този проблем се протака повече от 16 години, [през който период] в управлението са се изредили много различни партии и коалиции, както националистически, така и умерени," каза той. 
						Той заяви, че определени политици от време на време предоставят финансова подкрепа за конкретни културни прояви, но те подбират кои събития да спонсорират строго съобразно популистките и етно-националистическите линии за прокарването на определен политически дневен ред. 
						Според Калянац фактът, че средната месечна заплата на музейните експерти е 400 евро, или около половината от тази на министерски служител на ниско ниво, е красноречив. 
						Някои политици се притесняват от факта, че културните институции са пазители на многоетническото наследство на БиХ и свидетелстват за минало на по-голяма търпимост и плурализъм, каза тя.

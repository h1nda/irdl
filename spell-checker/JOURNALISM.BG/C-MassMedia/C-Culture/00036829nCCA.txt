Според македонския министър на културата сътрудничеството е „плодотворно”
					26/11/2010
					Елизабета Канческа-Милевска разговаря с репортер на SETimes за усилията за изграждане на мостове с други страни от региона.
					От Златко Ковач за Southeast European Times от Вашингтон – 26/11/10
 
					 
						
Македонският министър на културата Елизабета Канческа-Милевска [Клаудия Лутовска/SETimes]
						Държавите в региона могат да намерят общ език чрез културата, дори когато техните правителства не могат да постигнат съгласие, заяви македонският министър на културата Елизабета Канческа-Милевска. 
						 В интервю за SETimes тя говори за значението на културата за процеса на евроинтеграция на Македония, стъпките, които сегашното правителство предприема за насърчаване на културата, както и предизвикателствата пред нейното министерство – включително за проблема с кражбата на исторически ценности. 
						
						SETimes: Каква е ролята на културата? 
						
						Елизабета Канческа-Милевска: В Македония нашата култура е нашата идентичност, нещо, което ни отличава, но и ни приближава и свързва с останалата част на Европа и света. 
						За първи път от обявяването на независимостта на Македония културата заема централно място и е функция на развитието на държавата. Това правителство слага културата на едно ниво, например, с външната политика, което не беше така в миналото. То отделя като основна сума над 65 млн. евро годишно – значителна инвестиция за Македония. 
						Свидетелство за това повишено внимание е изграждането на нов археологически музей в Скопие, в който ще бъде представена голяма част от македонското наследство, нов образователен музеен комплекс, който ще бъде завършен през май 2011 г., и много инвестиции, като например изграждането на нова концертна зала за Македонската филхармония. 
						През последните три години проведохме цялостен преглед и изследване на основните 20 от петте хиляди археологически обекта, включително Стоби, Хераклея, Хисар (Марвинци) и Вардарски рид. 
						 Трябва да добавя, че културата играе важна роля и в процеса на евроинтеграция на Македония. В последния годишен доклад на ЕК отпреди две седмици Македония получи особено висока оценка за постигнатия напредък в областта на културата. 
						
						SETimes: Бихте ли казали нещо повече за значението на културата за изграждането на връзки между Македония и другите балкански страни и ЕС? 
						
						Канческа-Милевска: С голямо задоволство мога да кажа, че сътрудничеството с държавите от региона е много ползотворно. Подписахме споразумения в областта на културата с всички страни от региона, чрез които допълнително развиваме междуинституционалните и междудържавните връзки. Ако правителствата понякога не могат да намерят общ език, културните институции винаги успяват да направят това. 
						Например известните македонски филмови и театрални режисьори Милчо Манчевски и Слободан Унковски работят с или в Гърция. С Хърватия извършваме активен обмен на проекти, включително представяне на работи на 140 творци в Музея на съвременното изкуство. 
						Македония също така поддържа отлични отношения с държавите, членки на ЕС, като Словения и Австрия, с които също имаме сключено споразумение за сътрудничество в областта на културата. През 2010 г. подписахме споразумение с Естония, а също и с Турция, тъй като Талин ще бъде Европейска столица на културата през 2011 г. Областите, в които се извършва обмен, са многобройни и от полза за всички заинтересовани страни. 
						
						SETimes: Има ли Македония културна политика? 
						
						Канческа-Милевска: Македония има ясно определена културна политика и стратегия, която може да бъде обобщена с думите: опазване, представяне и популяризиране. Ние реализираме дейности във всички области на културата – музеи, галерии, театри, библиотеки, музикално-сценични изкуства, филмово изкуство, международни дейности за популяризиране и обмен, както и развитие на културата на местно равнище. 
						Културата може да бъде и е смятана за област, която може да донесе ползи в политически и икономически план. Налице е важен икономически аспект, който зависи от това, дали и как се насочва културата. Ние сме заинтересовани да развиваме и още едно допълнително измерение – културния туризъм. 
						
						SETimes: С какви предизвикателства се сблъсквате в работата си? 
						
						Канческа-Милевска: Особено предизвикателство са големите кражби на македонско културно наследство. Приехме закони и организирахме семинари, за да подчертаем и предотвратим тези престъпни дейности, и ще продължим да работим в тясно сътрудничество с министерството на вътрешните работи, но е трудно да върнем някои от откраднатите предмети. 
						Единият от начините, по които се опитахме да спрем кражбите, е чрез цялостен и систематичен преглед на най-важните археологически обекти. Направихме това например за древния град Стоби, като го превърнахме в национална институция, и сега там има служба, която се грижи за неговото опазване. 
						Културата сама по себе си е предизвикателство – тя е област, която е жива, в нея има движение. За нас всяко културно събитие е предизвикателство, а също и мярка за човешкия успех, дори успех за страната. 
						
						SETimes: Можете ли да разкажете за някое конкретно постижение, което е довело до качествена разлика? 
						
						Канческа-Милевска: Промяната на статута на хората на изкуството. Успяхме да оценим по-добре техния труд и сложността, която е присъща на техните усилия да създават изкуство. По-рано творците получаваха възнаграждение за всеки изпълнен проект. Имаме много изразени творци и сега тези хора в Македония работят на пълно работно време. Може би този подход може да бъде обсъден и от други като начин за защита на регионалните таланти в областта на изкуствата.

Турция и Гърция заличават културните различия с любовни връзки
					21/05/2012
					Любовта и „тайните връзки“ между обикновени гърци и турци отново заемат централно място в сюжета на нова високобюджетна турска романтична комедия. Темата далеч не е необичайна и в реалния живот.
					От Менекше Токяй от Истанбул и Х. К. Цанис от Атина за Southeast European Times – 21/05/12
 
					 
						
Смесените бракове са тема на новия турски любовен сериал „Ики яка бир Исмаил“ („Два бряга, един Исмаил“). [Канал АТВ]
						Новият турски любовен сериал „Ики яка бир Исмаил“ („Два бряга, един Исмаил“), заснет на източния егейски остров Лесбос (Митилини) и в Айвалък, срещу острова, в Турция, беше представен по-рано този месец. 
						Развивайки темата за смесените бракове – този път между турски рибар и разведена гъркиня от острова – филмът следва добилия огромна популярност турски сериал „Ябанджъ дама“ („Женихът чужденец“), направил своя дебют през 2004 г. 
						„Според мен смесените бракове вече не са табу – познавам много гърци, които вече са женени за турски жени, и малцина турски мъже, женени за гръцки жени. Те живеят тук, в Митилини, има неколцина в Айвалък, в Лариса [в Централна Гърция], навсякъде“, посочва актрисата Елени Филини, изпълнителка на една от главните роли в новия сериал и бивша кралица на красотата през 80-те години на 20 в. 
						Например двойката в реалния живот Аслъхан Йозкара и Никос Димос се среща на парти в Истанбул преди няколко години. През август 2008 г. двамата сключват брак, като организират изненадваща сватба в същия метрополис на Босфора. 
						Йозкара каза за SETimes, че фактът, че тя и нейният съпруг произхождат от различни етнически групи, не означава нищо, защото по характер те много си приличат. 
						Противно на очакванията, бракът е посрещнат добре от техните семейства. 
						„Може би защото семействата ни са живели в чужбина дълго време и са свикнали с такива смесени бракове, това не беше прието като нещо необичайно“, обяснява тя, като добавя, че семейството на съпруга й също е смесено. 
						„Така че в известен смисъл ние продължихме една традиция. Бащата на Никос е грък, а майка му е туркиня. Така че не забелязахме странни реакции“, споделя Йозкара. 
						Тя обаче добавя, че бракът им е помогнал за преодоляването на някои скрити и дълбоко вкоренени предразсъдъци в най-близките им социални кръгове. „Чрез нашия брак се опитахме да изградим мост между тези две култури; да се опознаем взаимно и да се разбираме по-добре“, каза тя. 
						Друга успешна „любовна история“, която се развива от двете страни на Егейско море, е тази на семейство Цицеликис-Йозгюнеш. 
						Мерич Йозгюнеш и Константинос Цицеликис се срещат на гръцко-турски семинар за гражданския диалог и в момента живеят в северния гръцки град Солун. 
						„Нашите националности определено не бяха причина да гледаме един на друг по отрицателен начин. Вече бяхме ангажирани с турско-гръцките проблеми и отворени за диалог; освен това ни обединяваха много повече неща от нашите националности. Във всеки случай ние бяхме против национализма и ценяхме мултикултурализма“, каза Йозгюнеш за SETimes. 
						Двойката сключва брак на официална сватбена церемония в Солун през 2005 г., проведена на турски и гръцки език. Като родители на малки деца те не кръщават децата си в православната християнска вяра, нито провеждат церемония за обрязване съгласно мюсюлманския ритуал. 
						„Ще ги оставим те сами да вземат това решение“, обяснява Йозгюнеш. 
						На въпроса как е бил приет техният брак Цицеликис посочва, че и двете семейства са приели с голямо уважение решението им. Единствените въпроси са били от познати или съседи и са били свързани с неизменната тема за религията. 
						„Питали са ни каква ще бъде религията на децата ни, ако имаме такива“, каза той. 
						Цицеликис и Йозгюнеш посочват, че ефектът от тези бракове може да бъде усетен само в най-близките социални и професионални кръгове. 
						„Това определено беше възможност някои хора около нас, като например роднини и съседи, да влязат в контакт с „другите“, да видят на живо „турчин“ или „грък“ и това помогна за разбиването на определени стереотипи“, обяснява Йозгюнеш. 
						Айше Гюндюз Хошгьор, експерт по смесени бракове от анкарския Близкоизточен технически университет, подчертава, че смесените бракове са фактор, който допринася за интегрирането на поне единия от двамата партньори. 
						„Когато обсъждаме смесени бракове между различни етноси, нивото на образование и професионалният опит са от определящо значение за полагането на основа за свързването на потенциалните партньори [от различни култури]“, каза Хошгьор за SETimes. 
						Въпреки това тя отбелязва и важността на религията при оценяването на устойчивостта на тези бракове. 
						Според Арис Лазарис, собственик на туристическа агенция, който помага за координирането на снимачния процес на големия остров, наричан от местните ​​Митилини по името на столицата, освен интерес към смесените бракове в реалния живот, „Ики яка бир Исмаил“ поражда и туристически бум на Лесбос, дължащ се на потока от резервации от турски туристи. 
						„След ада през слабия сезон заради икономическата криза и анулираните резервации от чуждестранни туроператори сега не сварваме да вдигаме слушалките на телефоните“, каза предприемачът от Митилини. 
					
				
			
					 
					
 
 

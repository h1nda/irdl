Лидери от Югоизточна Европа обещават да пазят културното наследство
					23/05/2005
					Лидери на балкански страни подписаха в събота декларация, с която обещаха да увеличат усилията за запазване и развитие на културното наследство в региона. 
					(БTA, Агенция София нюз, БНН, Атинска информационна агенция, Катимерини, МИА, Официален уеб-сайт на българския президент - 21/05/05; БTA, Джърнъл ъв търкиш уикли, Търкиш прес, Фена - 20/05/05)
 
					 
						
"Културното наследство от години се използва като оправдание за конфронтационни действия, но сега ние доказваме, че културата е част от многостранния положителен имидж на региона," каза на форума българският президент Георги Първанов. [AФП] 
						В събота (21 май) президентите на осем страни от Югоизточна Европа (ЮИЕ) обещаха да увеличат усилията за запазване и развитие на културното наследство на региона.
						Президентите Алфред Мойсиу на Албания, Борислав Паравац на Босна и Херцеговина (БиХ), Георги Първанов на България, Стипе Месич на Хърватия, Каролос Папуляс на Гърция, Бранко Цървенковски на Македония, Филип Вуянович на Черна гора и Ахмет Неждет Сезер на Турция се срещнаха в петък в град Варна на българското черноморско крайбрежие на двудневен форум под надслов "Културните коридори в Югоизточна Европа: общо минало и споделено наследство". Към тях се присъединиха министрите на културата на Румъния и Сърбия, както и генералният директор на ЮНЕСКО Коичиро Мацуура и генералният секретар на Съвета на Европа Тери Дейвис. На срещата, проведена по инициатива на Първанов, присъстваха и официални представители на Европейската комисия и на Международния съвет за паметниците на културата и забележителните места. Срещата на върха се проведе под егидата на Първанов, Мацуура и Дейвис. 
						Участниците потвърдиха, че в продължение на хилядолетия балканският регион е бил кръстопът на цивилизации и религии, а културните маршрути са ресурс за икономическо развитие и възможност за промяна на имиджа на региона.
						"Културното наследство от години се използва като оправдание за конфронтационни действия, но сега ние доказваме, че културата е част от многостранния положителен имидж на региона," каза Първанов по отношение на етническото и културно многообразие на Балканите и тяхното бурно минало. 
						В края на срещата президентите приеха декларация, в която се посочва, че "културното и историческо наследство повече не може да ни разделя; напротив, то ще ни обедини и ще бъде един от най-сериозните аргументи за интеграцията на региона в ЕС." 
						От участващите страни единствено Гърция е член на ЕС. България и Румъния трябва да се присъединят към блока от 25 държави членки през януари 2007 г. Варненската декларация съдържа и обещание на балканските лидери да подкрепят създаването на регионална рамка за институционално сътрудничество в областта на културното наследство. Те обещаха също да работят в партньорство с люксембургския Европейски институт за културни маршрути и с други специализирани институции. 
						Запазването, развитието и тълкуването на историческото наследство трябва да насърчи взаимното разбирателство и уважение, се казва в документа. 
						Държавните ръководители се споразумяха да подпомогнат създаването на регионална мрежа от национални и международни експерти, чиято задача да бъде разработването на стратегия за запазване, устойчиво използване и развитие на културните коридори, както и план за действие за нейното реализиране. Вероятно документите ще бъдат представени по време на следващата регионална среща на президентите, която -- по предложение на Месич -- ще се проведе в Хърватия през 2006 г. и ще се съсредоточи върху проблемите на науката. 
						В рамките на варненската декларация президентите обещаха също да насърчат спешните мерки за защита на застрашените обекти на културното наследство в региона, включително по-нататъшни действия срещу незаконния трафик на произведения на изкуството.

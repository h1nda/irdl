Прищина и Белград ще проведат нов кръг от преговори, посветени на религиозните и културни обекти
					04/07/2006
					Преди поредния кръг от преговори, насрочен за 11 юли, косовската албанска делегация обяви, че не е готова да приеме нови искания за защитени зони. Междувременно група католически и православни епископи призоваха двете страни да преговарят в дух на доверие.
					От Блерта Фоничи за Southeast European Times от Прищина – 04/07/06
 
					 
						
Косовската албанска страна оспорва исканията за защитена зона около манастира в Грачаница. [Гети Имиджис]
						Косовският преговарящ екип прие да участва в следващия кръг от преговорите с Белград за културното наследство в Косово, който ще се проведе на 11 юли. Косовската страна обаче заяви, че няма да приеме нови искания за защитени зони около сръбските православни културни и религиозни обекти. 
						"Ние сме против компромиси по този въпрос," каза Скендер Хисени, говорител на преговарящия екип. Той заяви, че екипът ще проучи новите предложения на работната група на ООН, но че вече няма място за отстъпки. 
						Канцеларията на заместник специалния пратеник на ООН Алберт Рохан състави група от представители на Сърбия и Косово, включваща и експерти от международни институции, като ЮНЕСКО и Съвета на Европа, която да работи по всеки случай поотделно. В четвъртък (6 юли) Рохан ще пристигне в Прищина, за да обсъди предстоящата сесия. Той ще донесе със себе си 12 карти, илюстриращи възможните защитени зони около различни религиозни обекти. 
						Косовските преговарящи обаче вече посочиха, че смятат някои от тях за несъстоятелни. 
						"Например манастирът в Грачаница. Как може около него да има защитена зона, когато край една от основните религиозни сгради преминава главен път?", добави Хисени. 
						Канцеларията на специалния пратеник за преговорите по статута Марти Ахтисаари отрече в понеделник Белград да е поставял официално искане за отлагане на следващия кръг от преговорите. Координаторът на сръбския преговарящ екип Слободан Самарджич бе казал по-рано, че сръбското правителство иска да отложи срещата, тъй като той и премиерът Воислав Кощуница щели да бъдат на посещение в Съединените щати по същото време. 
						Междувременно група католически и православни епископи призоваха лидерите на Сърбия и на косовските албанци да преговарят в дух на доверие за политическото бъдеще на Косово, което в момента е под администрацията на ООН. 
						Епископите призоваха също за безопасно завръщане на 200000 сърби и други малцинства, напуснали Косово заради насилието там. 
						"Само чрез истински диалог между взаимно уважаващи се страни и чрез честни преговори справедливостта в Косово може да възтържествува," се казва в изявление, публикувано от Съвместната комисия на православните и католическите епископи, които се срещнаха във Вашингтон. 
						Комисията е съставена от американски католически епископи и православни епископи от Канада и Съединените щати. Тя се занимава с начините, по които двете църкви биха могли да си сътрудничат по практически въпроси.

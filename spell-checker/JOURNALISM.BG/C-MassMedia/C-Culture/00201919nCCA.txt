Културното наследство се нуждае от закрила
					03/10/2011
					Политическото и етническото напрежение продължава да е заплаха за сръбските културни и религиозни обекти.
					От Линда Карадаку за Southeast European Times от Прищина – 03/10/11
 
					 
						
Според косовските власти опазването на културните обекти е основен приоритет. [Ройтерс]
						В манастира в Дечани, Западно Косово, животът продължава по същия начин, както от векове. Около 30 монаси прекарват дните си в молитва или религиозни размисли, а също и в грижи за манастира и дейности като иконопис и дърворезба. 
						Мястото, където се намират някои от най-добре запазените средновековни стенописи в региона, е включено в списъка на световното културно наследство на ЮНЕСКО. Същевременно обаче то е застрашено. На фона на продължаващото напрежение между Косово и Сърбия неговият статут на важен сръбски религиозен и културен обект го превръща в мишена за албанските националисти. 
						„Въпреки че манастирът взе допълнителни мерки, за да установи по-добри контакти с общината, радикалните политически елементи продължават да са заплаха за нашия манастир”, каза за SETimes отец Сава Янич. Освен самия манастир, десетина съседни обекта също са под закрилата на КФОР и косовската полиция. 
						Съгласно Плана "Ахтисаари” манастирът е един от 45-те религиозни, исторически и културни обекта, които са включени в списъка на специалните защитени зони. Макар че сега се набляга на предпазването им от нападения, предназначението на зоните е много по-широко, обяснява отец Сава. 
						Целта, посочва той, е „да се защити уязвимото културно наследство – от промишлена дейност, пътно строителство, обезлесяване и всичко, което може да промени неговата културна и природна среда”. 
						Властите в Прищина твърдят, че местата като Дечани са важни за страната като цяло и че правителството е поело ангажимента да ги защитава. 
						„Косовското културно наследство е в списъка от най-важни приоритети на министерството”, заяви министърът на културата, младежта и спорта Мемли Красничихе. „Искаме да работим в координация със структурите на гражданското общество, международните партньори, религиозните общности и други за опазване на културното наследство.” 
						Някои граждани на Косово обаче твърдят, че проблемите все още не са решени из основи. 
						„Преобладаващото албанско население на Косово има ужасни спомени за лошото отношение към техните религиозни обекти по време на режима на Милошевич”, казва Авни Зогиани, ръководител на косовската НПО „Чоху”. „Освен това установяването на статут на изключителна собственост на Сръбската православна църква върху православните обекти допринесе за засилване на вече съществуващото възмущение.”
						„Ще се нуждаем от сериозен политически ангажимент, за да покажем, че сръбските църкви са преминали през катарзис и вече не са източник на омраза, нито подбуждат към етническа нетърпимост”, заяви той за SETimes. 
						Чазим Намани, историк и държавен служител, отговарящ за културното наследство, посочва, че ключът е в деполитизирането на въпроса. 
						„Културното и историческото наследство трябва да бъдат защитени от професионални институции, от косовския Институт за защита на паметниците на културата”, заяви Намани. „Мисля, че сегашната институционална организация [за защита] не даде желаните резултати.” 
						Сегашният подход, посочи той, просто запазва съществуващото напрежение. 
						Отец Сава не е съгласен, като твърди, че защитата на Дечани не трябва да се свързва с политически маневри. Закрилата на такива обекти, заяви той, „е въпрос на запазване на културното наследство, което е сериозно застрашено от физическо унищожаване или от това да бъде отнета неговата религиозна и културна идентичност”. 
						„Собствеността и правата на собственост на Сръбската православна църква трябва да се спазват”, добави той. 
						В доклад на Международната гражданска служба (МГС) от 22 септември се посочва, че е постигнат напредък в някои области, но остава да бъде направено още много. 
						Повечето от 45-те паметника, които са включени в списъка, малко или много са в същото състояние както през 2007 г., твърди МГС. Отбелязва се подобряването на сигурността и по-добрите отношения между местните власти и сръбското православно духовенство. 
						„Налице е ясна необходимост от по-добри процедури за защита и управление на паметниците и защитените зони. Препоръчително е компетентните органи да предприемат бързи действия, за да гарантират устойчивото и интегрирано запазване на Подробното предложение за статута за паметниците и обектите”, се казва в доклада. 
						Докладът „ясно показва необходимостта от по-ефективна защита чрез подобряване на планирането и наблюдението на съответните обекти”, заяви ръководителят на МГС Питер Фейт.

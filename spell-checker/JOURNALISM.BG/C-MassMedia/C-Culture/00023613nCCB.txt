Лятото на Балканите е богато на културни събития
					20/08/2007
					Художествени изложби, концерти и филмови фестивали са неделима част от живота през лятото в Югоизточна Европа. 
					От Наташа Радич за Southeast European Times в Загреб –25/07/07
 
					 
						
Филмовият фестивал в Пула в Хърватия е един от най-старите в Европа. [Филмов фестивал "Пула"]
						Лятото в Югоизточна Европа е рай за любителите на културата. Художествените изложби, концертите и филмовите фестивали са станали неотделима част от сезона на Балканите. Някои събития датират отдавна и целят да възстановят някогашната си репутация, докато други се появиха наскоро на културната карта. 
						В Хърватия два големи филмови фестивала привличат зрители в разгара на лятото. На филмовия фестивал "Пула" и филмовия фестивал "Мотовун", наречени съответно на градовете домакини на полуостров Истрия, се показват премиери и присъстват чуждестранни гости, както и хърватски филмови звезди. "Пула" обаче е по-традиционното събитие, докато "Мотовун" показва независими филмови продукции на представители на по-младото поколение. 
						Фестивалът в Пула е сред най-старите филмови фестивали в Европа.Той води началото си от 1953 г. и бързо се налага като главно филмово събитие в бивша Югославия. Бившият югославски президент Йосип Броз Тито бе един от най-големите почитатели на фестивала и използва влиянието и властта си, за да привлича кинозвезди в римския амфитеатър "Арена Пула", където се провеждаше фестивала. 
						Макар че в Югославия властваше комунистическа диктатура, фестивалът в Пула успяваше да привлече знаменитости като Орсън Уелс, София Лорен, Ричард Бъртън и Елизабет Тейлър. Като фестивал на открито той дава възможност за гледане на филми под звездното небе. Фестивалът винаги се е радвал на огромна популярност и е едно от най-очакваните събития през лятото. 
						След разпадането на Югославия, фестивалът в Пула също престава да се провежда в продължение на почти едно десетилетие. Завръща се отново в културния живот през 1992 г. в рамките само на Хърватски филмов фестивал и едва през 2001 г. той отново възвръща своя международен статут. Днес хърватските продуценти все още смятат фестивала в Пула като най-голям тест за подкрепа на публиката и оценка на критиката. Тази година наградата "Златна арена" за най-добър филм получи Кресимир Милич за филма "Живи и мъртви". На фестивала също бе показан последният филм, сниман в бивша Югославия, "Бел епок - Последен валс в Сараево", завършен във филмовите студия "Ядран" в Загреб след 17-годишно забавяне. 
						Мотовунският филмов фестивал започва през 1999 г. и оттогава става любим фестивал на по-младите кинолюбители от цяла Европа. Те могат да опънат палатки на близките хълмове и да гледат филмови премиери срещу незначителна такса. Всяка година повече от 50 различни филми се представят по време на петдневния фестивал, който някои наричат "Хърватския Удсток". Неговата голяма награда е "Пропелерът на Мотовун", която тази година получи израелския режисьор Дрор Шаул. 
						Докато филмовите фестивали са забележителност през лятото в Хърватия, в Албания акцентът се поставя върху представленията на живо, в старинни градове и крепости. В Бутринти, град в югозападната част на страната, датиращ от 3-ти век пр. н. е., се провежда международен фестивал през юли. Според Алфред Буалоти, продуцент на събитието, през осемте години, през които се е провеждал фестивалът, той е допринесъл "не само за признаването и обмена на театрални ценности, но и за развитието на културния туризъм". 
						Крепостта на Али Паша Тепелена в Порто Палермо, Химара, се очаква да бъде трансформирана в художествена лаборатотия, отворена за нови идеи от артисти с различни таланти и от различни страни. 
						
През юли в старинния град Бутринти в Албания бе показано най-доброто от съвременната култура. [Гети Имиджис]
						В крепостта на Али Паша в Порто Палермо, Химара се проведе Международният фестивал на изкуствата "Артконтакт" за първи път в Албания. Крепостта, която датира от османската епоха, е трансформирана в художествена лаборатория за нови идеи от артисти с различни таланти и от различни националности. Фотография, модерен балет, експериментална музика и други художествени представления, бяха сред показаните жанрове. 
						Целта е "да се споделят чувства, мисли и мнения... ние ще мечтаем и ще превърнем утопията в реалност. Ще създадем един различен свят", каза Анди Тепелена, един от организаторите. 
						 В Македония лятото сякаш е непрекъснат низ от културни и фолклорни събития. Известни са летните фестивали в Охрид и Скопие. Световно известни поети участват в поетичните вечери в Струга. Освен това много градове в Македония като Струмица, Щип, Дебар и Радовиш организират летните културни събития, включващи фолклорни концерти, театрални постановки и камерни концерти. 
						Популярен фестивал е "Илинденски дни" в Битоля. В Охрид ежегодно се провежда "Балкански музикален площад". Фестивалът за антична драма се провежда в старинния град Стоби. 
						Петер Кистерман, известният германски мултимедиен артист, даде представленине на сцената на открито в парка Александрия в Прилеп, като част от годишното събитие "Град на културата". В Баргала, археологически район до Щип, се игра театрална постановка за първи път това лято. Повече от 500 любители на театъра гледаха "Индия, Индия" от Петре Бакевски на режисьора Младен Кръстевски. 
						Забележително събитие това лято в Македония бе постановката "Соларис" в Античния театър в Охрид на 31 юли. Режисьорът Златко Славенски е бил вдъхновен от известния роман на Станислав Лем, както и от "Космос" на Карл Сеган, лекциите на Стивън Хокинг и твърбите на Достоевски и Шекспир. Резултатът е уникално съчетание на видео, музика, танци и текст. "Соларис" бе представена на сцена с диаметър 20 метра с 50-метрова кула, напомняща на Вавилонската кула. Фотографии на вселената на НАСА бяха показани по време на преставлението. 
						Драган Даутовски даде представление в старинната обсерватория в Кокино на 31 юли. Той приветства северното слънцестоене, свирейки на наскоро открита окарина на 6000 години. Освен него още 20 поети и дванайсетина художници създадоха обща творба на огромно платно. 
						Най-значимото събитие през лятото в Сърбия може би ще бъде фестивалът "ЕXIT", но едва ли ще бъде единственото. Белградският летен фестивал, който се провежда в края на юли и началото на август, запознава сърбите със световните тенденции в танците, музиката и театъра. Темата тази година бе "тук и сега" и както обяснява генералният мениджър на фестивала Дарка Радосавлевич-Василевич, фразата загатва за екзистенциалните проблеми на младите хора, както и за въпроса дали да останат в Сърбия или да заминат в чужбина. 
						"Всичко зависи от нас самите", твърди Радосавлевич-Василевич, като фестивалът се опита да покаже това с нови творби на новото поколение сръбски драматурзи. 
						 И накрая, точно когато фестивалният сезон изглежда е към края си, южният град Ниш стана домакин на забележително събитие - джаз фестивала "Нишвил", който привлече забележителности от страни от целия свят. Айк Търнър участва с събитието тази година, а легендарният китарист Лари Горвел и Влатко Стафановски ръководиха семинари. 
						
Зоран Николовски (Скопие), Йонилда Кочи (Тирана) и Георти Митев Шантек (Белград) изготвиха този материал.

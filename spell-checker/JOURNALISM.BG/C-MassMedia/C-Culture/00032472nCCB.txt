Стаматис Краунакис: За изкуството и значението на въображението
					23/11/2009
					Гръцкият композитор/режисьор/драматург Стаматис Краунакис никога не се страхува да заложи репутацията си особено, когато опитва нова, неизследвана територия. Той сподели със SETimes какво го кара да продължава напред.
					Текст и снимки от Мария Паравантес за Southeast European Times в Атина -- 23/11/09
 
					 
						
Стаматис Краунакис
						Стаматис Краунакис, артист с многостранни таланти, който разчита на традиционалистките елементи и универсалните теми, заложени в собствената му култура, говори за представата си за изкуството, за упоритата работа и за важните неща. 
						
						SETimes: Мнозина смятат, че вие сте един от най-великите композитори на вашето време. Някои казват, че вие сте легенда. Според вас какво ви прави легенда? 
						
						Стаматис Краунакис: Нямам никаква представа как се прави легенда. Онова, което помня, откакто бях на четиринайсет години, когато осъзнах с какво ще се занимавам, бе само работа, работа и работа. От шест и трийсет сутринта до три на следващата сутрин. А и още повече, когато започнах да работя в нощни клубове. Имаше толкова много работа, че започнах да заспивам в гримьорната. 
						Твърдо вярвам, че само упоритата работа отваря врати и ражда идеи. Идва момент, когато не седиш да чакаш вдъхновението, а го имаш непрекъснато. Никой артист не казва, че чака вдъхновението, така както чакаш да отидеш на среща. Вдъхновението винаги трябва да го има. Обработваш почвата, независимо дали вали дъжд или грее слънце, за да можеш един ден да ожънеш реколтата. Някой ден можеш да кажеш, че нещо уникално, различно или ново се е родило от този [творчески] процес. Това е, което правите в изкуството. 
						От много ранна възраст почувствах, че имам какво да кажа на хората. Чувствам, че имам мисия, че мога да общувам и лекувам чрез музиката. С годините осъзнавам, че моите "пациенти" ме признават. 
						
						SETimes: Tеатър, музика, филми, детски пиеси, проза - кой вид изкуство е най-близо до сърцето ви? 
						
						Kраунакис: Винаги съм искал да се занимавам с музикален театър. Затова се чувствам толкова щастлив, че го правя. Вярвам, че театърът ме спечели, защото първата книга, която прочетох бе диалог, пиеса от Тенеси Уилямс. Аз съм сред най-продуктивните творци в този жанр. Правя го от толкова отдавна, че чувствам, че съм станал наистина някакъв специалист в тази област. 
						
Уникалният Краунакис по време на концерт. 
						
						SETimes: Трупата "Спейра Спейра" празнува десетата си годишнина с представлението "ФестиВалиум". Как се роди тази трупа и какво ви кара да се посветите на изкуство, което не е доходоносно? 
						
						Kраунакис: Това е божията воля. Само това мога да кажа за трупа, която съществува вече десет години. Всички ние успяваме да общуваме един с друг. Никога не позволяваме на лошите мигове да ни сразят. Нашата философия? Бедността се нуждае от по-фини неща - гурме. За да бъде честен, ще кажа, че в началото нашите спонсори бяха семействата на децата. Много от младежите казваха, че веднъж попаднали тук, родителите им ги възприемали сериозно. И това проправи пътя за други млади хора да дойдат и да се присъединят към нас. Какво ни прави всеотдайни? Фактът, че всички се смеем и се забавляваме, докато работим на сцената. 
						
						SETimes: Какво представлява трупата "Спейра Спейра" в днешната местна артистична реалност? 
						
						Kраунакис: Свободата на изразяването. Ние успяваме да комуникираме и да разчупим всички бариери - възрастови, културни и личностни разлики, което не е лесно. Но онова, което ни държи заедно, е фактът, че никога не лъжем. Истината е онова, от което сме се ръководили във всичко, което сме правили и правим. 
						
						SETimes: Tемите на вашите представления, тяхната откритост, начинът, по който се разкриват тайни - истини, за които никой не иска да говори или признае - прогонвали ли са публиката ви? 
						
						Kраунакис: Публиката се променя всяка година в зависимост от това, което те могат и искат да видят или чуят. В Гърция, независимо дали човек е фен или не, искаме да наблюдаваме как акробатът пада от въжето. Има такива, които искат да видят как се проваляме, но същите тези хора ни подражават, смятайки, че е лесно да правят онова, което правим ние. Успехът е наистина способността да изразиш същината на нещата. Нашият успех се крие във факта, че всяко представление докосва проблеми, които засягат всички във всяко време. 
						"Oли Мавра" (Всичко черно) бе за Сараево. "Продадено" бе за замяната на драхмата с еврото, "Класики Синтаги" (Класическа рецепта" бе за смъртта на социалистическата партия и за връщането на дясната партия "Нова демокрация"; "Биберо" (Умиротворител) разкрива поражението на социалистическия модел и връщането на десния манталитет от типа на Караманалис от 50-те години - това са само някои от темите, които засягаме. Всички наши представления отразяват времето; те обрисуват нещата такива, каквито са. 
						
						SETimes: Как артистът/композиторът/ поетът успява да говори на много поколения, на много езици, да пренебрегне ограниченията и да прескочи граници? 
						
						Kраунакис: С наблюдения, като стане част от онова, което виждате, като разбира онова, което се крие зад фасадата. Вярвам, че моите песни станаха част от нашата колективна памет и от времето, в което живеем. Вие може често да чуете майка и дъщеря да пеят тези песни. 
						
						SETimes: В една популярна гръцка песен на Диониси Савопулос се казва: "това са Балканите и с това шега не бива". 
						
						Kраунакис: За мен Гърция е духовният център, откъдето започва всичко. Но именно от тази духовност, тази енергия ние страдаме и заради нея ни наказват. Гърция е многообразна: съществуват епироти, кретяни, йонийци и поне десет различни музикални влияния и жанрове, които взаимодействат с нашата гръцка идентичност. Нашите балкански съседи ни обичат и имаме много общи неща - на първо място страстта. Опитвам се да следя колкото се може повече изкуството в съседните страни. Най-голямата ми любов, разбира се, е Константинопол, откъдето са корените на една от бабите ми. Обичам също и българска музика, югославските традиции, които напомнят на нашите македонски песни. 
						Въпреки че твърдо вярвам, че Гърция е една от малкото страни с плеяда от музикални жанрове и традиции, тъжно ми е, когато виждам по-млади изпълнители да отиват в чужбина и да имитират, вместо да търсят вдъхновение в нашата колективна памет. В днешно време ние виждаме т.н. модерни творби, които са толково далеч от писменото слово, от традицията.

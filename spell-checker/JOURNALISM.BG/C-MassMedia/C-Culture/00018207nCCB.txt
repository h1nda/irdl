Сибиу: Културна столица на Европа през 2007 г.
					10/04/2006
					С калдъръмените си улички и саксонски архитектурен стил, трансилванският град Сибиу е музей на открито. С богатата история, градът предлага на посетителите множество културни обекти, включително средновековни крепостни кули и 15 великолепни църкви. Затова е съвсем естествено, че ЕС го избра, заедно с Люксембург, за 32-та културна столица на Европа. Градът ще получи този статут през 2007 г., в която Румъния трябва да стане членка на ЕС.
					От Пол Чочоиу за Southeast European Times в Букурещ – 10/04/06 Снимките са любезно предоставени от Пол Чочоиу 
 
					 
						
Големият площад е историческото сърце на Сибиу и за първи път се споменава през 1411 г. като пазар за зърно
						Пътуването покрай Карпатите през протока "Червената кула" оставя назад това, което чужденците наричат Влашко и посетителят се озовава в един напълно нов свят - Трансилвания. Първото нещо, което се забелязва, е архитектурата. В саксонските села има каменни къщи с покриви с плочи и задни дворове, наредени в безупречни редици по улицата. Това е традиция, свързана с Централна Европа, която е напълно различна от всичко останало в Румъния. 
						Град Сибиу има определено средновековна атмосфера. Ако не бяха автомобилите по улиците или бутиците, човек лесно би могъл да си представи, че се е върнал назад във времето. В подножието на планините Фагарас, Сибиу се намира на входа на тази легендарна провинция от девет века насам. 
						За първи път откриваме Сибиу в документ, написан през 1191 г. от папа Целестин ІІІ, под името Хермансдорф, а по-късно, след като придобива ранга на civitas през 1366 като Херманщадт. През 1919, една година след като Трансилвания е върната на страната, името на града официално става Сибиу. 
						С богата история градът, който устоява на обсадата на султан Мурад ІІ през 1438, има с какво да се гордее: тук се открива първата болница в Румъния, първото училище, първият музей, първата аптека и първата фабрика за хартия. Първата книга на румънски бе отпечатана в Сибиу, който също е и мястото, където се проведоха и първите експерименти с ракети в света. 
						За да се опишат всичките красоти на града, са необходими няколко страници. Най-добре е всеки да ги открие сам и да се наслади на всяка изненада, която може да открие зад ъгъла, обикаляйки старинните улици, точно както безброй поколения са го правили от 12 в. насам. 
						
Градът има две нива: Горна част, която включва повечето от историческите забележителности на Сибиу и долна част
						Добре е да се започне с Националния музеен комплекс АСТРА, най-големият открит музей в Европа. Този етнографски музей, открит през 1967 г., се простира върху 96 хектара и радва посетителите си със своите 340 сгради, включително водни и вятърни мелници, гигантски преси за вино, плодове и олио, заводи за гориво и други структури, представляващи архитектурните стилове от цялата страна. Малкото, тихо кътче от Румъния се разкрива пред очите ви, докато пътувате в традиционния файтон, теглен от коне. Комплексът включва Музея за саксонска етнография и народно изкуство "Емил Сигерус" и Музея за световна етнография "Франц Биндер". 
						Ако все още не сте задоволили апетита си за древни традиции, вземете трамвая, който е вторият в Европа, до Маргинимеа Сибиулиу, уникален етнографски район, където също можете да посетите най-големия музей в Европа за икони върху стъкло. 
						Музеят Брукентал, първият по рода си в Румъния и вторият в Европа, съдържа художествените колекции и библиотеката на Самюел фон Брукентал, бивш губернатор на Трансилвания. В прочутата му резиденция има картини на Рубенс, Ботичели, Ван Дайк и Тициан, както и други картини на известни художници. Списъкът с музеите продължава: Историческият музей, Фармацевтичният музей, Музеят за оръжия и ловни трофеи, Природонаучният музей и Музеят за парни локомотиви. Само една карта ви осигурява достъпа до всички тях. 
						
Град Сибиу има определено средновековна атмосфера 
						Нещо повече, самият Сибиу е музей на открито. Като вървите по старите калдъръмени улички, имате възможност да разгледате отблизо останките от друга епоха. Градът има две нива: горна част, в която се намират повечето от историческите обекти на Сибиу и долна част. Те са свързани със стълби, построени през 13 век. Големият площад е историческото сърце на Сибиу, споменат за първи път през 1411 г. като пазар на зърно. Както и с повечето централни площади в средновековните градове, това е мястото, където са се провеждали публични митинги и публични екзекуции. Малкият площад е заобиколен от запазени средновековни сгради, най-вече занаятчийски къщи и работилници, и осигурява лесен достъп до етнографските музеи. 
						Тъй като цитаделата Сибиу в продължение на векове е била крепост на портите към Трансилвания, той е бил заобиколен от стени и защитни кули, повечето от които все още гордо се извисяват: Кулата на съвета, построена през 13 в., Кулата на "аркебузите", Кулата на грънчарите, Кулата на дърводелците, построени през 15 в., Дебелата кула, построена в средата на 16 в, бастионът "Халер", построен през 1552 г., кръглата Барутна кула и Кулата на кожарите. Над покритите с плочи покриви се издигат 15 стари църкви, архитектурни шедьоври, които внушават респект, независимо дали са евангелистки, ортодоксални, католически, протестантски, францискански или урсулински. 
						За онези, които желаят да се озоват в настоящето и да се забавляват, само на 35 км от Сибиу се намира курортът Палтинис. И тъй като употребихме доста суперлативи, може да добавим още един: Палтинис е най-старият и най-високият курорт (намира се на височина 1440 м) на Румъния. Застроен е през 1894 г. и има четири хотела, шест хижи и 17 вили за туристи, много ресторанти, барове и магазини. 
						През 2007 г., когато Румъния ще се присъедини към ЕС, Сибиу ще стане 32-та културна столица на Европа, заедно с Люксембург, след като бе номиниран от Съвета на министрите на културата на ЕС през 2004 г. Общината започна да осъществява амбициозна програма за обновяване на града, както и да подготвя събития, които ще укрепят културното сътрудничество и разбирателството на континента. Румъния ще влезе в бъдещето си в ЕС през старинните врати на този исторически град.

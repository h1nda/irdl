Гръцкият министър на културата състави своята програма
					09/11/2009
					Новият министър планира да насърчава културата и туризма.
					От Мария Паравантес за Southeast European Times от Атина -- 09/11/09
 
					 
						
Скулптури, които са част от така наречения Елджински мрамор, взет от Партенона в Атина, са изложени в Британския музей в Лондон. [Гети Имиджис]
						Новият гръцки министър на културата и туризма Павлос Геруланос обяви в края на миналия месец, че министерството работи по много проекти, като например борбата с кражбите на антики и незаконната търговия с тях, връщането на мраморните скулптури от Партенона и насърчаването на програми в областта на културата, като например ежегодния фестивал в Атина и Солунски филмов фестивал. 
						В своето първо изказване пред парламента Геруланос заяви, че страната трябва да използва своите културни ресурси. 
						 "В културата няма много пари", заяви той, "но може да се спечели много." 
						Той говори най-вече за използването на гръцката история, съвременно изкуство, култура и традициите -- в това число средиземноморската диета, която акцентира на хранителните навици на страните по крайбрежието на Средиземно море -- както и природната красота на страната за насърчаване на алтернативни форми на туризъм. 
						Геруланос заяви, че ще върви по стъпките на покойната и много обичана министър на културата от Социалистическата партия, Мелина Меркури, която си беше поставила за цел мраморите от Партенона да бъдат върнати от Британския музей, където се намират в момента. През юни миналата година в Музея на Акропола беше открита новоизградената специална галерия, в която трябва да бъдат изложени паметниците. 
						Генералният секретар на ООН Бан Ки Мун посети Музея на Акропола в сряда (4 ноември). 
						Геруланос прикани и филмовите дейци да предложат начини за подобряване на ежегодния Международен филмов фестивал в Солун, който служи като трамплин за млади кинорежисьори от Югоизточна Европа. Конкурсният фестивал с 50-годишна история, който тази година е под надслов "Защо кино сега?", се провежда между 13 и 22 ноември в пристанищния град Солун и е едно от водещите филмови събития в Балканския регион. 
						Геруланос спомена и 54-годишния фестивал в Атина (и Епидавър), който всяка година става сцена на международни музикални, театрални и танцови прояви. През последните няколко години фестивалът има организационни проблеми, като последно през май театралните синдикати заплашиха да отменят събитието. 
						"Полагат се сериозни усилия", посочи министърът, "но трябва да намерим начини да популяризираме фестивала още повече, тъй като той се провежда по време на туристическия сезон в Атина." 
						Министърът обаче не спомена Националната опера, която е потънала в дългове.

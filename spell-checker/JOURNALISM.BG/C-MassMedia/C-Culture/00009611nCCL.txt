Балканската корупционна култура може да се промени
26/01/2004
Корупцията не е нито само балкански, нито само източноевропейски проблем. Беглият поглед върху индекса за годишните възприятия на корупцията, подготвен от Трансперънси Интърнешънъл, показва, че всяко кътче на света е засегнато от явлението. Това не означава обаче че то е неизбежно или неовладяемо.
Коментар на Лиз Барет за Southeast European Times в Загреб - 26/01/04
 
 
Какво прави ЮИЕ толкова уязвима на корупция? Проучванията сочат, че три са основните фактори. Първо, четиридесетте години социализъм са ерозирали уважението към държавата, властта и по-общо към спазването на правилата. Длъжностните лица често пъти са възприемали заеманите постове като "зелен сигнал" за раздаване на обществени блага на приятели, познати или на всеки, който е склонен да плати "нещо отгоре" за "специална услуга". Тази култура продължава да битува в много сфери на общественото обслужване, като сега държавните служители виждат в това източник на допълнителни доходи към мизерните си заплати.
Второ, макар комунистическата система да е премахната, структурите, които се стълбове на демокрацията и пазарната икономика, все още не са напълно консолидирани. Това създава вакуум в ценностната система и хората не са сигурни какво поведение да следват. Освен това преходът създава среда на изключителна несигурност. Социални групи, които са имали висок социален статут при социализма, в някои случаи са загубили внезапно властови позиции и материални облаги, докато други групи са постигнали бърз успех, но продължават да считат, че положението им е несигурно. Цялата тази несигурност създава допълнителни стимули за хората да злоупотребяват с общественото си положение.
Войната на Балканите прибави още едно измерение към проблема. Санкциите причиниха недостиг на основни продукти, насърчавайки културата на подкупа. На по-високите нива националистически настроените политици, които се стремяха да формират своя властова база, често пъти използваха процеса на приватизация като прикритие за раздаване на държавни активи на политически приятели. Корупцията и организираната престъпност се свързваха в едно, когато лидери имаха нужда да купуват или внасят контрабандно оръжие, като някои от мрежите, използвани преди за трафик на оръжие, по-късно бяха преобразувани в канали за трафик на жени и наркотици.
В своят съвкупност трите фактора допринесоха за създаване на култура, при която предоставянето на обществени услуги се разменя срещу лични - понякога политически- "подаръци". При по-голямата част от корупцията в региона не се използват пари. Вместо това хората получават незаконен достъп до стоки и услуги, ако имат точните връзки.
В края на октомври Пактът за стабилност откри регионален офис на своята Антикорупционна инициатива в Сараево. Тъй като корупцията е деликатен въпрос, важен е фактът, че офисът е напълно независим от националните правителства. Това би трябвало да укрепи неговата надеждност при прилагане на антикорупционни инициативи, като в същото време му позволи да оказва натиск върху национални и местни правителства да вземат мерки за подобряване на положението.
Независимо от това антикорупционните усилия трябва да се съсредоточават не само върху наказанието на лицата, замесени в корупция, но и върху стартиране на дебат за това, какво представлява корупцията. Някои мести хора защитават културата на "даване на подаръци", заявявайки, че да наградиш някого за добрата му работа е просто въпрос на учтивост и приятелски чувства. Повечето хора обаче са съгласни, че се стига твърде далеч, когато се появява необходимост да се даде "подарък", за да се получи стока или услуга, на които клиентът има право.
Борбата срещу корупцията налага двупластов подход. От една страна, законите и разпоредбите трябва да се приемат, за да се дефинира понятието за корупция с оглед нейното криминализиране. В същото време етичните стандарти трябва да се повишат. Хората трябва да бъдат в състояние да намират ориентир в правилата, но правилата сами по себе си никога не могат да обхванат всички възможни ситуации.
Новият антикорупционен офис в Сараево разглежда съдиите и прокурорите като свой приоритет в усилията да се променят ценностите и културата. Ефикасната и обективна съдебна система е жизнено важна за здравето на демокрацията, тъй като хората трябва да вярват, че законът ще бъде прилаган и че никой не стои над него.

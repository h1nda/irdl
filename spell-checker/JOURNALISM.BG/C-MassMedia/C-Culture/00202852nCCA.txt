Увеличават се кражбите на предмети на изкуството от запустели църкви на Балканите
					29/05/2012
					Религиозните ценности в региона са все по-примамлива цел за крадците - особено в селата, опустели по време на войните през 90-те години на миналия век.
					От Биляна Лаймановска за Southeast European Times от Скопие - 29/05/12
 
					 
						
Крадците на предмети на изкуството се насочват към иконите в изоставените балкански църкви. [Ройтерс] 
						На фона на увеличаващия се брой кражби, църквите в Македония призовават за повече действия за опазване на ценните икони и религиозни предмети. Само за една седмица през този месец македонската полиция е регистрирала осем обира на православни религиозни сгради. 
						През последните няколко години имаше увеличаване на броя на кражбите от църкви в почти всички балкански държави, като бяха откраднати пари и други ценни предмети. 
						Църквите се нуждаят от по-голяма активност на държавата, за да опазят културното наследство; полицейската закрила, камерите за сигурността и алармените системи не са достатъчни, казват религиозните водачи. 
						Крадците добре познават стойността на ценните религиозни предмети и обикновено най-трудното препятствие, което срещат в църквите, е една заключена врата. В резултат на миграцията по време на войната през 90-те години на миналия век селата опустяха и религиозните сгради останаха незащитени. 
						"Това е безвъзвратен процес. Хората няма да се завърнат по домовете си, затова се нуждаем от спешни действия, за да опазим културното наследство. Това трябва да се направи, преди да е станало твърде късно", каза за SETimes Дарко Николовски от македонския Институт за опазване на паметниците на културата. 
						Епископ Тимотей от Дебърско-Кичевската епархия на Македонската православна църква казва, че ценните икони в запустелите църкви трябва да бъдат заменени с копия. 
						"Не със скъпи копия, а с обикновени, по-евтини копия. Не можем обаче да направим това, защото селяните казват: "Тези икони ни принадлежат, няма да се откажем от тях". Не зная защо е в нечий интерес да остави църковните картини незащитени", каза Тимотей за SETimes. 
						Замяната на иконите с копия в Македония и в други балкански държави е твърде скъп проект засега, каза Николовски. 
						"Това е една от възможностите, [но] трябва да помислим за разходите по съхраняването, реставрацията и складирането, което е най-големият проблем. Ще трябва да построим отделни депа за съхранение на иконите. Това е огромен проект", каза Николовски. 
						Полицията трудно проследява откраднатите икони поради организацията, която се простира отвъд границите на балканските държави. 
						Преди две години 34-годишен гръцки гражданин беше осъден на шест месеца затвор в Македония за опит да пренесе контрабандно икони през македоно-гръцката граница. В повечето случаи обаче полицията не успява да намери престъпниците. 
						Прецизното записване на данни ще позволи на Интерпол да се включи в търсенето на откраднатите предмети на изкуството. Създаването на база данни на църковните икони обаче ще струва скъпо, тъй като институциите в момента нямат официални регистри на предметите на изкуството в македонските църкви. 
						"Имаме регистри само на предмети в по-старите църкви, които се смятат за паметници на културата, но не и за по-новите религиозни храмове", каза за SETimes Ема Петрова, директор на Националния център за консервация в Скопие. 
						Според остарелите вече данни, събрани преди 40 години, в Македония има около 23 000 църковни икони. Няма достатъчно данни или описания по отношение на църковното изкуство и веднъж изнесено от църквата, обикновено то е загубено завинаги . 
						Според Тимотей всяка църква притежава най-малко 50 ценни предмета и събирането на цялостна база данни би отнело няколко години. 
						Общата стойност на откраднатите икони от Македония не може да бъде изчислена с точност, но според неофициални данни цената на една икона на черния пазар варира между 800 и десетки хиляди евро. 
					
				
			
					 
					
 
 

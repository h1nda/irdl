Сръбските избори в Косово преминаха при напрежение и протести
					31/05/2010
					Сръбската прогресивна партия и Демократическата партия на Сърбия събраха мнозинството от гласовете на изборите в неделя в разделения град Митровица
					От Линда Карадаку и Игор Йованович за Southeast European Times от Прищина и Белград -- 31/05/10
 
					 
						
Косовската полиция заема позиция на моста по време на протест в разделения град Митровица в неделя (30 май). [Гети Имиджис]
						Косовските сърби гласуваха в неделя (30 май) на неразрешени местни избори, организирани от сръбските власти в Северно Косово. Гласуването беше белязано от напрежение между косовските сърби и косовските албанци. 
						Специално звено на косовската полиция използва сълзотворен газ на моста в разделения град Митровица, за да предотврати сблъсък между двете страни, а за да се избегне насилие, по средата на моста бяха разположени войници на КФОР. 
						Ветерани от бившата "Армия за освобождение на Косово" и членове на движението „Ветевендосе” се събраха, за да покажат своето недоволство от провеждането на изборите. Групите се замеряха с камъни, а местните медии съобщиха, че някои журналисти са били нападнати от протестиращи сърби. Съобщено беше и за изстрели, идващи от населената предимно със сърби северна част. 
						Персоналът на КФОР предотврати ескалирането на конфликта, като блокира моста с танкове и използва сълзотворен газ, който скоро раздели тълпите демонстранти от двете страни. 
						Албанците от южната част на града настояваха, че на Сърбия не трябва да се разрешава да организира избори в Косово, докато сърбите от северната част се опитаха да докажат с демонстрации, че Северът никога няма да бъде част от институциите на Косово. Ръководителят на асоциацията на ветераните от войната Мухарем Джемайли, който организира митинга, се опита да спре протестиращите на главния мост. Напрежението обаче ескалира още повече, като сърбите от другата страна скандираха „Сърбия, Сърбия”. 
						 "Важното е, че не се стигна до физически контакт между двете групи. Напрежението беше високо, но положението беше овладяно”, каза за всекидневника „Коха Диторе” Бесим Хоти, говорител на косовската полиция в северната част. 
						Международната общност и косовски длъжностни лица заявиха, че няма да признаят избори, които са организирани от сръбското правителството в Митровица. 
						Повече от 20 000 сърби имаха право на глас, а избирателната активност беше около 28 %. Правителството в Белград, което не признава независимостта на Косово, твърди, че съгласно Резолюция 1244 на Съвета за сигурност на ООН то има право да организира местни избори в Косово. 
						Опозиционните партии в сръбския парламент -- дясната Сръбска прогресивна партия начело с Томислав Николич и Демократическата партия на Сърбия на Воислав Кощуница – спечелиха мнозинството от гласовете в Северна Митровица. И двете партии получиха над 17 % от гласовете, но не е ясно дали ще успеят да сформират местна администрация. 
						Демократическата партия (ДП) на сръбския президент Борис Тадич беше на трето място с 16 % от гласовете. По неофициални данни пет други партии, които са в коалиция с демократите, също са спечелили места в местното събрание. 
						 Директорът на проекта „Компромис Косово” Александър Митич каза за SETimes, че независимо от това кой ще сформира новото правителство в северната част на Митровица, не може да се очакват промени в отношението към властите в Прищина. 
						"Силната съпротива срещу всички форми на интеграция на Северно Косово в управленските структури на Косово определено ще продължи. Не трябва да се очаква и по-тясно сътрудничество с ЮЛЕКС. Разликите ще бъдат минимални и ще се отразяват основно в отношението на местното сръбско население към властите в Белград”, заяви Митич. 
						Сръбският министър за Косово и Метохия Горан Богданович, член на висшето ръководство на ДП, също изрази задоволство от изборите. 
						„Сега следва тежката работа по сформирането на общинските органи”, каза Богданович за местните медии. Той призова всички страни да поемат отговорността за всички граждани на Митровица, така че новата местна администрация да може да бъде сформирана „в конструктивна атмосфера възможно най-скоро”.

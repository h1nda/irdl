Сърбия и Черна гора започва преговорите по ССА с ЕС 
					12/10/2005
					Еврокомисарят по разширяването Оли Рен и официални представители на Сърбия и Черна гора се срещнаха тази седмица в Белград за началото на преговорите на Сърбия и Черна гора по Споразумение за стабилизация и асоцииране с ЕС.
					От Игор Йованович за Southeast European Times от Белград – 12/10/05
 
					 
						
Еврокомисарят по разширяването Оли Рен (вляво) се ръкува с президента на Сърбия и Черна гора Светозар Марович в Белград в понеделник (10 октомври). [АФП]
						Еврокомисарят по разширяването Оли Рен, който е в Белград по случай началото на преговорите по Споразумение за стабилизация и асоцииране (ССА), приветства този нов етап, по собствените му думи, в отношенията между Сърбия и Черна гора и ЕС, но предупреди, че все още остават някои пречки. 
						"Това е важна крачка напред по пътя на Сърбия и Черна гора към ЕС," каза Рен в понеделник (10 октомври) на церемония с висши държавни ръководители, сред които президентът на Сърбия и Черна гора Светозар Марович, федералният външен министър Вук Драшкович, сръбският премиер Воислав Кощуница и черногорският премиер Мило Джуканович. 
						В същото време Рен отбеляза, че трудни политически въпроси се задават на хоризонта, включително бъдещето на държавния съюз и статутът на Косово. "В интерес на всички е да не позволим [на тези въпроси] да попречат на преговорите по ССА," каза той. 
						Освен това Белград все още не е изпълнил всички свои задължения към Международния наказателен съд за бивша Югославия, тъй като се смята, че един от основните обвиняеми на трибунала -- бившият главнокомандващ на босненските сърби Ратко Младич -- се укрива някъде на сръбска територия. 
						"За да вървят преговорите гладко, много е важно усилията ви да продължат и да подобрите сътрудничеството си с трибунала в Хага. По време на преговорите ние ще продължим да наблюдаваме процеса отблизо и комисията няма да се поколебае да препоръча преустановяване на преговорите, ако отслабите вашите усилия в тази насока," каза Рен. 
						По отношение на независимостта на Черна гора Рен каза само, че Съветът на Европа е дал на Европейската комисия мандат да преговаря за споразумение с държавния съюз, който включва и двете съставни републики. "На този етап не е полезно да се започва една хипотетична дискусия за това, какво би станало, ако следващата година се проведе референдум, който доведе до откъсването [на Черна гора]," каза той. 
						Като призна, че случаят с Младич е пречка по пътя на Сърбия и Черна гора към Европа, Марович призова той да бъде решен възможно най-бързо. Драшкович, който поема ролята на главен преговарящ на Сърбия и Черна гора с Брюксел, каза, че е уверил Рен, че всички изисквания ще бъдат изпълнени възможно най-скоро. Той каза също, че няма да се поколебае публично да заклейми всеки, който пречи на процеса. 
						Кощуница каза, че Сърбия и Черна гора "е все по-близо до ЕС и до целите и ценностите, в които вярваме и за чието постигане работим през всичките тези години." Черногорският му колега Джуканович каза, че референдумът за независимостта на Черна гора, планиран за следващата година, "по никакъв начин няма да се отрази на ефективността на преговорите".

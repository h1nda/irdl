Ще разклатят ли лошите новини политическия елит на БиХ?
					18/10/2011
					Унищожителен доклад от Брюксел показва колко дълбоки са проблемите в страната. Мнозина обаче се съмняват, ще той ще доведе до необходимите промени.
					От Лиляна Ковачевич за Southeast European Times от Баня Лука – 18/10/11
 
					 
						
Еврокомисарят по разширяването Щефан Фюле обсъжда докладите за напредъка на ЕК. [Ройтерс]
						Официални представители признават, че последната оценка на Европейската комисия (ЕК) за напредъка на Босна и Херцеговина по пътя на присъединяването към ЕС е една от най-критичните досега. 
						„Докладът на ЕК обективно и подробно отбелязва всички области, в които страната трябва да положи допълнителни усилия, за да постигне по-голям напредък в процеса на присъединяване към ЕС”, заяви за SETimes директорът на Дирекцията за европейска интеграция Невенка Савич. 
						В представения в сряда (12 октомври) доклад се отбелязва, че липсата на функциониращо правителство – една година след провеждането на изборите – е голяма пречка, а политическата и икономическата ситуация в страната, както и ситуацията със сигурността, са от решаващо значение. В документа също така се посочва, че политиците в БиХ нямат обща визия за посоката, която да следват. 
						Борбата срещу организираната престъпност изостава, както и усилията за хармонизиране на законодателството със стандартите на ЕС и изпълнението на икономическите и административните реформи, а също и подобренията в областта на правата на човека, констатира ЕК. Като цяло според доклада темпът на реформите е „много ограничен”. 
						Единствената светлина в иначе мрачната картина се оказва либерализирането на визовия режим с шенгенската зона и започването на структурен диалог с ЕС по въпросите на съдебната реформа. 
						Ще предприемат ли действия местните политици след лошите новини от Брюксел? Мнозина са скептично настроени. 
						„Животът става все по-труден, повечето граждани потъват в апатия, визията за ЕС се експлоатира в ежедневни политически игри”, казва политическият анализатор Ведран Джихич. „Същевременно политическият елит на БиХ продължава практиката да представя дълбоката криза като нещо нормално, а защитаването на националните (разбирай: неговите собствени) интереси в съответствие с етнополитическия популизъм на политиците замества сериозните реформи”, каза Джихич за SETimes. 
						„Властите въобще не са разтревожени от доклада; мисля дори, че са много доволни. Управляващите в БиХ и особено в Република Сръбска предпочитат изолацията, защото могат по-лесно да манипулират гражданите", заяви за SETimes депутатът и председател на Партията за демократичен прогрес (ПДП) Младен Иванич. 
						Според сараевския коментатор Сенад Печанин „оставаме с впечатлението, че с това темпо БиХ няма да влезе в ЕС и след още десет години.” 
						Част от проблема, твърди той, е че гражданите са твърде заети да се борят с икономическата реалност, за да съсредоточат вниманието си върху въпроса. Предупрежденията от Брюксел влияят на обществеността все по-малко и съответно тя не упражнява натиск върху политическия елит, заяви той. 
						„Когато хората не знаят как ще оцелеят утре, въпросът за членството в ЕС не е този, за който обществеността би притиснала управляващата олигархия”, посочи Печанин. 
						Въпреки това интервюираните от SETimes посочиха, че са загрижени за ситуацията, но са песимистично настроени по отношение на перспективите за промяна. 
						„Всички държави от региона напредват, само БиХ тъпче на едно място”, казва Харис Халилович, административен служител от Сараево, обобщавайки споделяно от мнозина становище. „Докато националните интереси стоят над индивидуалните и гражданските права, в тази страна няма да има никакъв напредък.”

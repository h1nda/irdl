ЕС отново заявява, че БиХ не може да започне преговорите по ССА поради забавяне на реформите в полицията
		04/10/2005
		 
			ЛЮКСЕМБУРГ -- По време на срещата им в Люксембург в понеделник (3 октомври), външните министри на страните-членки на ЕС отново заявиха, че преговорите по подписване на Споразумението за стабилизация и асоцииране (ССА) с БиХ не могат да започнат в момента поради блокиране на ключовата реформа в полицията от Република Сръбска (РС). Дипломати от ЕС изразиха своето разочарование от отказа на РС да одобри концепцията за преструктуриране на полицията на основата на принципите, определени от ЕС. Този отказ блокира шансовете на БиХ да започне преговорите по ССА преди 10-тата годишнина от подписването на Дейтънското мирно споразумение.
			Също в понеделник, Службата на Върховния представител, Делегацията на Европейската комисия, както и посолствата на Великобритания и САЩ в БиХ направиха съвместно изявление, призовавайки РС да приеме платформата за реформи в полицията според стандартите на ЕС. В изявлението също се казва, че през тази седмица се е очаквал конкретен ход от Баня Лука. Политическите директори на Инициативния комитет на Съвета по мироприлагането се срещнаха в четвъртък в Сараево. (Независне новине - 04/10/05; Източници на СВП - 03/10/05)

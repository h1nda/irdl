Сърбия и Черна гора подписаха споразумение за парламента
					14/04/2005
					Ръководителите на Сърбия и Черна гора подписаха на 7 април споразумение за решаване на проблема с легитимността на настоящия парламент на Сърбия и Черна гора. Мандатът на органа изтече през март.
					От Игор Йованович за Southeast European Times от Белград – 14/04/05
 
					 
						
Президентът на Сърбия и Черна гора Светозар Марович (вдясно) жестикулира по време на разговорите си с ръководителя на външната политика на ЕС Хавиер Солана в Белград на 7 април. [AФП]
						Споразумение, създаващо условия за изменение на конституционната харта на Сърбия и Черна гора, бе подписано на 7 април в Белград от президента на Сърбия и Черна гора Светозар Марович, президентите на съставните републики -- Борис Тадич и Филип Вуянович -- както и от техните премиери, Воислав Кощуница и Мило Джуканович. Върховният представител на ЕС по въпросите на сигурността Хавиер Солана също подписа споразумението. 
						На пресконференция Солана и Марович казаха, че споразумението ще позволи на парламента на Сърбия и Черна гора да функционира. Според конституционната харта мандатът на сегашните членове на парламента изтече в началото на март. Нови избори обаче така и не бяха проведени. 
						Двамата заявиха, че споразумението е важна стъпка към продължаване на интеграцията на Сърбия и Черна гора в ЕС, но посочиха, че международните задължения на съюзната държава -- най-вече към Хагския трибунал -- не са изпълнени. Солана каза, че напоследък сътрудничеството с трибунала е успешно и се надява, че то ще продължи "със същата твърда решимост". 
						Джуканович заяви, че допълнението към конституционната харта представлява "рационално решение" и добави, че политическите усилия сега могат да се насочат към европейската интеграция. Джуканович посочи, че "не е необходимо" Черна гора да прави никакви отстъпки във връзка с изменението на конституционната харта. 
						Слободан Самарджич, съветник на сръбския премиер, каза, че споразумението не би могло да се постигне без помощта на Брюксел. Миналата година, каза той, черногорските ръководители решиха "едностранно да нарушат" конституционната харта и да не проведат избори за съюзен парламент. 
						Като посочи, че споразумението трябва да бъде ратифицирано възможно най-скоро от парламентите на Сърбия, Черна гора и държавния съюз, той каза, че се надява този процес да приключи "за няколко седмици". Самарджич каза също, че споразумението въвежда нови правила за организацията на референдумите за независимост в съставните републики, тъй като е въведен допълнителен механизъм за контрол от страна на ЕС. 
						Според споразумението преките парламентарни избори ще се проведат поотделно в двете републики, след като бъдат проведени изборите за републикански законодателни органи. Мандатът на сегашните депутати ще бъде удължен до провеждането на тези избори.

Партиите в БиХ ще започнат консултации за избор на нов премиер
					13/11/2007
					Ако до месец не бъде постигнато споразумение за нов премиер на Босна и Херцеговина, в страната ще трябва да се проведат предсрочни парламентарни избори.
					(Служба на върховния представител - 13/11/07; АФП, АП, Ройтерс, ДПА, АКИ, Б92 - 12/11/07)
 
					 
						
Премиерът на Босна и Херцеговина Никола Спирич направи обръщение пред репортери в Сарево в понеделник (12 ноември), след като председателството прие неговата оставка. [Гети Имиджис]
						Тристранното председателство на Босна и Херцеговина (БиХ) обяви в понеделник (12 ноември), че е приело оставката на премиера Никола Спирич. 
						"Смятах, че за страната щеще да бъде по-добре, ако Спирич бе оттеглил оставката, си но той настоя," каза пред репортерите Харис Силайджич, босненският представител в тристранното председателство. "Започваме консултации с партиите за нов кабинет." 
						Председателството, което в момента се оглавява от босненския хърватин Желко Комшич, трябва да предложи на парламента кандидат за премиер до 30 дни. Ако не го направи, ще трябва да се свикат предсрочни парламентарни избори. 
						Спирич връчи оставката си на 1 ноември в знак на протест срещу решението на върховния представител Мирослав Лайчак да наложи реформи, насочени към повишаване на функционалността на държавните институции, включително на кабинета на Спирич. 
						На 19 октомври словашкият дипломат обяви редица мерки, включително промяна на правилата за кворум, регулиращи работата на Съвета на министрите на БиХ и парламента, които ще затруднят членовете на двете институции да блокират приемането на решения и нормативни документи чрез бойкотиране на заседания. 
						Лайчак каза, че ако мерките не бъдат приложени до 1 декември, той ще използва правомощията си на върховен международен администратор в БиХ, за да ги наложи. 
						Босненските сръбски политици незабавно отхвърлиха предложените стъпки като противоконституционни и в нарушение на Дейтънското мирно спораузмение, което сложи край на конфликта от 1992-1995 г. в БиХ. Твърдейки, че мерките ще дадат възможност на бошнаци и хървати да имат винаги мнозинство при гласуванията, те заплашиха да напуснат всички институции на държавно ниво. 
						Спирич, който е член на Съюза на независимите социалдемократи (СНСД), партията на премиера на Република Сръбска Милорад Додик, и който ще остане и. д. премиер до назначаването на новия кабинет, бе първият босненски сърбин, напуснал своя пост. Той направи това след декларация на представителите на големите държави, наблюдаващи възстановяването на БиХ след конфликта, в която те изразиха пълната си подкрепа за Лайчак и неговите решения. 
						Додик заяви в понеделник, че СНСД ще вземе участие в политическите преговори за избор на заместник на Силайджич, при условие че върховният представител "оттегли или измени" своето решение. Лайчак заяви във вторник, че все още очаква отговора на РС за правното тълкувание на предложените изменения, изпратени на автономната област за разглеждане. 
						"Решението на върховния представител е в сила и не подлежи на обсъждане," заяви неговата служба миналата седмица. 
						В четвъртък Лайчак трябва да запознае Съвета за сигурност на ООН с настоящата политическа ситуация и обстановката на сигурност в БиХ. Той ще заяви пред 15-членния орган, че двата възможни сценария за страната са "ескалация на изкуствената политическа криза, която води до изолация, или затихване на политическата криза и придвижване напред по пътя към Европа," заяви службата му във вторник.

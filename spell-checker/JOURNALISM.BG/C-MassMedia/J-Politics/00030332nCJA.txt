Местните избори в Хърватия вървят към втори тур 
					21/05/2009
					Резултатите показаха липса на категорични победи в първия тур, особено в повечето големи градове. А наблюдателите на изборите докладваха за нарушения на забраната за провеждане на кампании пред изборните секции в изборния ден.
					От Наташа Радич за Southeast European Times от Загреб -- 21/05/09
 
					 
						
Хърватите гласуваха в неделя (17 май) на местни и регионални избори. [Гети Имиджис]
						След като изборните секции бяха затворени в неделя (17 май) за местните избори, предварителните резултати показаха, че единствено в Риека от големите градове избирателите са избрали кмет на първия тур. В другите градове на Хърватия нито един кандидат не спечели категорична победа. 
						Бяха пуснати общо 1,9 милиона бюлетини. За първи път, откакто Хърватия обяви независимост през 1991 г., избирателите пряко избраха 866 свои представители в 21 окръжни съвета, 2 206 представители в 126 градски съвета и 5 343 представители в 427 общински съвета. Общо 46 325 кандидати взеха участие в изборите.
						Първоначалните официални резултати показаха, че управляващият Хърватски демократичен съюз (ХДС) е спечелил изборите в 14 окръга. Той обаче не успя да спечели убедително в четирите най-големи градове – Загреб, Сплит, Риека и Осиек. 
						Опозиционната Социалдемократическа партия (СДП) спечели в пет окръга и успя да си запази кметството в Риека още на първия тур. Кандидатите от СДП ще се надпреварват на балотажите в двата най-големи града на страната, Загреб и Сплит. 
						 Избирайки свои общински лидери за първи път, избирателите очевидно са обърнали по-голямо внимание на постиженията и политическите програми на кандидатите, отколкото да следват традицията да проверяват най-напред партийната им принадлежност.
						Нещо повече, независимите кандидати водеха кампании без подкрепата на партийни апарати – смятани в миналото за решаващи за победата – особено в по-големите градове. Независимите имаха особено голям успех в Загреб и Сплит. 
						В Загреб подкрепяният от СДП кмет Милан Бандич не успя да прескочи границата от 50 %, необходима за победа на първия тур, с което опроверга предизборните проучвания. Той спечели 48,54 % от гласовете. Съперникът му, досега неизвестният университетски професор и независим кандидат Йосип Крегар, спечели 23,18 %. 
						В Сплит скандалният бизнесмен и кандидат за първи път Желко Керум събра 40,21 %, а класиралият се на второ място кандидат на СДП Ранко Остоич спечели 34,72 %. 
						В Осиек Крешимир Бубало, член на Хърватската демократична партия на Славония и Бараня (ХДПСБ) на осъдения военнопрестъпник Бранимир Главаш, спечели 38,71 % от гласовете, а председателят на Хърватската партия на правата (ХПП) Анто Джапич получи 22,94 %, което той призна за „слаб резултат”. 
						След като националната избирателна комисия потвърди резултатите, вторият тур ще започне на 31 май. 
						ГОНГ, хърватска НПО за наблюдение на изборите, мобилизира 700 свои наблюдатели. ГОНГ съобщи, че е получила над 250 оплаквания, най-вече, но не само, от партийни активисти, нарушили забраната за агитация в изборния ден и правили опити да влияят и заплашват избиратели пред и около избирателните секции. Тя докладва и за няколко случая на насилие.

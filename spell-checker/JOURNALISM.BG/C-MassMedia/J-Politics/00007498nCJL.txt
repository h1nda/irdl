Турският парламент обсъди национална програма за присъединяване към ЕС
02/07/2003
 
АНКАРА, Турция -- Във вторник (1 юли) парламентът обсъди правителствената програма от реформи, която очертава предлаганите стъпки за удовлетворяване на критериите за присъединяване към ЕС. Националната програма си поставя за цел начало на преговорите за присъединяване до края на 2004 година; програмата ще бъде представена този месец пред Европейския Съвет. Външният министър Абдулах Гюл обеща, че цялото необходимо законодателство ще бъде прието от парламента преди неговата ваканция през август.
Гюл посочи освен това, че правителството ще внесе отново в парламента без изменения шестия пакет от мерки за хармонизиране със законодателството на ЕС. Президентът Ахмет Недждет Сезер наложи вето върху пакета с реформи в понеделник.
Други новини: Гюл обяви, че Турция няма да изпраща мироопазващ контингент в съседен Ирак, като каза, че турските сили са изпълнили задълженията си, произтичащи от членството в НАТО, както и ангажиментите към САЩ. (Анадолска агенция, ТРТ 2, НТВ, АФП - 01/07/03)

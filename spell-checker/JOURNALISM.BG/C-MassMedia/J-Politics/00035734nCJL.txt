Хърватският президент лиши Главаш от медалите му
					20/08/2010
					 
						ЗАГРЕБ, Хърватия -- Президентът Иво Йосипович подписа в четвъртък (19 август) решение, с което лиши осъдения военнопрестъпник Бранимир Главаш от медалите, получени през войната. Йосипович съобщи също, че ще лиши Главаш и от ранга му на генерал-майор. Това стана, след като Върховният съд потвърди присъдата си за военни престъпления, извършени срещу цивилни сърби по време на конфликта от 1991-1995 г. В края на юли присъдата бе намалена от десет на осем години затвор за военни престъпления, извършени през 1991 г. срещу етнически сърби в град Осиек. Главаш избяга от Хърватия в съседна Босна и Херцеговина, за да не влезе в затвора. По-рано тази седмица той изгуби депутатското си място в хърватския парламент. (ХРТ, Вечерни Лист, Нова ТВ, АП - 19/08/10)

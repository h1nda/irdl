Номинираният за министър-председател на България представи новото правителство
					24/07/2009
					Номинираният за министър-председател на България Бойко Борисов представи в четвъртък, както бе планирано, предложения от него кабинет. В правителството преобладават експертите, а не професионалните политици.
					(АФП, Ройтерс, АП, ДПА, Блумбърг, София Ехо, Новините, Дневник, Медиапул, БНН - 23/07/09)
 
					 
						
Българският президент Георги Първанов (вляво) връчи миналата седмица мандат за съставяне на правителство на лидера на ГЕРБ Бойко Борисов. [Гети Имиджис]
						Бойко Борисов, който е номиниран за министър-председател на България, представи новото правителство на страната в четвъртък (23 юли), по-малко от три седмици след като неговата дясноцентристка партия "Граждани за европейско развитие на България" (ГЕРБ) спечели убедителна победа на парламентарните избори на 5 юли. 
						Той представи списъка от 16 министри на специална церемония в четвъртък. 
						 "Приемам състава и структурата на предложения от г-н Борисов кабинет", заяви пред репортери президентът Георги Първанов. 
						Борисов ще имат двама заместници - неговият близък сътрудник и председател на ГЕРБ Цветан Цветанов и икономистът от Световната банка Симеон Дянков. Те ще оглавят съответно министерството на вътрешните работи и на финансите. 
						Цветанов, който е бивш началник на полицията с 18-години служба в министерството на вътрешните работи, е изправен пред много неотложни задачи в обстановка след полицейските протести заради ниското заплащане и лошите условия на труд и предизборните обещания на ГЕРБ за борба с корупцията и организираната престъпност. 
						Дянков, който постъпва на работа в Световната банка от 1995 г., за да стане неин главен икономист по финансите и частния сектор, трябва да актуализира бързо бюджета на страната и да намали разходите, както и да прецени необходимостта от сключването на стендбай споразумение с МВФ, за да бъде намалено въздействието на световната икономическа криза. 
						Румяна Желева, на 40 г., която в началото на юни беше преизбрана за член на Европейския парламент (ЕП), ще изпълнява длъжността външен министър, но само до октомври, когато Борисов планира да я номинира за следващ европейски комисар на България. Тя заяви, че неин основен приоритет ще бъде да подобри имиджа на страната в ЕС. Миналата година Съюзът замрази повече от половин милиард евро финансиране под формата на помощи, позовавайки се на случаи на измами и нередности при управлението на парите на европейските данъкоплатци. 
						В четвъртък в местните медии се появиха предположения, че след заминаването й за Брюксел тя ще бъде заменена от номинирания за министър на отбраната Николай Младенов. 
						Борисов получи похвали за избора на прокурорката Маргарита Попова за министър на правосъдието. Според съобщения нейната кандидатура е била приветствана от Брюксел. От 2006 г. насам тя е говорителка на главния прокурор Борис Велчев. 
						Сегашното министерство на икономиката и енергетиката ще бъде преструктурирано, като бившата Държавна агенция по туризма ще премине под негово управление. Една от най-големите изненади бе номинирането на шефа на българското енергоснабдително дружество “ЕВН България” Трайчо Трайков за ръководител на новото мегаминистерство. 
						Предложеният от Борисов кабинет включва също заместник-кмета на София Йорданка Фандъкова, която ще оглави министерството образованието, и кмета на град Враца Тотю Младенов, който ще заеме поста на министър на труда и социалната политика. 
						Сред останалите членове на правителството са Божидар Нанев, който ще бъде министър на здравеопазването, Мирослав Найденов на земеделието и хранително-вкусовата промишленост, Росен Плевнелиев на регионалното развитие, Нона Караджова на околната среда и Александър Цветков на транспорта, съобщенията и информационните технологии. Българският скулптор Вежди Рашидов ще ръководи министерството на културата, а Свилен Нейков ще оглави новото министерство на спорта. 
						Единствената спорна фигура сред номинациите на Борисов е историкът Божидар Димитров, който ще бъде министър без портфейл, отговарящ за българите в чужбина. Димитров е бил сътрудник на комунистическата Държавна сигурност. 
						Очаква се парламентът да одобри новия кабинет в понеделник с подкрепата на партия "Ред, законност и справедливост”, както и на ултранационалистическата партия “Атака”.

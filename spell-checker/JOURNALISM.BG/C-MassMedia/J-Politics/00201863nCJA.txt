Споразумението между Румъния и САЩ се определя като крайъгълен камък за сигурността
					15/09/2011
					Анализатори твърдят, че присъединяването на страната към системата за противоракетна отбрана ще увеличи ролята й в региона.
					От Паул Чокою за Southeast European Times от Букурещ -- 15/09/11
 
					 
						
Румъния се съгласи да се присъедини към системата за противоракетна отбрана на САЩ и НАТО, която трябва да защитава континента от заплахи. [Ройтерс]
						Румъния и Съединените щати подписаха споразумение за противоракетна отбрана по време на посещението на президента Траян Бъсеску във Вашингтон във вторник (13 септември). Договорът е широко приветстван в Букурещ като голям напредък в сигурността. 
						Той беше подписан от държавния секретар на САЩ Хилари Клинтън и румънския й колега, външния министър Теодор Баконски. 
						"След като споразумението бъде ратифицирано, САЩ ще изградят, поддържат и пуснат в действие в Румъния системата за противоракетна отбрана със земно базиране "Иджис"..., която ще помогне за опазването на целия континент и ще повиши сигурността на Съединените щати", заяви Клинтън. "С подкрепата на румънския парламент и румънския народ ние очакваме да разположим изцяло системата като част от втория етап на европейската противоракетна отбрана след около четири години." 
						"Споразумението, което току-що подписахме, ще даде на Румъния централна роля в развиващия се капацитет на НАТО за противоракетна отбрана", добави тя. 
						Първоначално двете държави обсъждаха разполагането на такава система през октомври 2009 г., когато американският вицепрезидент Джо Байдън посети Румъния. През февруари 2010 г. Вашингтон отправи официална покана към Букурещ да се присъедини към противоракетния щит, разполагайки земни прехващачи от типа "SM-3". 
						След седем кръга преговори, по време на които беше определено местоположението на американската военна база, текстът на споразумението беше финализиран през юни 2011 г. 
						В обръщение към румънския народ президентът Бъсеску подчерта значението на договора. 
						"След като стане факт, споразумението повишава нивото на сигурността на Румъния до най-високата степен в историята на страната", заяви Бъсеску. 
						Той обеща още, че ще изпълни ангажимента си да публикува съдържанието на споразумението след консултация с Държавния департамент. "Искам да се сложи край на всякакви спекулации във връзка със секретни анекси. Задължение на Румъния е да информира гражданите си за съдържанието на договора." 
						По време на посещението Бъсеску и американският президент Барак Обама подписаха съвместна декларация за стратегическо партньорство през 21-ви век. 
						Политическите анализатори в Румъния казват, че сега страната ще бъде по-добре подготвена да посрещне днешните предизвикателства за сигурността . 
						"Това, което договорът между САЩ и Румъния за противоракетната отбранителна система носи на Румъния, заедно с твърдото обещание на САЩ да защитят Румъния в случай на нападение, е значително повишаване на нивото на сигурността, което няма прецедент в историята на страната", каза за SETimes Кристиан Къмпяну, председател на външния отдел на "Румъния Либера". 
						"Двете страни издигат политическите си отношения на следващо ниво на сътрудничество, което преминава отвъд военните, разузнавателните и свързани със сигурността въпроси, които досега характеризираха в най-голяма степен двустранните отношения", добави той. 
						Флорин Чорней, който оглавява политическия отдел на "Евениментул Зилеи" и който придружаваше Бъсеску във Вашингтон, вижда други ползи. 
						"Преди всичко това споразумение определено премахва съмненията от тези, които твърдят, че Източна Европа е пренебрегвана от администрацията на Обама", каза той за SETimes. 
						"Второ, то дава на Румъния повече геополитическа тежест в района на Черно море и дори сред европейските държави, тъй като системата ще служи и на останалата част от континента", добави той. "Румъния получава основна роля по югоизточните граници на НАТО." 
						"Що се отнася до общественото възприемане, обявената от президента Обама подкрепа за промяна на законодателството, така че Румъния да може да се присъедини към програмата за премахване на визите, се харесва на румънците, които чакат от години визите да паднат", добави Чорней.

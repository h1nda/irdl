Наука и технологии: Президентът на Румъния получи отличие
					15/03/2010
					Траян Бъсеску беше приет за почетен член на Румънската академия на науките. Още новини от областта на науката: в Сараево беше открит център по роботика; сръбски министри са първите, които ще могат да използват електронен подпис чрез своите биометрични лични карти.
					 
						
Румънската академия на науките прие за свой почетен член президента Траян Бъсеску. [Гети Имиджис]
						
						Румънският президент Траян Бъсеску стана почетен член на Румънската академия на науките в четвъртък (11 март). Други почетни членове са Луи Брайл, изобретател на азбуката за слепи, немският физик Вернер Карл Хайзенберг и американският клетъчен биолог от румънски произход Джордж Емил Паладе. 
						*** 
						В сряда (10 март) в Сараево беше открит Център по роботика за Западните Балкани, България и Унгария. До края на годината в проекта ще бъдат инвестирани около 3 млн. евро. Центърът няма да произвежда роботи, а ще създава проекти и технически решения за частни компании, които използват роботизирани технологии. 
						 *** 
						
						Сръбският министър на вътрешните работи Ивица Дачич и министърът на телекомуникациите и информационното общество Ясна Матич станаха първите сръбски граждани, които в понеделник (8 март) получиха сертификати за електронен подпис въз основа на техните биометрични лични карти. До този момент в Сърбия са издадени около 1,1 млн. биометрични лични карти и притежателите им могат да подадат заявление за електронен сертификат. 
						*** 
						Повече от 100 черногорски уебсайта спряха да функционират в четвъртък (11 март) след хакерска атака. Цел на хакерите беше един от хостинг сървърите на черногорския телеком „T-com”. 
						*** 
						
						Български и гръцки учени публикуваха атлас на фауната по река Места по границата между двете страни. Те са картографирали богатото биологично многообразие в региона в издание, преведено на гръцки, български и английски език. Книгата излезе на 1 март. 
						*** 
						
						Турският професор Зехра Неше Кавак беше избрана за член на Изпълнителния съвет на Световната академия на изкуствата и науката. През 2005 г. тя стана един от 650-те членове на академията в цял свят и първият член от Турция. Кавак е основател на Отдела по предродилни грижи в болницата на медицинския факултет на Мармарския университет и е генерален секретар на турската Асоциация на деловите жени. 
						*** 
						Повече от 90 % от турските граждани смятат, че интернет е тяхно основно право, според анкета на Би Би Си, публикувана на 8 март. Турция се нарежда на първо място по този показател в сравнение с останалите европейски страни, включени в проучването, в което са участвали повече от 27 000 възрастни от 26 държави по света. В анкетата не са включени други балкански държави. 
						*** 
						Археолози откриха редки находки, включително архитектурни останки от гробове, керамика и глинени статуетки, по време на разкопки в Кралския некропол в Северозападна Гърция. Находките бяха представени на 23-тата Научна конференция по археология в Македония и Тракия, която се състоя в Солунския университет "Аристотел" в четвъртък (11 март). 
						
						(Различни източници - 08/03/10 - 15/03/10)

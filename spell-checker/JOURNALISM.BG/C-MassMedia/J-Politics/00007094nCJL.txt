Медийните закони в Сърбия задълбочават пропастта между журналисти и официалните власти
28/05/2003
Сръбски журналисти изразяват безпокойство във връзка с промените, направени от парламента в новия закон за информацията. Проведена е била бурна среща между представители на правителството и 15 главни редактори.
От Йелена Тусуп за Southeast European Times в Белград - 28/05/03
 
 
Годишният доклад на Фрийдъм Хауз характеризира повечето медии в държавите от бивша Югославия като "частично свободни". Според доклада в Сърбия-Черна Гора се забелязва подобрение по отношение на свободата на словото и журналистическата информация. Журналистите обаче все още усещат натиск, въпреки че режимът на Милошевич бе свален преди повече от две години.
След като сръбският парламент прие нов закон за информацията по време на неотдавнашното извънредно положение, няколко редактори призоваха за среща с представители на правителството. Премиерът Зоран Живкович, вицепремиерът Зарко Корач и 15 главни редактори на сръбски вестници, радио и телевизионни станции присъстваха на тричасовата бурна среща. Срещата не завърши с официални заключения и представителите на правителството не дадоха никакви обещания, освен заявленията, че срещите са добър начин за общуване между двете страни и че те ще продължат. Все още не е определена дата на следващата среща.
По-голямата част от дискусията засяга допълненията към закона за информацията, направени в хода на парламентарната процедура. Някои от авторите на проектозакона, включително директорът на радио Белград Раде Веляновски, се оплакаха, че не са били информирани за промените. Едно от допълненията, член 16, постановява, че съд или прокурор могат да забраняват разпространението на информация, която съдържа военна пропаганда, призовава към дискриминация или враждебни действия или която може да нанесе "непоправими щети, които не могат да бъдат предотвратени по друг начин". Тъй като този член подлежи на всевъзможни интерпретации, журналистите се безпокоят, че той може да бъде използван от властите за забрана на разпространението на всяка информация, която не е в техен интерес.
Друг спорен член изисква от журналистите "да проверяват информацията преди нейното публикуване с внимание, което подобава на обстоятелствата". Журналистите се опасяват, че членът може да бъде използван за повдигане на обвинения срещу тях за "липса на внимание" и като средство за отнемане на правото им да публикуват информация.
Прилагането на самия закон се очертава в недалечно бъдеще. Директорът на "МС Комерс" Миодраг Костич, водещ сръбски бизнесмен, съобщи, че ще съди два белградски всекидневника за това, че са публикували статии за т.нар. "захарна афера", която доведе до налагането на тримесечна забрана от ЕС върху износа на сръбска захар.
Според неотдавнашна редакционна статия в белградския всекидневник Данас властите не са много сигурни каква медийна политика да установят. Статията заключава, че повечето официални представители са достатъчно грамотни относно принципите на демокрацията, за да избегнат оказването на груб натиск върху медиите, но все още не са се отказали от потребността да контролират общественото мнение.

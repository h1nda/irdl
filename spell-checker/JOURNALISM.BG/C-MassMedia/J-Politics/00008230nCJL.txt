Батич: Сръбската конституция ще е готова до края на месеца
04/09/2003
 
БЕЛГРАД, Сърбия и Черна гора -- Сръбският министър на правосъдието Владан Батич, който оглавява и държавната конституционна комисия, каза в сряда (3 септември), че окончателният текст на сръбската конституция ще бъде завършен до края на месеца. Щом бъде готов, текстът ще бъде дискутиран публично и гласуван в парламента; едва след това на 15 февруари ще бъде проведен референдум, заяви Батич. В началото на седмицата изпълняващата длъжността президент на Сърбия Наташа Мичич каза, че датата на президентските избори ще зависи от напредъка в приемането на конституцията.
Други новини от сряда: Президентът на Сърбия и Черна гора Светозар Марович заяви, че диалогът между властите в Косово и Белград трябва да започне незабавно "за да се създадат условия за изпълнение на Резолюция 1244 на Съвета за сигурност на ООН". Парламентът на Сърбия и Черна гора ще заседава в четвъртък по косовския въпрос. (Бета, Б92 - 03/09/03)

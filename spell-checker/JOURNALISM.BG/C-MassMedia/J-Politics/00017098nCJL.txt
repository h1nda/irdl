Хърватският президент Месич е готов да даде показания срещу Готовина и други обвиняеми
					30/12/2005
					 
						ЗАГРЕБ, Хърватия -- Президентът Стипе Месич заяви в четвъртък (29 декември), че е готов да даде показания в съда в Хага срещу генералите Анте готовина, Младен Маркач и Иван Чермак, обвинени във връзка с военни престъпления срещу сърби във военния конфликт през 1995 г. Той също потвърди решението на Хърватия да помага на трибунала за военни престъпления и призова всички хърватски граждани, от които се иска да помогнат на следователите на ООН да съдействат с готовност. 
						От своя страна адвокатът на Готовина Марин Иванович заяви, че свидетелски показания от страна на членове на Съвета за отбрана на Хърватия и на военното командване на Босна и Херцеговина (БиХ) - както и предоставени документи за войната в БиХ - ще бъдат от решаващо значение за защитата, особено по отношение на "Операция Буря" през 1995 г. Готовина бе арестуван в Испания в началото на този месец, след като се укрива в продължение на четири години. (Вестник, Вечерни лист - 30/12/05; ХИНА - 29/12/05)

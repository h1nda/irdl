Френският президент съжалява за законопроекта за геноцида над арменците 
					16/10/2006
					 
						АНКАРА, Турция -- Френският президент Жак Ширак изрази съжалението си за одобрението от френския парламент на законопроекта, според който е престъпление да се отрича, че по време на Първата световна война е извършен геноцид срещу арменското население в Османската империя. "Ширак ми се обади и каза, че съжалява и че е слушал нашите декларации, и смята, че ние сме прави, и че ще направи каквото може в предстоящия процес," каза премиерът Тайип Ердоган по време на събрание на управляващата Партия на справедливостта и развитието късно в събота (14 октомври). За да се превърне в закон, проектът трябва да бъде одобрен от Сената. Турски политици предупредиха, че приемането на закона може да се отрази негативно на двустранните отношения.
						Други новини -- Председателят на Европейската комисия Жозе Мануел Барозу заяви в интервю, публикувано в понеделник, че може да изминат 15 до 20 години, преди Турция да стане член на ЕС. Той каза, че реформите са забавили своя темп. (Таймс, Ройтерс, Сабах - 16/10/06; Заман - 15/10/06)

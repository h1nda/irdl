Генералният секретар на ООН Бан говори пред гръцкия парламент
					06/11/2009
					 
						АТИНА, Гърция -- В четвъртък (5 ноември) генералният секретар на ООН Бан Ки Мун изрази "умерен оптимизъм" за обединяването на Кипър, а също и че спорът на Гърция с Македония за името ще бъде решен в скоро време. В обръщение към гръцкия парламент Бан, първият генерален секретар на ООН, който говори пред гръцки депутати, каза, че ООН активно подкрепя усилията за решаване на кипърския въпрос и има големи надежди във връзка с разговорите между лидерите на двете общности. Той обеща да направи всичко възможно, за да подпомогне кипърския народ в постигането на споразумение, приемливо и за двете страни.
						Във връзка със спора за името на Македония Бан каза, че неговото решаване ще отвори нови перспективи за регионалното сътрудничество, стабилността и сигурността, като изрази увереност, че Гърция и Македония ще положат всички усилия за постигането на взаимно приемливо решение. По време на посещението си в Гърция Бан се срещна с министър-председателя Георгиос Папандреу и с лидера на опозиционната Партия "Нова демокрация", Костас Караманлис. В разговорите бяха обсъдени климатичните промени, миграционната политика и мироопазващите мисии на ООН. (Информационен център на ООН, Катимерини, Синхуа, АП, МИА - 05/11/09)

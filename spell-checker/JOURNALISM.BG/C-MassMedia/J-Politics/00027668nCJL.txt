Хага заяви, че не може да попречи на Шешел да влияе върху сръбската политика
					08/09/2008
					 
						ХАГА, Холандия -- Трибуналът на ООН за военни престъпления в неделя (7 септември) съобщи, че не може да попречи на Воислав Шешел да влияе на политическите ходове на своята Сръбска радикална партия (СРП) в Сърбия. Представители на трибунала заявиха, че съдът може да ограничи комуникациите на обвиняемия с външния свят само когато разговорите могат да включват планове за бягство, да застрашават безопасността на свидетелите, да пречат на процеса или да застрашават реда в затвора. "Съдът не е този, който ще прецени дали разговорите на Шешел влияят върху политическите събития в Сърбия", обясниха служители на трибунала. Неговият заместник Томислав Николич подаде оставка в петък след разногласия с Шешел относно позицията на СРП за ратифицирането на Споразумението за стабилизация и асоцииране между Сърбия и ЕС. Медиите съобщиха, че след намесата на Шешел, партията е променила позицията си и е отхвърлила плана на Николич споразумението да бъде подкрепено в парламента. (Б92, Бета - 07/09/08)

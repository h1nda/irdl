Косовски заместник-министър бе освободен от поста след разгорещен дебат в парламента
					01/07/2008
					 
						ПРИЩИНА, Косово -- Министър-председателят Хашим Тачи уволни заместник-министъра на търговията и промишлеността Насер Османи в понеделник (30 юни), като заяви, че конституцията му дава право да сменя членове на правителството без одобрението на парламента. Решението последва разгорещен спор в парламента за Службата за контрол на обществените поръчки на Косово между Османи и министъра на транспорта и телекомуникациите Фатмир Лимай, заместник-председател на Демократическата партия на Косово на Тачи. Османи твърдеше, че Лимай няма право да говори от името на правителството. Спорът се изроди в размяна на обиди. Лимай и Османи са членове на две от основните партии, които образуват коалиционното правителство на Косово. Демократичната лига на Косово на Османи отказа коментар по въпроса. (Kosovalive, Синхуа, Фокус - 30/06/08)

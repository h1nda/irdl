Дипломатически дневник: Унгарският президент бе в Загреб
					08/05/2007
					Унгарският президент Ласло Шойом се срещна миналата седмица с хърватския президент Стипе Месич. Още в дипломатическите новини: гръцкият външен министър Дора Бакоянис е на посещение в Китай; началник-щабът на македонската армия се срещна с американския си колега във Вашингтон.
					
 
					 
						
Унгарският президент Ласло Шойом и хърватският президент Стипе Месич (вдясно) правят преглед на почетната гвардейска част преди срещата си в Загреб в четвъртък (3 май). [Гети Имиджис] 
						
Хърватският президент Стипе Месич и унгарският президент Ласло Шойом обсъдиха двустранните отношения по време на посещението на унгарския президент в Загреб миналата седмица. Шойом се срещна и с премиера Иво Санадер и посети Ораховица, Осиек и природния парк "Копачки Рит" в Източна Хърватия. 
						*** 
						Външният министър на Босна и Херцеговина Свен Алкалай замина в понеделник (7 май) на официално посещение в Холандия. Програмата му включва срещи с холандския външен министър Максим Ферхаген, както и с главния прокурор на ООН за военни престъпления Карла дел Понте и председателя на съда на ООН за военни престъпления Фаусто Покар. 
						*** 
						
Българският премиер Сергей Станишев пристигна в неделя (6 май) на тридневно работно посещение в Руската федерация по покана на премиера Михаил Фрадков. В понеделник Станишев разговаря с високопоставени парламентарни представители и изнесе лекция в Московския държавен университет. Във вторник той ще се срещне с президента Владимир Путин и с главата на руската православана църква патриарх Алексей II. 
						*** 
						
Гръцкият външен министър Дора Бакоянис във вторник (8 май) замина на шестдневно официално посещение в Китай. Тя ще разговаря в Шанхай и Пекин с високопоставени държавни ръководители и бизнесмени, както и с представители на организационния комитет за Олимпийските игри през 2008 г. 
						*** 
						Началник-щабът на македонската армия генерал-лейтенант Мирослав Стояновски посети Вашингтон, където се срещна с американския си колега генерал Питър Пейс и с други високопоставени военни. В центъра на разговорите бяха темповете на реформите в отбраната, подготовката на Македония за пълноправно членство в НАТО, участието в международни мироопазващи мисии и двустранното сътрудничество. 
						*** 
						Външният министър на Босна и Херцеговина (БиХ) Свен Алкалай посети на 2 май Националния съвет на САЩ във Вашингтон. В центъра на разговорите бяха реформите в отбраната и ситуацията на сигурност в БиХ и региона. 
						*** 
						
Българският премиер Сергей Станишев бе на официално посещение в Португалия на 2 май, като се срещна с премиера Жозе Сократиш и с президента Анибал Каваку Силва. Станишев присъства и на съвместен българо-португалски бизнесфорум. 
						
(Различни източници 01/05/07-08/05/07)

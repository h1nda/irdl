Хърватските партии в БиХ ще подпишат декларация за конституционната реформа идния месец
					29/08/2007
					 
						САРАЕВО, Босна и Херцеговина (БиХ) -- Пет партии, представляващи хърватската общност в БиХ - ХДС, ХДС-1990, ХСП-Дапич-Юришич, ХСП и Народната партия "Действия за напредък" - се договориха да излязат със съвместна декларация по конституционната реформа идния месец в град Крешево. Партийните лидери, които се срещнаха в Сараево във вторник (28 август), все още преговарят за обща позиция относно изпълнителната власт на средно ниво. Декларацията ще послужи като основа за започване на преговори по конституционната реформа. 
						Също във вторник основните босненски партии - Партията за демократично действие и Партията за БиХ - заявиха, че работят за обща платформа по конституционната реформа и се надяват да я финализират за 10-15 дни, след което ще я изпратят на останалите партии. (Независне Новине, Дневни Аваз - 29/08/07; РТРС, НТВ Хаят - 27/08/07)

ЕС ще продължи преговорите със Сърбия и Черна гора
					03/04/2006
					ЕС реши да продължи със следващия кръг от преговорите по Споразумението за стабилизация и асоцииране с Белград, като се позова на уверенията на премиера Воислав Кощуница, че Ратко Младич ще бъде намерен и екстрадиран "без отлагане".
					От Игор Йованович за Southeast European Times от Белград - 03/04/06
 
					 
						
"В края на април ЕК отново ще направи оценка на ситуацията и ще реши дали да продължи преговорите," каза еврокомисарят по разширяването Оли Рен. [АФП]
						ЕС ще продължи преговорите по Споразумението за стабилизация и асоцииране (ССА) със Сърбия и Черна гора, каза еврокомисарят по разширяването Оли Рен в петък (31 март). По-рано Брюксел бе предупредил, че може да отложи следващия кръг от преговорите, които трябва да започнат в сряда, тъй като сръбските власти не са заловили Ратко Младич, един от най-издирваните от Трибунала на ООН обвиняеми. 
						Но след срещата си с главния прокурор на ООН, Карла дел Понте, Рен каза, че е решил следващият кръг да започне по график. Комисарят каза, че Дел Понте го е информирала, че има "напредък в сътрудничеството на Сърбия и Черна гора с МНСБЮ, което подсказва, че има голяма вероятност да се постигнат конкретни резултати през следващите няколко седмици". 
						Премиерът Воислав Кощуница "твърдо обеща, че генерал Ратко Младич ще бъде намерен, арестуван и екстрадиран в Хага без отлагане," добави Рен. 
						Той обаче подчерта, че Европейската комисия ще продължи да наблюдава постигнатите от сръбското правителство резултати. По-късно този месец, каза той, ЕК отново ще направи оценка на ситуацията и ще реши дали да продължи преговорите по ССА. 
						Сръбският вицепремиер Миролюб Лабус в петък приветства "добрата вест" от Брюксел с думите, че това е резултат от гараниците, дадени от администрацията на Кощуница. Външният министър Вук Драшкович се изказа в същия дух, като прогнозира, че въпросът със сътрудничеството скоро ще бъде решен. 
						"Убеден съм, че ще е така," каза Драшкович, като добави, че преодоляването на тази пречка ще проправи пътя за подписване на ССА до есента. Преговорите по либерализиране на визовия режим ще започнат този месец, каза той. 
						Председателят на националния съвет на Сърбия и Черна гора за сътрудничество с Трибунала Расим Ляич каза, че правителството е очаквало положително решение за преговорите. "Уверихме Дел Понте, че основното задължение за екстрадирането на [Ратко] Младич ще бъде изпълнено," каза Ляич. 
						На въпроса дали това означава, че Младич е открит, Ляич отговори, че "не е добре да се дават каквито е да е подробности, докато случаят не приключи". Не трябва да има изненади в това отношение, добави той.

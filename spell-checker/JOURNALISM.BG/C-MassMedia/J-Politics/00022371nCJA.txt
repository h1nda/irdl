Турският парламент гласува за нов президент
					27/04/2007
					Турският парламент започна процеса за избор на нов президент в петък, като основната опозиционна партия бойкотира избора и заплаши да сезира Конституционния съд.
					(AП, AФП, Насдак, Би Би Си, Гардиън, Айрлънд Онлайн, Ню Анатолиън, Заман, Търкиш Дейли Нюз - 27/04/07; AФП, Файненшъл Таймс, AКИ - 26/04/07)
 
					 
						
"Предан съм на републиката, на светските принципи, на принципите на демократичната, социална държава, управлявана от закона, както всъщност е посочено и в конституцията," каза турският външен министър Абдула Гюл. [Гети Имиджис]
						Управляващата Партия на справедливостта и развитието (ПСР) се стреми да осигури необходимото мнозинство от две трети от гласовете за своя кандидат-президент Абдула Гюл преди първия кръг от изборите в парламента в петък (27 април). 
						Единственият друг претендент за поста на настоящия президент Ахмет Недждет Сезер е депутатът дисидент от ПСР Ерсьонмез Ярбай, но се смята, че той няма шанс да победи Гюл, който сега е външен министър. 
						Според конституцията даден кандидат трябва да получи подкрепата на най-малко 367 от всичките 550 депутати, за да спечели на първия кръг. Ако в него няма победител, в сряда ще се проведе втори кръг, когато отново се изисква мнозинство от две трети. 
						Ако нито един от кандидатите не получи тази подкрепа, трети кръг ще се проведе на 9 май, когато ще бъде достатъчно обикновено мнозинство, или 276 гласа. Ако това не стане, четвърти и последен кръг ще се проведе по същото правило за обикновено мнозинство на 15 май, един ден преди изтичането на седемгодишния мандат на Сезер. 
						ПСР, която има 353 места в парламента, включително неговия председател, в четвъртък бе уверена, че Гюл ще победи още на първия кръг в петък, въпреки че основната опозиционна партия -- Републиканската народна партия (РНП) -- смята да бойкотира изборите. 
						"По мое мнение всичко е съвсем ясно," каза пред репортери председателят на парламента Бюлент Арънч. "Този парламент спокойно ще избере 11-ия президент на Турция." 
						РНП, която има 152-ма депутати в парламента и иска следващият президент да бъде избран след предсрочни парламентарни избори, предупреди, че ще оспори резултатите пред Конституционния съд, ако по-малко от 367 депутати присъстват на сесията на парламента в петък. 
						Арънч обаче заяви, че обичайният кворум от една трета от депутатите, или 184 души, ще бъде достатъчен за него да открие заседанието. 
						Правни експерти подкрепят това мнение, като смятат, че аргументите на РНП за анулиране на изборите са неоснователни. 
						Министър-председателят Реджеп Тайип Ердоган, лидер на ПСР, призова депутатите да присъстват на сесията в петък. 
						"Призовавам всички избрани депутати ... да дойдат и да изпълнят демократичния си политически дълг. Предстои един от най-важните дни на нашата демокрация," е казал той, цитиран от "Ройтерс". 
						Действията на опозицията отразяват тревогата сред някои турци, привърженици на светската държава, че управляващата ПСР, чиито корени са в политическия ислям, ще заеме всички основни постове в държавата. Макар ПСР непрекъснато да отрича това, привържениците на светската държава се страхуват, че партията прикрива своя религиозен дневен ред. 
						За да успокои тези страхове, още от номинирането си във вторник Гюл непрекъснато твърди, че ще се придържа към принципите на светската държава и ще бъде президент на всички граждани, ако бъде избран. 
						"Предан съм на републиката, на светските принципи, на принципите на демократичната, социална държава, управлявана от закона, както всъщност е посочено и в конституцията," каза той в интервю, публикувано във вестник &lt;I&gt;Милиет&lt;/I&gt; в четвъртък. 
						Привържениците на светската държава се страхуват също, че след като заеме и президентския пост -- който до голяма степен има церемониални функции, с изключение на важното право на вето -- ПСР ще възобнови действията си за премахване на съществуващата забрана за носене на мюсюлманската забрадка. По силата на тази забрана жените в Турция не могат да носят забрадки в университети и държавни учреждения. 
						Жената на Гюл, Хайруниша, обаче носи забрадка, както и съпругите на Ердоган и Арънч. Тази седмица Гюл определи избора на съпругата си като лично предпочитание и каза, че то трябва да се уважава.

Хиляди се събраха за погребението на президента на РС
					04/10/2007
					 
						САРАЕВО, Босна и Херцеговина (БиХ) -- Хиляди присъстваха на погребението в сряда (3 октомври) на президента на Република Сръбска (РС) Милан Йелич, който почина от инфаркт в неделя. Той беше на 51 години. Йелич бе погребан в родния си град Модрица в присъствието на изтъкнати дейци на РС, БиХ и Сърбия, както и на върховния представител Мирослав Лайчак.
						Избирателната комисия на БиХ и представители на властите в РС ще се срещнат в четвъртък в Баня Лука, за да обсъдят въпроса за приемника на президента и организирането на нови избори. Парламентът на РС назначи за временно изпълняващ длъжността президент председателя на парламента Игор Радойчич и заяви, че нови избори ще бъдат насрочени в рамките на три месеца. Това обаче засяга и несръбските партии, които заявиха, че единият от двамата вицепрезиденти - бошнак и хърватин - трябва да поеме задълженията на Йелич. (Независне Новине, РТРС, СРНА - 04/10/07; АП, ДПА, Б92, Фена, Дневни Аваз, РТРС, СРНА, Танюг, Уебсайт на СВП - 03/10/07)

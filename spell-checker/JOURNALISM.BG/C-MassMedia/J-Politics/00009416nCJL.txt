Хърватският парламент си избра нов председател
23/12/2003
 
ЗАГРЕБ, Хърватия -- Парламентът избра в понеделник (22 декември) 66-годишния Владимир Шекс от Хърватската демократическа общност за свой председател. Шекс, който е сред основателите на партията, бе вицепремиер през периода 1992-1994 г. по времето на Франьо Туджман.
Също в понеделник новоизбраните членове на парламента положиха клетва и приеха промени, позволяващи на кандидата за премиер Иво Санадер да намали броя на министрите в кабинета от 19 на 14. Заседанието продължава във вторник, когато се очаква да бъде гласуван вот на доверие на новото правителство на Санадер.
Междувременно Външното министерство обяви, че Финландия е ратифицирала Споразумението за стабилизиране и асоцииране между Хърватия и ЕС. Оттук нататък остават само три държави - Обединеното Кралство, Италия и Холандия - които тепърва трябва да го ратифицират. (Виесник, Вечерни лист, ХРТ - 23/12/03; АФП, АП, ХИНА, ХРТ - 22/12/03)

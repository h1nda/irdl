Присъединителните преговори на Турция с ЕС срещнаха нова пречка
					09/12/2009
					Кипър изглежда се готви да издигне нова бариера и Анкара изрази възмущението си в сряда.
					(ЮПИ, Заман, Анадолска агенция - 09/12/09; AФП, Ройтерс, ДПА, ФТ, Блумбърг, Euobserver, Си Ен Ей - 08/12/09)
 
					 
						
Турция упорито отказва да отвори пристанищата си за кипърски кораби. [AФП]
						Ново препятствие изникна във вторник (8 декември) пред Турция по пътя й към членство в ЕС. Кипър намекна, че ще блокира отварянето на пет нови глави в присъединителните преговори на Турция, ако Анкара не изпълни някои засега неуточнени условия. 
						"Ще поставим условия за отварянето на главите," каза кипърският външен министър Маркос Киприану след двудневна среща с висши дипломати в Брюксел, добавяйки, че Никозия не се стреми да "спира присъединителния процес на Турция". 
						Турция трябва да приведе законите си в съответствие със стандартите на ЕС, преди страната да може да се присъедини към 27-членния блок. 
						Анкара е отворила досега 11 от всичко 35 преговорни глави, като една от тях е условно затворена. Ръководството на ЕС замрази осем други глави през декември 2006 г., след като Турция не отвори пристанищата и летищата си за кипърски гръцки кораби и самолети. 
						Преди началото на присъединителните преговори Турция подписа документ за разширяване на митническото си споразумение с ЕС за всички негови нови членове, включително Кипър, който стана член на блока през май 2004 г. без северната си част под турско управление, която се признава единствено от Анкара. 
						Турция настоява, че ще отвори пристанищата и летищата си за кипърски гръцки кораби и самолети едва когато се сложи край на икономическата изолация на кипърската турска общност. 
						Кипър вече е поставил условия за отварянето на глава "Енергетика" от преговорите. Петте нови области, добавени към списъка от вторник, включват: свободно движение на работници, съдебна власт и основни права, образование и култура и външна политика, сигурност и отбрана. 
						Външните министри подчертаха във вторник, че осемте глави, замразени преди три години, ще останат блокирани за Турция, докато тя не вдигне търговското си ембарго върху Кипър, но дадоха зелена светлина за започване по-късно този месец на преговорите по екологичната политика. 
						Страните от ЕС "отбелязват с дълбоко съжаление, че независимо от многократните призиви Турция продължава да отказва да изпълни задълженията си" по т.нар. протокол от Анкара от 2005 г., посочиха министрите в общо изявление, цитирано от ДПА. Този отказ "ще има продължителен ефект върху цялостния процес на преговорите". 
						Дипломатите обаче поздравиха Турция за напредъка на реформите в областта на съдебната власт, отношенията между гражданските и военните структури и културните права, както и за "значителните й дипломатически усилия" в посока на нормализиране на отношенията с Армения. Приветствайки неотдавнашните ходове на правителството, насочени към подобряване на правата на голямото кюрдско малцинство в страната, те също така призоваха Анкара да вземе "конкретни мерки за гарантиране на пълните права и свободи на всички турски граждани". 
						Посланието, отправено до Турция, е добре балансирано, каза еврокомисарят по разширяването на ЕС Оли Рен, чийто мандат изтича. Фактът, че преди края на годината ще се отвори нова глава, сочи, че присъединителният процес на Турция е "на прав път", каза той пред репортери в Брюксел, цитиран от АФП. 
						В отговор на решението на дипломатите от ЕС турското външно министерство публикува в сряда изявление, определяйки като "нечестно" искането Турция да изпълни ангажиментите си, докато самият ЕС също не е изпълнил даденото през април 2004 г. обещание да премахне "блокадата" върху кипърската турска общност.

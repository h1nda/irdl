Политическите лидери преговарят за мирен изход от противостоенето в Македония 
					21/12/2004
					Потенциално нестабилната ситуация бе преодоляна по мирен път в Македония миналата седмица, когато политическите лидери на етническите албанци убедиха група въоръжени мъже в село Кондово да сложат оръжие и да отправят исканията си чрез институциите. 
					От Серемб Герги за Southeast European Times -- 21/12/04
 
					 
						
Селянин наблюдава как политици от албански етнически произход навлизат в Кондово на 17 декември. Противостоенето там бе преодоляно по мирен начин, когато въоръжената група се изтегли и бе постигнато политическо споразумение. [AФП]
						Противостоенето с участие на неизвестен брой въоръжени лица в село Кондово, разположено на 10 км западно от Скопие, бе разрешено по мирен път миналата седмица, заявиха политици от албански етнически произход и изтъкнаха, че са убедили въпросните лица да предадат оръжието си и да отправят исканията си чрез институциите. 
						"Успяхме на потушим огъня, запален в Кондово," каза ръководителят на Албанската демократическа партия Арбен Джафери пред репортери. Заместник-шефът на тази партия Мендух Тачи каза, че споразумението е демонстрирало доверие в способността на политическите партии на етническите албанци да поемат решаването на проблемите в своята общност. 
						Мирът възтържествува, вместо да полетят гранати и куршуми, каза Али Ахмети, ръководител на Демократичния съюз за интеграция, членуващ в управляващата коалиция. 
						Полицията не успяваше да влезе в селото от началото на ноември, когато лицата, за които се твърди, че са носели униформи и автомати Калашников, започнаха да патрулират по улиците само дни преди националния референдум по новите закони за децентрализацията на Македония. Ситуацията бе възприета като решаващо изпитание за многоетническата управляваща коалиция в страната, която работи за пълното прилагане на мирното споразумение, известно като Охридско рамково споразумение и сложило край на седеммесечните боеве през 2001 г. 
						Проблемът в Кондово представляваше "потенциална заплаха за стабилността на Македония и трябва да бъде разрешен незабавно," каза президентът Бранко Цървенковски преди постигнатото споразумение, което съвпадна с избирането на Владо Бучковски на поста премиер. 
						В реч пред депутатите Бучковски каза, че неговото правителство "няма намерение да позволи на когото и да било да дестабилизира положението." Властите обаче подсказаха, че силно предпочитат проблемът да се разреши чрез преговори, вместо чрез употреба на сила. 
						По време на визита в Скопие миналата седмица директорът в НАТО за Балканите Робърт Съри изрази подкрепа за усилията на правителството да се справи със ситуацията. След консултации при закрити врати с кандидат-премиера Бучковски, Съри каза, че според него противостоенето едва ли ще предизвика дестабилизация.

Публикувани са предварителните резултати от извънредните общински избори в БиХ
					17/01/2011
					 
						САРАЕВО, Босна и Херцеговина (БиХ) -- В неделя (16 януари) избирателите в осем общини гласуваха на извънредни общински избори. Според предварителните резултати Албин Муслич от Социалдемократическата партия (СДП) е спечелил 53,7 % от гласовете в община Бихач, побеждавайки Емджаг Галияшевич от Партията на демократичното действие (ПДД), който е получил 40,8 %. Кандидатът на ПДД Елвир Хаджиомерович води в община Вукосавле пред кандидата на Съюза на независимите социалдемократи (СНСД) Борислав Ракич. Новият кмет на Вогошча се очаква да бъде Един Смаич от ПДД. Живко Микулич от СНСД печели 55,24 % от гласовете в Сърбац. Любо Петрович от Сръбската демократическа партия (СДП) печели надпреварата в Осмаци, а Стево Стевич от СНСД печели в община Дони Жабар. Мехмед Байрактаревич от ПДД печели в Сребреник, докато кандидатът на СНСД Момир Ристич води в община Шековичи. (Дневни Аваз, СРНА, bh-news.com - 16/01/11)

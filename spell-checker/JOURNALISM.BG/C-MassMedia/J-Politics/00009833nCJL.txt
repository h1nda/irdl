Македонският парламент одобри заявката за членство в ЕС
15/02/2004
 
СКОПИЕ, Македония -- Парламентът гласува в петък (13 февруари) за официално одобрение на заявката на страната за членство в ЕС. Законодателите упълномощиха премиера Бранко Цървенковски и външния министър Илинка Митрева да връчат молбата на Скопие на ирландското председателство на ЕС по-късно този месец с надеждата, че интеграцията ще съдейства за икономическото благоденствие и политическата стабилност на страната. Македония подписа с Брюксел споразумението за стабилизация и асоцииране през 2001 г. По време на посещение в Македония в петък словенският външен министър Димитрий Рупел обеща подкрепата на своята страна за интеграционните усилия на Скопие. (АФП, Македонско радио, MИA - 13/02/04)

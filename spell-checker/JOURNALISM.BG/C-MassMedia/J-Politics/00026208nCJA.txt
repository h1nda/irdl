ЕС възнамерява да подпише спогодба със Сърбия преди майските избори
					22/04/2008
					Еврокомисарят по разширяването Оли Рен посочи в понеделник, че Брюксел желае да подпише важно споразумение със Сърбия преди майските избори в страната, но сръбският премиер Воислав Кощуница отново повтори възраженията си.
					(Блиц, Б92 - 22/04/08; Ройтерс, ДПА, Balkan Insight, Бета, Б92, Сръбско правителство - 21/04/08)
 
					 
						
"Очевидно не е в националния интерес на Сърбия да подписва споразумение, от което утре ще излезе, че Сърбия се е подписала под независимостта на Косово,” заяви премиерът Кощуница. [Гети Имиджис]
						ЕС възнамерява да подпише важно предприсъединително споразумение със Сърбия преди изборите на 11 май, за да може страната да продължи към членството в Съюза, заяви в понеделник (21 април) висш представител на Брюксел. 
						"Ние не искаме Сърбия да се отказва от европейската си интеграция,” каза еврокомисарят по разширяването Оли Рен пред немския всекидневник „Велт”. „Споразумението за стабилизация и асоцииране (ССА) би било ясен сигнал за ангажимента на Европейския съюз към европейското бъдеще на Сърбия." 
						Споразумението, което носи икономически и търговски придобивки на страните, надяващи се на членство в блока, би поставило Сърбия по-близо до официалното признаване на нейната кандидатура, а след това до преговорите за членство. 
						Когато двете страни парафираха ССА миналия ноември, представителите на ЕС заявиха, че пълното сътрудничество на Белград с Международния наказателен съд за бивша Югославия (МНСБЮ) остава ключово условие. 
						Хагският съд притиска Сърбия да му предаде четирима бегълци, сред които са бившият босненски сръбски лидер Радован Караджич и военният му командир Ратко Младич. 
						Независимо от това повечето членки на ЕС подкрепят идеята да предложат на Сърбия да подпише ССА преди изборите през май, за да укрепят нейните проевропейски сили и да предотвратят евентуална победа на националистическите партии, възползващи се от недоволството от независимостта на Косово. Предсрочните парламентарни избори бяха свикани, след като коалиционното правителство се разпадна миналия месец. То се раздели по въпроса дали Сърбия трябва да търси по-близки връзки с ЕС, след като повечето от членовете на ЕС признаха независимостта на Косово. 
						Неотдавнашно проучване сочи, че предстоящите избори ще бъдат много оспорвани. Както Демократическата партия на президента Борис Тадич (ДП), така и крайно националистическата Сръбска радикална партия (СРП) са получили по около 35 % подкрепа. 
						ДП се застъпва за подписване на ССА, докато СРП и други националистически партии, включително и Демократическата партия на Сърбия на оттеглящия се премиер Воислав Кощуница, разглеждат подписването като равносилно на признаване на независимостта на Косово. 
						Това означава, двете страни все пак могат да подпишат споразумението още на 29 април, по време на срещата на външните министри от ЕС в Люксембург. 
						От друга страна, Белгия и Холандия са особено против подписването на ССА, докато бегълците остават на свобода. 
						Позовавайки се на източници от Брюксел, „Ройтерс” посочи в понеделник, че холандците може и да приемат сключването на споразумението сега, ако окончателното му ратифициране зависи от предаването на обвиняемите на правосъдието. 
						Кощуница обаче отново се противопостави, като каза, че спогодбата нарушава интересите на Сърбия. 
						"Оли Рен подкрепя едностранната независимост на Косово и подкрепя подписването на споразумението,” каза той. "Очевидно не е в интерес на Сърбия ... да подписва споразумение, от което утре ще излезе, че Сърбия се е подписала под независимостта на Косово.” 
						Преди да отпътува на двудневно посещение в Белград, еврокомисарят по регионална политика Данута Хюбнер предупреди в понеделник, че ако не подпише, Сърбия рискува да загуби част от помощите в размер на 1 милиард евро, които блокът е определил за нея до 2013 г.

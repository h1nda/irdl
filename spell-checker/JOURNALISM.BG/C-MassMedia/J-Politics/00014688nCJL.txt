Приключва регистрацията на партиите за албанските парламентарни избори
					25/05/2005
					 
						ТИРАНА, Албания -- Общо 54 политически партии и коалиции са подали заявления за участие в парламентарните избори на 3 юли, съобщи Централната избирателна комисия. Крайният срок за регистриране изтече във вторник (24 май). Сега заявленията ще бъдат предадени за проверка на регионалните избирателни комисии. 
						Също във вторник МВФ и Световната банка разкритикуваха неотдавнашно решение на албанския кабинет да вземе заем в размер на 74,6 млн. евро от холандската финансова институция "АБН Амро холдинг" за финансиране на ж. п. проект. Световната банка и МВФ предупредиха, че решението може да окаже отрицателно влияние върху изпълнението на бюджета на Албания и нейния инвестиционен капацитет. (Албейниън нюз - 25/05/05; AП - 24/05/05)

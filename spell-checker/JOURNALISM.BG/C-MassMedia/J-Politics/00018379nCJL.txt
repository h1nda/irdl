Премиерите на автономните области в БиХ сключиха споразумение за разпределянето на държавните приходи
					27/04/2006
					 
						САРАЕВО, Босна и Херцеговина (БиХ) -- Държавните приходи от 115 млн. евро, събрани от Агенцията за непряко данъчно облагане на БиХ (АНДО), бяха деблокирани, след като централното правителство и правителствата на автономните области постигнаха предварително споразумение за разпределението на средствата, съобщи председателят на АНДО Кемал Чаушевич в сряда (26 април). След заседание на Националния фискален съвет той каза пред репортери, че премиерът на БиХ Аднан Терзич и колегите му от Федерация БиХ, Ахмет Хаджипашич, и от Република Сръбска, Милорад Додик, са сключили споразумение за съотношението при разпределянето на средствата, по силата на което сумите, събрани през април и май, ще се поделят между автономните области и Окръг Бръчко. Те са се съгласили също да изготвят и одобрят до 20 юни нов режим за разпределяне на средствата, който вероятно ще се базира на резултатите на отделните републики при събирането на приходите от ДДС. (Независне Новине, Дневни Аваз - 27/04/06; РТРС - 26/04/06)

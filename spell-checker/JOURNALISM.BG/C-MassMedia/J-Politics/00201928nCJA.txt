Закон разгневи Унгария и може да се отрази на кандидатурата на Сърбия за ЕС 
					06/10/2011
					Етническите унгарци в Сърбия твърдят, че незаконно се пречи на реституирането на конфискуваната им собственост. Сега и Будапеща се намеси в спора. 
					От Игор Йованович за Southeast European Times от Белград - 06.10.2011 г.
 
					 
						
Унгарският заместник министър-председател Жолт Семйен заяви, че законът за реституцията е неприемлив. [Аграпрес]
						Изразявайки протеста си срещу закона, който те наричат дискриминационен, унгарските лидери заявиха, че страната им ще преразгледа подкрепата си за влизането на Сърбия в ЕС. 
						„Ние сме много ангажирани с европейската интеграция на Сърбия, но присъединяването е нереалистично със закони, които отнемат колективно гражданските права на хората”, заяви в неделя (2 октомври) унгарският заместник министър-председател Жолт Семйен по време на посещение в Суботица, северен сръбски град, където живеят голям брой етнически унгарци. 
						Става въпрос за закон, приет от сръбския парламент миналата седмица и отнасящ се до реституцията на конфискувано имущество и щетите от това. Приемането на такъв закон е условие за интеграцията в ЕС. 
						Една от разпоредбите в закона обаче гласи, че собствеността, конфискувана от членове на окупационните сили през Втората световна война и техните наследници, няма да им бъде връщана. 
						Унгарските партии в Сърбия твърдят, че разпоредбата е несправедлива, защото засяга даже тези унгарци, които са били мобилизирани против волята си или които не са извършили никакви престъпления. 
						„Убедени сме, че законът, с пренебрегването на принципа за индивидуалната отговорност, нарушава няколко разпоредби на конституцията и не съответства на европейските принципи”, заяви председателят на Съюза на унгарците от Войводина Ищван Пастор, член на управляващата коалиция в Сърбия. Той заяви, че ще поиска проверка на конституционността на закона. 
						Междувременно Семйен призова Сърбия да промени „неприемливите части на Закона за реституцията, за да се даде възможност за компенсиране и на унгарската общност”. По оценки около 350 000 унгарци живеят в Сърбия. 
						В отговор заместник министър-председателят Божидар Джелич каза пред SETimes, че Сърбия е срещу колективната вина, но не желае никой да забравя кой е бил против фашизма през Втората световна война. 
						Джелич каза също, че сръбските власти ще си поставят за цел да убедят унгарската общност, че законът не въвежда колективната вина, но посочи, че при настоящото съотношение на силите парламентът няма волята да промени закона. 
						Ненад Чанак, лидер на Лигата на социалдемократите от Войводина, възприе по-остър тон. „Ако трябва да избираме между ЕС и реабилитирането на тези, които избиваха наши съграждани и ги хвърляха в замръзналите реки, тогава ще си помислим внимателно. Ще си помислим добре какъв ЕС е това и дали искаме изобщо да се присъединим към него”, заяви Чанак. 
						Редакторът на уебсайта EurActiv Смиляна Вукойчич каза пред SETimes, че по всяка вероятност на 12 октомври Сърбия ще получи от Европейската комисия статут на страна, кандидатка за членство в ЕС. 
						„Всички страни членки обаче трябва да се съгласят с това през декември. Това е моментът, когато Унгария може да блокира Сърбия, а и вече има случаи, в които страни кандидатки са били блокирани в напредъка им към ЕС поради двустранни спорове със страни, членки на ЕС”, отбеляза тя. 
						Напрежението нараства и поради няколко физически сблъсъка между сърби и унгарци в смесеното село Темерин. Динко Грухонич от коалицията от неправителствени организации „Гражданска Войводина” смята, че е малко вероятно тези инциденти да ескалират. 
						„Инцидентите се умножават преди избори и когато напрежението в региона е голямо. Инцидентите в Темерин не трябва да се надценяват, но липсата на по-широкообхватни мерки за предотвратяване на причините за тях ще доведе до това, че етническите общности ще живеят една до друга, вместо една с друга”, каза Грухонич пред SETimes.

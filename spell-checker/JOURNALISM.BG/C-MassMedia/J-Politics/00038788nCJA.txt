ЕС: "Черна гора е най-близо до започване на преговори за присъединяване"
					22/06/2011
					Вероятно Черна гора ще стане следващата балканска държава, която ще започне преговори за членство в ЕС, посочиха представители на Съюза във вторник.
					(София ехо, Europolitics, АКИ, Бета, ЕС - 21.06.2011 г.)
 
					 
						
Външният министър Милан Рочен е уверен, че Подгорица ще предприеме необходимите стъпки, за да си осигури положителна оценка тази есен. [Ройтерс]
						Хвалейки Черна гора за напредъка в процеса на реформи, представители на ЕС заявиха във вторник (21 юни), че адриатическата република може да получи зелена светлина за започване на присъединителни преговори със Съюза до края на тази година. 
						„Много се радваме на развитието на нещата в Черна гора - страна, която се намира най-близо до започването на присъединителни преговори от държавите от Западните Балкани”, заяви в Люксембург Жолт Немет, държавен секретар в унгарското министерство на външните работи.
						Той направи това изявление на съвместна пресконференция за медиите заедно с черногорския външен министър Милан Рочен и еврокомисаря по разширяването Щефан Фюле след второто заседание на Съвета за стабилизация и асоцииране, проведено между 27-членния блок и Черна гора. 
						Черна гора беше официално призната за страна, кандидатка за членство в ЕС, през декември 2010 г., но не й бе определена дата за започване на присъединителни преговори. Вместо това й беше заявено, че трябва да изпълни изискванията в седем приоритетни области - върховенство на закона, реформа на съдебната система и публичната администрация, борба с организираната престъпност и корупцията, свобода на медиите и права на малцинствата - преди да могат да започнат преговори. 
						„Днес Черна гора отново ме убеди, че ще изпълни критериите и може да започне преговори в скоро време”, заяви Немет.
						Напредъкът на Подгорица в изпълнението на изискванията ще бъде оценен от Европейската комисия (ЕК) в доклад, който се очаква да бъде публикуван през октомври. Ако тази оценка е положителна, изпълнителният орган на блока със седалище в Брюксел ще препоръча започване на присъединителни преговори с Черна гора, а лидерите на ЕС се очаква да одобрят решение в този смисъл по време на срещата им на върха през декември. 
						Обещавайки, че докладът на ЕК ще бъде „както строг, така и справедлив”, Фюле похвали балканската държава за нейните „значими усилия” за изпълнение на критериите за присъединяване към блока, както и за нейната „конструктивна и стабилизираща” роля в региона. 
						„Демонстрираната от правителството нова откритост към гражданското общество и медиите е много похвална, тъй като те играят основна роля за процеса на интеграция на страната в ЕС”, заяви той. „Освен това в ход са редица решаващи реформи и важни законодателни промени. Това, което е необходимо сега, е да бъде завършен този процес и да се гарантира, че реформите ще бъдат последователни и устойчиви.”
						Рочен бе уверен, че Подгорица ще предприеме необходимите стъпки през следващите няколко месеца, за да си осигури положителна оценка през есента. 
						„Това е поощрение и ние се надяваме, че ако продължим усилената работа, можем да започнем присъединителни преговори след октомври”, заяви той. 
						По време на годишния форум за Западните Балкани, проведен в Люксембург в понеделник, представителите на Брюксел също подчертаха необходимостта от „усилена работа” на страните, надяващи се да се присъединят към Съюза.
						Според Фюле приключването на преговорите за членство на Хърватия е било едно от най-важните събития. Арестуването на бившия босненски сръбски командир Ратко Младич е друго решаващо събитие, което направи по-ясни европейските перспективи на Сърбия. Изборите в Македония на 5 юни „бяха може би най-добрите през последното десетилетие”, каза Фюле. 
						„Тази година се явява възможност за подновяване на импулса в процеса на разширяване”, заяви той и призова балканските държави „да удвоят своите усилия, да осъществят реформи в ключови области и да се справят с регионални въпроси.”
						Реформата на съдебната система и публичната администрация, укрепването на върховенството на закона и борбата срещу корупцията и организираната престъпност често биват сочени като приоритетни задачи за повечето балкански държави.

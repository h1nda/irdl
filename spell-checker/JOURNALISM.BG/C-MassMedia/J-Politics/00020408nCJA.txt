Сърбия обмисля аргументите "за" и "против" новата конституция
					26/10/2006
					Сръбските избиратели отиват пред избирателните урни в края на тази седмица, за да дадат своето мнение за новата конституция. Правни експерти заявяват, че документът отразява консенсуса сред основните политически партии.
					От Давор Куникушич за Southeast European Times от Белград - 26/10/06
 
					 
						
Референдум за предложената сръбска конституция ще бъде проведен в събота (28 октомври) и неделя. [Гети Имиджис]
						Шест години след свалянето на Слободан Милошевич Сърбия е на прага да приеме своята първа посткомунистическа конституция. Макар че приемането на такъв документ бе първостепенен приоритет за демократичните реформатори, които дойдоха на власт през 2000 г., процесът бе забавян дълго време. След това, внезапно и почти тайно, проектоконституцията бе приета само за две седмици. 
						Новата конституция бе подкрепена от почти всички основни партии в Сърбия, а правни експерти казват, че тя отразява конснесуса между политическите интереси. 
						"Именно заради баланса Конституцията има своите недостатъци," казва Зоран Ивошевич, бивш съдия от Върховния съд на Сърбия. "Мисля, че конституционните решения са на високо ниво по отношение на човешките права и правата на малцинствата. Работили сме много внимателно в областта на икономиката, публичното финансиране и имуществените права, както и на организацията на властта -- особено на съдебната власт. Един от недостатъците е, че териториалната автономия не получи по-голям авторитет." 
						Председателят на Войводинския изпълнителен комитет Боян Пайтич казва, че е "повече от удовлетворен" от степента на финасова автономия, която неговият регион получава според новата конституция. "Покажете ми какво не е изпълнено освен факта, че решенията, вземани от Съвета на Войводина, не се наричат закони -- но това не е съществен, а по-скоро технически въпрос. Ние дори получихме неща, които не бяхме споменали в нашата платформа, например Войводина има своите символи, а конституцията закрепва тези символи." 
						Пайтич казва, че очаква избирателите във Войводина да излязат и да се произнесат в полза на конституцията. В противен случай, каза той, старата конституция ще остане в сила, а тя дава много по-малко свобода на Войводина. 
						Една от отправените критики се отнася до съдебната независимост. В конституциоята се казва, че съдиите се избират от парламента, а по-късно от Съдебният съвет, който също се избира от парламента. Така съдиите биха могли да се окажат под натиска на парламентарно представените политически партии. Нещо повече, главният прокурор ще бъде част от изпълнителната власт. Критиците твърдят, че службата трябва да бъде независима. 
						Според Обществото на сръбските съдии политическата дейност сред съдиите трябва да бъде ограничена. Някои дори казват, че на съдиите не трябва да се позволява да членуват в политически партии. 
						"От друга страна, не е хубаво да се забранява конструктивната критика на експертите," казва Драгана Болевич. "Ако някой съдия не одобрява някои решения на политическите партии, той или тя не трябва да бъде възпрепятстван да го заяви." 
						Голямата новост е, че проектът защитава правата на гражданите спрямо достъпа до информация. Експертите обаче преудпреждават, че вече има проблеми с прилагането на съществуващия закон за достъп до информация от обществен интерес. Остава да се види дали гарантирането на това право в конституцията ще внесе конкретна промяна.

Политическото напрежение в Турция расте
					02/07/2008
					Политическото напрежение в Турция нарасна във вторник, след като полицията арестува двама генерали в оставка и други видни фигури, заподозрени в заговор за сваляне на правителството. Арестите съвпадат със съдебен процес за закриване на управляващата партия.
					(AП, Заман - 02/07/08; AП, Ройтерс, ДПА, Би Би Си, Си Ен Ен, ФТ, Блумбърг, Гласът на Америка - 01/07/08)
 
					 
						
Турският премиер Реджеп Тайип Ердоган (вляво) и вътрешният министър Бешир Аталай (вдясно) разговарят с репортери във вторник (1 юли) в Анкара. [Гети Имиджис] 
						Полицията арестува рано във вторник (1 юли) двадесетина души, включително двама генерали в оставка, по подозрения в участие в заговор срещу правителството на управляващата Партия на справедливостта и развитието (ПСР). 
						Сред всичките 21 души, задържани в Анкара, Истанбул, Анталия и Трабзон, бяха генералите в оставка Хуршит Толон и Шенер Еруйгур. Телевизионният канал „Си Ен Ен–Търк” описа двамата като бивши военни с най-висок ранг сред арестуваните от започването на проверката след откриването на таен склад за оръжие в Истанбул преди година. 
						Премиерът Реджеп Тайип Ердоган свърза акцията с продължилото дълго разследване на сенчеста мрежа от крайни националисти и ревностни секуларисти, наречена „Ергенекон”. Ердоган каза, че следователите подозират групата в планиране на терористични действия, целящи да предизвикат военен преврат. 
						Еруйгур, смятан за един от основните организатори на митинги против правителството, провеждани преди изборите през юли 2007 г., оглавява секуларистката Асоциация на ататюркската мисъл (ААМ), наречена така на името на Кемал Ататюрк, основателя на турската република. Най-малко десет от задържаните във вторник са също членове на тази мощна организация. Според всекидневника „Заман” Толон често се е явявал на форуми, организирани от ултранационалисти.
						Съдебни източници заявиха, че обвинителен акт може да се очаква до края на седмицата. Операцията бе проведена едва часове, преди главният прокурор на турския Върховен апелативен съд Абдуррахман Ялчънкая да изложи своята теза срещу ПСР в Конституционния съд на страната. 
						Ердоган отрече обвиненията, че полицията е организирала акцията, за да отклони общественото внимание от съдебното дело, и че извършилите арестите служители са действали по политически мотиви или са искали да сплашат критиците на правителството.
						Ялчънкая внесе съдебния си иск през март, призовавайки Конституционния съд да закрие ПСР поради предполагаемото й участие в дейности против секуларизма и опити за налагане на шериата. 
						"Този риск расте от ден на ден,” се казва петицията на прокурора с обем 162 страници според Би Би Си. "Няма друг начин да се защити обществото, освен да се закрие партията." Ялчънкая се позовава на примери като разрешаването на носенето на забрадки от студентки в университетите и ограничаването на продажбите на алкохол в ресторантите като свидетелство за теократичните намерения на ПСР. 
						Той е поискал също турският върховен съд да забрани на 71 политици, включително на Ердоган и на президента Абдула Гюл, да се занимават с политика в продължение на пет години. 
						Партията на Ердоган, която е свързана с исляма, спечели 47 % от гласовете през 2007 г. и се радва на широко мнозинство в парламента. 
						В своите защитни аргументи от над 400 страници ПСР настоява, че делото съставлява „нарушение на правото на свобода на словото” и „правото на свободни избори”. Тя предупреждава, че всяко решение в подкрепа на закриването на партията би било равносилно на отмяна на нейната победа в демократични избори. 
						Високопоставени представители на Брюксел също предупредиха, че делото би могло да попречи на кандидатурата на Турция за членство в ЕС. Спорове от такова естество се решават на избори, а не в съдебната зала, заяви еврокомисарят по разширяването Оли Рен.

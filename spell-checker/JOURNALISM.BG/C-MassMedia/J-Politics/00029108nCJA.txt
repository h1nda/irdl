Основните партии в БиХ обявиха ново споразумение за децентрализация
					27/01/2009
					Лидерите на трите основни партии в Босна и Херцеговина обявиха в понеделник ново споразумение, с което страната ще се раздели на четири административни единици. Перспективите за приемане на документа обаче изглеждат слаби.
					(Б92, Дневни Аваз - 27/01/09; Ройтерс, Независне Новине, Глас Сръпске - 26/01/09; Фена 25/01/09)
 
					 
						
Планът, който би влязъл в сила като поправка на конституцията, предвижда разделяне на страната на четири административни единици, заявиха официални представители. [Болкън Таймс]
						Трите основни партии в Босна и Херцеговина (БиХ) постигнаха в понеделник (26 януари) споразумение за конституционни промени, предвиждащи между другото разделяне на страната на четири териториални и административни единици.
						Лидерите на Партията на демократичното действие (ПДД), Съюза на независимите социалдемократи (СНСД) и Хърватския демократичен съюз на БиХ (ХДС БиХ) – Сюлейман Тихич, Милорад Додик и Драган Чович – публикуваха съвместна декларация, но не дадоха много подробности. 
						"Договорихме се, че Босна трябва да бъде децентрализирана държава с три нива на управление, второто от които да бъде разделено на четири териториални единици, всяко със своя законодателна, изпълнителна и съдебна власт,” се казва в декларацията. 
						Тримата лидери на партиите, представляващи бошнаците, сърбите и хърватите в БиХ, смятат да се срещнат отново на 23 февруари, когато според съобщенията ще представят конкретен план за реорганизация на страната. 
						Понастоящем БиХ е съставена от две автономни области – Федерация БиХ (ФБиХ) с преобладаващо население от бошнаци и етнически хървати, и Република Сръбска (РС), в която босненските сърби съставляват мнозинството от населението.
						Споразумението от понеделник следва рамковото споразумение, което трите партии постигнаха в Пруд през ноември, когато обещаха да решат някои важни политически проблеми. 
						Новият ход на тримата лидери обаче изненада мнозина и възмути техните политически противници. 
						Тихич и Харис Силайджич, лидер на втората по големина политическа формация на бошнаците, Партията за Босна и Херцеговина (ПБиХ), водиха разгорещен дебат късно в понеделник.
						"Това решение има за цел да раздели Федерацията,” каза Силайджич в телевизионна дискусия в понеделник вечерта. Той отхвърли уверенията на Тихич, че новите единици ще спазват „географските, историческите и икономическите принципи”, а не „етническите граници”, добави Силайджич. „Това означава, че ще има област с преобладаващо хърватско мнозинство ... а ние ще имаме Сараевски окръг и бошнаците ще бъдат натъпкани в гета в Тузла, Зеница и Бихач.”
						Златко Лагумджия, лидер на основната опозиционна Социалдемократическа партия, нарече споразумението „фарс” и „споразумение за ново разногласие”. 
						Додик, който изпълнява и длъжността премиер на Република Сръбска, каза пред репортери в Баня Лука, че промените няма да засегнат териториалната цялост на босненската сръбска автономна област, от което се подразбира, че ФБиХ ще се раздели на три нови региона, нещо, което противоречи на твърдението на Тихич за по-слабото значение на "етническите граници".
						Бившият президент на РС Драган Чавич обаче обвини Додик, че подкопава гаранциите за съществуването на РС съгласно Дейтънското мирно споразумение и че е „измамил” гражданите на автономната област. 
						Службата на върховния представител съобщи, че не е виждала декларацията от понеделник и следователно не може да коментира споразумението. 
						Според съобщенията споразумението акцентира също върху правния статут на окръг Бръчко и въпроса за държавната собственост.

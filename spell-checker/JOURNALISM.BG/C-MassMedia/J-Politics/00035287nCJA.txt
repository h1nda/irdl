ЕС обмисля ускоряване на присъединителните преговори с Турция
					14/07/2010
					Уверявайки Турция в ангажимента на ЕС към кандидатурата й за членство, високопоставени представители на Брюксел заявиха във вторник, че блокът ще работи за ускоряване на изпадналите в застой присъединителни преговори с Анкара. 
					(Дойче Веле, Заман, Уърлд Булетин - 14/07/10; AФП, Ройтерс, ДПА, Евронюз, Гласът на Америка, София Ехо - 13/07/10; Европейска комисия - 12/07/10)
 
					 
						
Върховният представител за външната политика на ЕС Катрин Аштън увери Турция, че кандидатурата й се движи добре. [Гети Имиджис]
						Делегация на ЕС, оглавявана от върховният представител за външната политика на ЕС, Катрин Аштън, проведе във вторник (13 юли) в Истанбул разговори с висши турски ръководители, чиято основна тема бе кандидатурата на Анкара за присъединяване към Съюза, както и редица регионални и международни въпроси. 
						Основната цел на срещата "е да се препотвърди ангажиментът на ЕС към Турция и да се разгледат начините за подобряване на сътрудничеството между ЕС и Турция в региона," се казва в изявление на Съюза от понеделник. 
						Аштън, придружавана от еврокомисаря по разширяването Щефан Фюле, се срещна с турския външен министър Ахмет Давутоглу и с главния преговарящ на Анкара със Съюза, Егемен Багъш. Дискусиите се проведоха по нов процес на политическия диалог, предвиждащ срещи на министерско равнище между двете страни, провеждани два пъти годишно. 
						 "Не трябва да има никакво съмнение относно нашия ангажимент," каза Фюле на съвместна пресконференция след разговорите. "Ние имаме много ясен мандат от страните членки. "Ще търсим начини за ускоряване на присъединителния процес." 
						Турция започна присъединителните си преговори със Съюза през октомври 2005 г., но процесът се движеше изключително бавно, главно поради мудния напредък на реформите и отказът й да позволи достъпа на кораби и самолети от члена на ЕС Кипър до своите пристанища и летища. Друга причина са възраженията, повдигнати от няколко от влиятелните членове на Съюза, които настояват, че предимно мюсюлманската страна би трябвало да получи някакъв вид "привилегировано партньорство", но не и пълноправно членство. 
						Засега Турция е затворила само една и е отворила други 13 от всичко 35 преговорни глави, които кандидат-членките трябва да завършат, преди да се присъединят към ЕС. Осем от оставащите 21 глави са замразени от края на 2006 г., след като Турция отказа да нормализира търговските си отношения с Кипър. 
						Изявлението на ЕС от понеделник цитира Фюле, който е изразил надежда, че "още глави може да бъдат отворени тази година", стига Турция да изпълни условията за това. Фюле призова също Анкара да се съсредоточи върху прилагането на необходимите реформи. 
						 "[Европейската] комисия ще продължи да подкрепя Турция в изпълнението на тези реформи," каза той. 
						След разговорите във вторник Фюле и Аштън изразиха подкрепа за пакета от поправки в конституцията, предложен неотдавна от правителството на премиера Реджеп Тайип Ердоган, който ще бъде подложен на национален референдум на 12 септември. Според представители на ЕС промените отговарят на изискванията на блока и са стъпка в правилната посока, предвид кандидатурата на страната за членство. 
						 Освен това Аштън каза, че приветства нарастващата роля на Анкара в регионалните и международните въпроси, определяйки Турция като "важен партньор" за 27-членния блок, особено в областта на външната политика. 
						"Доверието и приятелството са белезите на отношенията между Турция и ЕС," каза тя, отбелязвайки, че и двете страни споделят едни и същи цели за мир и просперитет. 
						Давутоглу казва, че неговата страна иска да разшири сътрудничеството с блока по важни въпроси, които биха могли да засегнат и двете страни. 
						"Ние делим толкова огромна географска територия, като започнем от Афганистан и стигнем до Средиземноморието," е казал той, цитиран от АФП. "Турция следва активна политика и отдава особена важност на провеждането на тази политика в сътрудничество с ЕС." 
						Друг въпрос, обсъждан във вторник, бе засилването напоследък на въоръжените нападения от членове на Кюрдската работническа партия (ПКК), смятана за терористична организация както от ЕС, така и от Съединените щати. 
						 Багъш посочи преди разговорите, че страната му ще търси подкрепата на Съюза в усилията за справяне със сепаратистката група. 
						Давутоглу каза във вторник, че ПКК представлява сериозна заплаха не само за неговата страна, но и за ЕС. 
						Аштън се съгласи за необходимостта от обединяване на усилията в борбата срещу терористичните организации. 
						"Трябва да изкореним организациите, които използват ЕС, за да получават парични средства и да финансират тренировъчни дейности," каза тя.

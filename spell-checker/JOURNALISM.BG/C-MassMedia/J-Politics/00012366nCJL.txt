Председателстващият ОССЕ призовава косовските сърби да вземат участие в изборите 
					20/10/2004
					 
						ПРИЩИНА, Косово, Сърбия-Черна Гора -- Председателстващият ОССЕ български външен министър Соломон Паси посети Прищина във вторник (19 октомври) и призова косовските сърби да вземат участие в парламентарните избори в събота. "Участието в избори е демократичният начин за изявяване на политическа позиция и за гарантиране на защитата на интересите на една общност," каза Паси. След разговорите с представители на УНМИК и Косово Паси призова местните политици да установят пряк контакт с избирателите си преди вота. 
						Също във вторник мисията на ОССЕ в Косово съобщи, че общо 33 кандидатски листи са били представени за надпреварата за 120-те места в парламента. 22 са от партии, а останалите от коалиции, асоциации и независими кандидати. Сред тях са и две сръбски организации, които са се регистрирали за участие. (Данас, бТВ, ФТ - 20/10/04; уеб-сайт на ОССЕ, Танюг, АФП - 19/10/04)

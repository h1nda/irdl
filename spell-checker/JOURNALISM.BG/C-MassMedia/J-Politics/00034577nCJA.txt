Готова ли е Сърбия за преговори с Косово?
					17/05/2010
					Въпреки че Белград все още иска преразглеждане на въпроса за статута, според много косовски сърби фокусът трябва да бъде върху подобряването на условията на живот.
					От Биляна Пекушич за Southeast European Times от Белград – 17/05/10
 
					 
						
Сръбският външен министър Вук Йеремич. [Гети Имиджис]
						Повече от две години след обявяването на независимост от Косово сръбските лидери намекват, че е възможно да се подготвя връщане на масата за преговори. 
						Министърът на външните работи Вук Йеремич е убеден, че очакваното решение на Международния съд ще постанови, че декларацията за независимост нарушава международното право. Ако това е така, твърдят официални представители, вратата ще бъде отворена за нови преговори за статута и за приемлив за Белград компромис. 
						"Едната от страните ще трябва да отстъпи и това, разбира се, ще бъде Косово", настоява сръбският държавен секретар за Косово Оливер Иванович. 
						Много косовски сърби обаче са скептично настроени. Според представителя Рада Трайкович Белград няма достатъчно влияние, за да извоюва задоволително за Сърбия решение. 
						"Сърбия е слаба политически и от гледна точка на сигурността. Тя е икономически зависима от донори и няма ясна стратегия за Косово и Метохия", каза Трайкович за SETimes. "Дори ако при всички тези слабости тя успее да започне преговори за статута, те няма да доведат до успех." 
						Според нея техническите преговори по въпроси, засягащи живота на косовските сърби, са по-реалистична възможност. Тези разговори, "ако са добре подготвени, могат да засилят позициите на сърбите и на Сръбската православна църква в Косово", твърди тя. 
						Трайкович призова също Сърбия да проявява повишено внимание при всички преговори. Тя заяви, че албанските екстремистки групи са започнали да се прегрупират в Македония и всеки прибързан ход от страна на Белград може да доведе до нови конфликти. 
						От друга страна, твърдолинейните националисти се противопоставят на всякакви преговори между Белград и Прищина, дори такива, които са свързани с подобряване на условията за сърбите в Косово, обосновавайки се, че те предполагат признаване на независимостта. 
						 "Историята с техническите преговори е примамка за Сърбия", каза за SETimes заместник-председателят на Съвета за Косово и Метохия Марко Якшич. "Това няма да подобри живота ни тук. Живеем зле просто защото се противопоставяме на независимостта на Косово." 
						Междувременно косовските сръбски бежанци очакват да видят конкретни подобрения в своето положение. Мнозина смятат, че въпреки всички приказки за преговори, Белград прави малко, за да им помогне. 
						Откакто са напуснали селата си Липлян и Щръбце през 1999 г. семействата Йелисавчич и Джурджевич споделят двустаен апартамент в белградското предградие Калуджерица. И двете семейства се издържат с ръчен труд. 
						"Синът ми Боян носи две различни обувки, на левия крак един модел и номер, а на десния - друг модел и номер. Едната е номер 38, а другата 40. Намерил ги е в контейнер в Нови Белград", казва Стоян Йелисавлевич. 
						"Не можем да си позволим да купим дрехи за децата от десет години", добавя той. 
						Министърът на социалните въпроси Расим Ляич открито критикува политиката на страната по отношение на Косово. "Сърбия отпуска 500 млн. евро годишно за Косово, но не съм убеден, че тези средства се изразходват по-най-добрия начин", казва той. 
						Според анализатори, ако преговорите бъдат възобновени, Сърбия вероятно ще се стреми да постигне различни договорености за Северно Косово и териториите около сръбските манастири, които допускат специални, паралелни отношения с Белград. 
						"Северна Ирландия е добър пример, както и всички решения, които се предлагаха в плана на [бившия пратеник на ООН Марти] Ахтисаари", казва Предраг Симич, бивш посланик на Сърбия в Париж и преподавател по международно право. 
						Признавайки, че по-рано Сърбия официално е отхвърлила плана на Ахтисаари, Симич отбелязва, че Резолюция 1244 на ООН и Споразумението от Куманово също са били смятани за изключени на определен етап, но впоследствие са били приети. 
						Що се отнася до статута, малко вероятно е да се постигне промяна на който и да е аспект от независимостта на Косово, каза за SETimes политическият анализатор Душан Янич.
						"Би било разумно Белград да започне преговори с Брюксел относно сътрудничество във връзка със състоянието на управлението на кризи. Това ще прекрати изнудването на Сърбия заради Косово, когато страната е по-близо до членство в ЕС", заяви той.

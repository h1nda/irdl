Клеридис и Денкташ възобновяват преговорите за обединяване на Кипър
15/01/2003
 
НИКОЗИЯ, Кипър -- Лидерите на общностите на разделения остров Кипър възобновиха в сряда мирните преговори, с намерение да разрешат продължаващия десетилетия конфликт преди приемането на острова в ЕС през май 2004 г. Ако не бъде постигнато обединяването на Кипър, ЕС ще приеме само гръцката част на острова. Лидерът на гръцките кипърци Глафкос Клеридис и лидерът на турските кипърци Рауф Денкташ се срещнаха в контролираната от ООН "ничия земя" в разделената столица Никозия, където около 60 000 турски кипърци излязоха във вторник на мирна демонстрация. Това отбеляза първата среща на двамата лидери за обсъждане плана за повторно обединение, предложен от ООН в средата на ноември. Крайният срок, определен от ООН за постигането на споразумение, е 28 февруари, който според Денкташ е твърде нереалистичен. (Ройтерс - 15/01/03, СиЕнЕн - 14/01/03)

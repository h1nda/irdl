Турският президент Гюл одобри закон въпреки възраженията на военните
					09/07/2009
					 
						АНКАРА, Турция -- В сряда (8 юли) президентът Абдула Гюл одобри спорния закон, който позволява на гражданските съдилища да преследват съдебно военнослужещи за някои престъпления. Гюл обаче поиска да бъдат въведени някои правила, които биха "разсеяли безпокойствата" в редиците на военните. Армията се противопостави на този закон с твърдението, че той противоречи на член 145 от конституцията, отнасящ се за военните съдилища. Гюл отбеляза в сряда, че новият закон отговаря на изискванията на ЕС и е бил приет като част от усилията на Турция да се присъедини към блока. Законът разрешава на гражданските съдилища да преследват съдебно военнослужещи в мирно време за опити за сваляне на правителството, заплаха за националната сигурност, участие в организирана престъпност или нарушения на конституцията. Той прехвърля на гражданските съдилища и правомощия за съдене на цивилни граждани в мирно време за престъпления, които досега попадаха под разпоредбите на военния наказателен кодекс. (Хюриет, Сабах, Заман - 09/07/09; АФП - 08/07/09)

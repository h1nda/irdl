Политическият вакуум в БиХ има болезнена цена
					21/02/2011
					Докато политиците се карат, бедните и уязвимите са застрашени от спирания на социалните помощи.
					От Бедрана Калетович за Southeast European Times от Сараево -- 21/02/11
 
					 
						
Месеци след изборите местата в парламента на БиХ са все още празни. [Бедрана Калетович/SETimes]
						Елвира Ахметович не е достатъчно голяма да разбере причините за политическата криза в Босна и Херцеговина, но знае, че тя е причината за бедствено положение за семейството й. 
						Шестгодишното момиче трябва да върви пеш до училище 7 км всеки ден, защото местните политици не смятат обществения транспорт за приоритет. След училище тя извървява същото разстояние, за да се върне при родителите и по-малката си сестра у дома. 
						Семейството, което живее в с. Йошаница на границата между Федерация БиХ и Република Сръбска, от шест години насам няма ток в дома си. И двамата родители са безработни и регистрирани за социални помощи, осигурявани от Федерацията. 
						Докато обаче няма правителство, за това семейство всяко хранене е под въпрос. При положение че около половината от населението на страната живее под линията на бедността, неговата ситуация съвсем не е необикновена. 
						През октомври се проведоха общи избори, но политическият процес оттогава е в застой, защото двете автономни области в Босна и Херцеговина не могат да се споразумеят за разделението на властта. Липсата на държавно правителство означава липса на държавен бюджет. Бедните и уязвимите страдат, докато политическите лидери се карат помежду си. 
						Така наречените "Бонски правомощия" на върховния международен представител и специален представител на ЕС Валентин Инцко му дават право да се намеси, когато местните лидери не могат да достигнат до решение. Той е разрешил временно финансиране на Федерацията, но то изтича на 31 март. 
						Инцко казва, че не е склонен да предприема по-сурови мерки, като замразяване на заплатите на политиците в БиХ заради несформирането на правителство, защото би предпочел местните лидери да постигнат компромисно решение. 
						Вече е ясно, че тази година БиХ ще се окаже с дефицит в покриването на социалните си услуги, особено онези, свързани със системите на пенсионно и здравно осигуряване, но "никой не се занимава с това", казва икономистът Изудин Касетович. 
						Някои, като бащата на Елвира, смятат, че решението на Инцко за временното финансиране ще купи социален мир за кратко време. 
						"Политиците могат да си играят на политика, без да решават много проблеми в страната. Ако не беше решението [на Инцко]..., гладните хора нямаше да търпят безделието им," каза Сеад Ахметович за SETimes. 
						Междувременно анализаторите призовават политиците да намерят начини за постигане на разбирателство. 
						"БиХ се нуждае от правителство, основано на широка партийна коалиция, и е много важно да не се губи повече време. Колкото по-скоро се сформира стабилна коалиция, толкова по-скоро процесът на приближаване на БиХ към ЕС отново ще набере скорост," каза Сабина Вьолкнер от политическата фондация "Конрад-Аденауер-Щифтунг" в БиХ.

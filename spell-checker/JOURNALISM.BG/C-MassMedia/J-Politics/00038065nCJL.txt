Фейт и Дел призоваха за бързо решаване на политическата криза в Косово 
					05/04/2011
					
						ПРИЩИНА, Косово -- Ръководителят на Международната гражданска служба Питер Фейт и посланикът на САЩ Кристофър Дел се срещнаха с политически лидери в понеделник (4 април), за да обсъдят пътищата за намиране на изход от сегашното политическо положение. Косово няма президент, откакто Беджет Пацоли се отказа от поста след решение на Конституционния съд, че изборът му е бил в нарушение на парламентарните процедури. Опозицията заплаши, че ще бойкотира друг избор на президент, в който кандидат е Пацоли, и настоява да бъде включена в обсъжданията на кандидатите за поста. Лидерът на опозиционната Демократична лига на Косово Иса Мустафа заяви, че неговата партия би приела Пацоли само ако всички партии се съгласят с провеждането на общи избори през пролетта на 2012 г. Фейт и Дел се срещнаха с Пацоли и министър-председателя Хашим Тачи. (Коха Диторе, Косова Сот, Експрес - 05/04/11; Кохавижън, Клан Косова - 04/04/11)

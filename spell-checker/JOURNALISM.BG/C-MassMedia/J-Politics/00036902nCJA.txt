Турция и Япония подписаха споразумение за сътрудничеството в областта на атомната енергетика
					29/12/2010
					Турски и японски официални представители постигнаха споразумение за строителството на атомна електроцентрала в Северна Турция.
					(Дау Джоунс - 28/12/10; AФП - 27/12/10; МАНАФП - 26/12/10; Заман, Уърълд Бюлетин, Киодо, Йомиури Шимбун, Корея Таймс, Агенция "София нюз" - 25/12/10; Ройтерс, AФП, Блумбърг, Зама, Хюриет, Джапан Таймс - 24/12/10)
 
					 
						
Турският министър на енергетиката и природните ресурси Танер Йилдиз. [Ройтерс]
						Турция и Япония подписаха меморандум за разбирателство в Токио в петък (24 декември) за строителството на атомна електроцентрала в черноморската провинция Синоп. 
						Необвързващото споразумение бе подписано от японският министър на икономиката, търговията и индустрията Акихиро Охата и турският министър на енергетиката Танер Йилдиз, който изрази надежда, че окончателното споразумение може да бъде постигнато през следващите три месеца. 
						Споразумението от петък може да проправи пътя за укрепване на двустранното сътрудничество в други енергийни области, както и за съвместни турско-японски инициативи в трети страни, каза Йилдиз на съвместна пресконференция след церемонията по подписването. 
						Електроцентралата ще бъде втората атомна електроцентрала в Турция, която иска и двете да функционират до 2023 г., за да удовлетворят потребностите й от допълнителни 10 000 мегавата електричество, както и да намалят зависимостта й от чуждестранни енергийни източници. 
						Първата електроцентрала с капацитет от 4 800 мегавата и стойност 20 милиарда долара, ще бъде построена в областта Аккую близо до град Мерсин в южната част на страната според споразумение, подписано с Русия през май. 
						Според Ройтерс съоръжението в Синоп ще има четири реактора с общ капацитет 5 600 мегавата. Агенцията също цитира анализатори, които смятат, че проектът ще възлезе на около 10 милиарда долара. 
						Йилдиз заяви, че е било планирано електроцентралата да влезе в действие през 2019 г. или малко след това. 
						На въпрос за възможното начало на строителството в Синоп, Охата заяви в петък, че турците искат да завършат подготовката преди края на март, така че те очакват да започнат строителството в рамките на следващите три месеца. 
						Организации на гражданското общество се обявиха срещу строителството на атомни електроцентрали в Турция, която е земетръсна зона, както и Япония. 
						Охата отбеляза, че неговата страна, където понастоящем действат 54 реактора, използва британска ядрена технология, която позволява "електроцентралите да бъдат по-безопасни в случай на земетресения". 
						Йилдиз също изрази увереност. "Няма място за съмнение, че технологията на Япония за намаляване ефекта на силата на земетресението превъзхожда тази на други страни", каза той. 
						Турция започна преговори с Япония за електроцентралата в Синоп в началото на декември, само няколко седмици, след като не успя да постигне споразумение с Южна Корея. 
						Анкара и Сеул, които започнаха официални преговори през март, се очакваше да подпишат междуправителствено споразумение по време на срещата на върха на Г20 в столицата на Южна Корея през ноември. Те обаче не успяха да изгладят различията си по няколко въпроса, включително цените на електричеството, гаранциите за изкупуване на електроенергията и разпределението на дяловете, и преговорите бяха замразени.

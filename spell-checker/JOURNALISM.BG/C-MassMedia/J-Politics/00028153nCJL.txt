Няма да има повече преговори със Сърбия по въпроса за статута на Косово, заяви Сейдиу
					23/10/2008
					 
						ПРИЩИНА, Косово -- В сряда (22 октомври) президентът Фатмир Сейдиу изключи всякакви по-нататъшни преговори със Сърбия по въпроси, свързани със статута на Косово, като заяви, че Прищина ще обсъжда единствено регионални въпроси. С това той отговори на новата инициатива на ООН да се започнат преговори между Прищина и Белград по шест точки във връзка с процеса на преструктуриране на ЮНМИК. Генералният секретар на ООН Бан Ки Мун представи тези точки в писмо до сръбския президент Борис Тадич през юни. Те са свързани със съдебната система, полицията, митниците, транспорта и инфраструктурата, както и със защитата на сръбското културно наследство в Косово. Специалният пратеник на ООН Андрю Ладли вече приключи своя първи кръг от срещи в Прищина и Белград. (Зери, Коха Диторе, Лайм, Експрес, ХИНА - 23/10/08)

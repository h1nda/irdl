НАТО ще изпрати наблюдатели за изборите в Албания
					27/05/2009
					 
						БРЮКСЕЛ, Белгия -- Парламентарната асамблея на НАТО реши да изпрати наблюдатели за общите избори в Албания следващия месец, съобщиха медиите във вторник (26 май). Председателят на албанския парламент Йозефина Топали е поискала по-широк мониторинг на изборите по време на неотдавнашно заседание на Парламентарната асамблея на НАТО в Осло. Топали е заявила, че свободните и честни избори са главното предизвикателство пред Албания и решаващо предварително условие за членство в ЕС.
						Други новини от вторник -- Бюрото за демократични институции и права на човека (БДИПЧ) на ОССЕ заяви, че предизборната кампания в Албания е "поляризирана" между двете главни политически партии, управляващата Демократическа партия и главната опозиционна Социалистическа партия. В своя първи доклад за изборния процес БДИПЧ твърди, че действията по издаване на новите електронни лични карти са били белязани от проблеми и забавяния, които могат да застрашат спазването на международните стандарти. Наблюдателите на БДИПЧ са отбелязали също, че някои от партиите са започнали кампаниите си дни преди официалното начало, което е по-късно през тази седмица. (Топ Ченъл, Шекули, Клан, Алсат, Топ Нюз - 26/05/09)

Управляващата сръбска коалиция ще номинира Маршичанин за президент
15/04/2004
 
СФОР, съвместно с босненската армия, унищожи с танк 500 леки стрелкови оръжия и 30 минохвъргачки в сряда в Баня Лука. Незаконните оръжия бяха иззети по време на операцията "Жътва" в Босна и Херцеговина. [AФП]
БЕЛГРАД, Сърбия и Черна гора -- Според местни източници сръбският министър на икономиката Драган Маршичанин ще бъде кандидатът на управляващата коалиция за президентските избори на 14 юни. Маршичанин е заместник-председател на Демократическата партия на Сърбия, чийто лидер е Воислав Кощуница. Той бе избран след разисквания между членовете на коалицията в сряда (14 април). Лидерът на коалиционния партньор "Нова Сърбия", Велимир Илич, е решил да не се кандидатира. В четвъртък се очаква официалната номинация на Маршичанин.
Други новини: Б92 съобщава, че правителствата на Сърбия и Черна гора са постигнали договореност за създаването на федерално правителство след общите избори в Сърбия. Според съобщението Черна гора отново се е съгласила Сърбия да поеме ключовите министерства на отбраната и външните работи. Според по-ранни твърдения Черна гора искаше да има поне едно от тях. (Бета, Б92, Танюг - 14/04/04)

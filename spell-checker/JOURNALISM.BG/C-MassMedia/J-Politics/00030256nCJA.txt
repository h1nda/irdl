Местните избори в Хърватия обещават изненади
					14/05/2009
					Провеждани по нови правила и с участието на някои необичайни кандидати, местните избори обещават да бъдат всичко друго, но не и скучни.
					От Наташа Радич за Southeast European Times от Загреб – 14/05/09
 
					 
						
Хърватите ще гласуват пряко за кандидатите на изборите в неделя (17 май). [Гети Имиджис]
						Хърватите ще се отправят към урните в неделя (17 май), където за първи път ще избират пряко местните си представители. Кметове, ръководители на префектури и общини ще се надпреварват по нови правила. 
						Биографията и постиженията на всеки кандидат изглеждат решаващи за спечелване на гласове в новия процес. 
						Според новите правила избирателите в местните райони с население до 10 000 души ще избират по един заместник-председател на община или кмет, докато секциите с население над 10 000 души в окръзите и град Загреб ще избират по двама заместник-председатели на общини. 
						Премиерът Иво Санадер призова избирателите да направят изборите паметни, като упражнят демократичните си права. Местните избори са важни и защото „се отразяват на държавно равнище”, каза Санадер по време на кампанията си от името на кандидатите от Хърватския демократичен съюз (ХДС) за град Задар.
						"Ние сме особено горди, че на тези избори хората, родени през 1990 г., ще гласуват за първи път,” каза той. Някои доста необичайни кандидати се присъединиха към кметската надпревара. Те включват самопровъзгласил се шаман, бивша проститутка, босненски треньор по футбол и скандален журналист и любител на приключения, който участва в нощно телевизионно предаване. 
						От главните градове единствено Риека, където според анкетните проучвания настоящият кмет Войко Оберснел от Социалдемократическата партия (СДП) ще запази поста си, е с наглед предвидим резултат. 
						Изборите обещават да бъдат особено оспорвани в Сплит. Трима сериозни кандидати се борят ожесточено – настоящият кмет Иван Курет от ХДС, бившият началник на националната дирекция на полицията, социалдемократът Ранко Остоич, и независимият кандидат и скандален бизнесмен Желко Керум. 
						В Загреб проучванията показват, че кметът, социалдемократът Милан Бандич, най-вероятно ще остане на поста си независимо от многобройните скандали за корупция и факта, че той е външен човек от Херцеговина. Независимият кандидат, университетският професор Йосип Крегар, се определя като диаметрална противоположност на Бандич, а проучванията сочат, че той ще бъде сериозен конкурент. 
						Крегар обясни пред „Дневник” миналата седмица, че Хърватия не може да си позволи „нейните граждани да си останат по домовете по време на изборите и че ситуацията изисква напредък ... и промяна”. 
						Настоящият кмет на Пула Борис Милетич според съобщенията се опитва да мотивира избирателите по неконвенционален начин. Лозунгът на кампанията му е „Имаш хубав глас – използвай го”. „Глас” и „вот” на хърватски са една и съща дума.

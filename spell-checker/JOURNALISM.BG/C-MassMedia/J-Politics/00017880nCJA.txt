ЕС настоява за прозрачност при финансирането на изборите в Македония
					13/03/2006
					Брюксел ясно посочи, че началото на присъединителните преговори с Македония зависи от провеждането на тазгодишните парламентарни избори.
					От Марина Стояновска за Southeast European Times от Скопие – 13/03/06
 
					 
						
Честните и демократични избори са част от условията за по-нататъшен напредък по пътя на присъединяване към ЕС. [Гети Имиджис]
						Страните членки на ЕС настояват македонските власти да определят ясни и точни условия за финансиране на избирателните кампании в нов кодекс, се казва в доклад на лондонския Институт за военни и мирновременни репортажи. 
						Докладът посочва, че макар ЕС да предостави през декември на Македония статут на страна кандидатка, датата на действителното начало на преговорите зависи до голяма степен от спазването на изборните правила на ЕС. Според тези правила финансирането на изборите и партиите трябва да е напълно прозрачно. Кандидатите и политическите партии трябва да посочват какви източници на пари използват за изборната си дейност, както и самоличността на своите спонсори. 
						"Финасирането на кампанията е важен въпрос и затова са необходими ясни правила. Трябва да сме сигурни, че изборите наистина ще се проведат според европейските стандарти," каза специалният представител на ЕС в Македония Ъруан Фуер. 
						В момента Македония изготвя нов избирателен кодекс. Освен другите ограничения, той забранява кампаниите да се финансират от правителствения бюджет или от публични предприятия и определя конкретни граници за финансовите дарения, които могат да се предоставят от физически лица (500 евро) и от организации (5000 евро). 
						Законът увеличава и сумата, която партиите могат да харчат за избори, с мотива, че сегашните лимити са твърде ниски и редовно се надвишават. Партиите ще трябва да предоставят финансовите си отчети на Държавния ревизионен институт и Държавната избирателна комисия, които от своя страна ще са задължени да предоставят информацията на обществеността. 
						Професорът по право Рената Десковска казва, че ще е добра идея да се създаде нова комисия, която да наблюдава разходите по изборите. Освен това, казва Десковска, избирателният закон трябва да включва разпоредба, посочваща "задължението на партиите да разкриват имената на своите спонсори и произхода на парите", както изисква и Брюксел. 
						Слагяна Тасева, член на Държавната комисия за борба с корупцията, казва, че новият закон трябва да предложи конкретни подобрения в начина, по който избирателните кампании се финансират в Македония. "Досега Комисията не е вземала реално отношение към финансирането на партиите," казва Тасева. "Това трябва да се промени и ние искаме да предотвратим финансови манипулации в бъдеще."

Албанската Демократическа партия заплашва да бойкотира парламента
28/11/2003
 
ТИРАНА, Албания -- Основната опозиционна партия в Албания, Демократическата партия (ДП), заяви в четвъртък (27 ноември), че е готова отново да бойкотира парламента, ако парламентарната криза не бъде разрешена. Понастоящем кабинетът функционира без двама министри, ситуация, която ДП нарича противоконституционна. По-рано ДП блокира работата на парламента, като напусна в знак на протест срещу спорно решение на управляващата Социалистическа партия. Председателят на парламента Сервет Пелумби каза, че блокирането на работата на парламента е пагубно и няма да помогне за решаването на проблемите. (ATA, Би Би Си - 27/11/03)

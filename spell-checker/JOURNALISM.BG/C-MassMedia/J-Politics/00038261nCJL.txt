Косово иска промени в конституцията във връзка с контролираната независимост 
					21/04/2011
					
						ПРИЩИНА, Косово -- Правителството си е поставило за цел да извърши промени в конституцията, които да сложат край на контролираната от международната общност независимост на страната. Говорейки пред своя кабинет в сряда (20 април), министър-председателят Хашим Тачи подчерта, че тези промени ще бъдат извършени заедно с промените в изборните закони. Първият заместник на Тачи, Хайредин Кучи, се съгласи с това и заяви пред репортерите: „С приближаването ни към НАТО и ЕС необходимостта от международен контрол трябва да намалее.” 
						Надзорниците на независимостта заявяват, че приключването на този процес зависи единствено от напредъка на Косово. Питер Фейт, ръководител на Международната гражданска служба, каза, че „страната отбелязва напредък, но има някои нерешени въпроси, като например този със северната част на страната”. Той направи коментара си след среща с министъра на културата Мемли Красничи. (Телеграфи, Кохавижън, РТК, Клан Косова - 20/04/11)

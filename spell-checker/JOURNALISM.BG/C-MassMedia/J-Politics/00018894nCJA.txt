Външните министри от ЕС преодоляха появила се в последната минута пречка за преговорите с Турция
					12/06/2006
					Според съобщенията е била избягната голяма дипломатическа криза между ЕС и Турция, след като външните министри от ЕС приеха обща позиция, която ще позволи на Анкара да започне разговори по встъпителната глава от присъединителните преговори.
					(Различни източници -- 11/06/06 - 12/06/06)
 
					 
						
Турският външен министър Абдула Гюл заплаши, че няма да участва в срещата в Люксембург, ако Кипър продължи да блокира присъединителните преговори на страната с ЕС. [Гети Имиджис]
						Срещата на външните министри от ЕС в Люксембург даде възможност на Турция да отвори първата глава от преговорите си за членство, според съобщения в международните медии от понеделник (12 юни). Министрите положиха усилия за предотвратяване на голяма криза, свързана с кандидатурата на Турция, тъй като членът на ЕС Кипър заплаши да блокира преговорите по присъединяването на Анкара още преди началото им. 
						"Приехме обща позиция," е казал говорителят на австрийското председателство на ЕС, цитиран от "Ройтерс". Споразумението ще даде възможност на Анкара да отвори преговорната глава за наука и изследвания, която се смята за най-леката от 35-те глави. Тъй като липсва реално законодателство на ЕС в тази област, вероятно преговорите ще приключат още същия ден. 
						Турският външен министър Абдула Гюл, който трябваше да пристигне в Люксембург за преговорите, отложи пътуването си заради скандала. Очаква се сега той да осъществи визитата си. 
						Възраженията, които Кипър отправи в последната минута, се отнасят до отказа на Анкара да признае страната. След турската инвазия през 1974 г. островът е разделен на две - южна част на кипърските гърци и северна на кипърските турци - като скоро не се очаква споразумение за обединение на острова. На 1 май 2004 г. частта от острова, управлявана от кипърските гърци, която представлява Кипър като цяло, се присъедини към ЕС. По силата на първоначалното споразумение за да започне присъединителни преговори с Турция, ЕС задължи страната да нормализира отношенията си с Никозия и да приложи на практика протокола за митническия съюз, който тя подписа миналата година. 
						На срещата си в понеделник външните министри от ЕС направиха някои стъпки към приемане на исканията на Кипър, като напомниха на Турция, че "ако не изпълни изцяло задълженията си, това ще се отрази на общия напредък в преговорите." 
						Турция, която все още държи около 35 000 войници в Северен Кипър, смята, че всякакви отстъпки от нейна страна, включително отварянето на нейните пристанища и летища за кораби и самолети на кипърските гърци, зависят от мерките на ЕС за прекратяване на икономическата изолация на кипърските турци. 
						За откриването и закриването на преговорите по всяка една от 35-те законодателни глави е необходимо единодушното одобрение на всички страни членки на ЕС. 
						Освен преговорите с Турция външните министри от ЕС трябваше да разгледат и други въпроси, свързани с разширяването. 
						Очаква се Хърватия, чиито присъединителни преговори бяха официално открити заедно с тези на Турция на 3 октомври, в понеделник да открие и приключи преговорите по главата за наука и изследвания без проблеми. 
						Също в понеделник Албания ще направи първата си стъпка към евентуално членство в ЕС, тъй като страната трябва да подпише Споразумение за стабилизация и асоцииране (ССА) със Съюза по време на срещата в Люксембург. 
						Министрите трябва също да дадат съгласието си и за официалното признаване на Черна гора от страна на блока след референдума за независимост в страната от 21 май, в който мнозинството от гласоподавателите каза "да" на отделянето от Сърбия. Това ще даде възможност на Подгорица да установи двустранни дипломатически връзки с всяка от 25-те страни членки на блока.

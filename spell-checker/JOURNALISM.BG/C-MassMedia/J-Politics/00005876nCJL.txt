Румънският президент Илиеску подкрепя кампанията на САЩ срещу Ирак
03/02/2003
 
БУКУРЕЩ, Румъния -- Президентът Йон Илиеску обяви в петък (31 януари) съгласието на Румъния да осигури логистична подкрепа и въздушен коридор за силите на САЩ при евентуална военна кампания срещу Ирак. Румъния ще вземе официално становище за конфликта на срещата на Висшия съвет по отбраната на 10 февруари, след завръщането на външния министър Мирча Джоана от сегашното му посещение в САЩ. Илиеску заяви, че общественото мнение в Румъния подкрепя позицията на САЩ и цитира неотдавнашните резултати от проучване на Галъп интернешънъл. Според проучването, 49 процента от румънците подкрепят военна операция срещу Ирак, а 45 процента са съгласни Румъния да окаже подкрепа. Около 41 процента от анкетираните са се обявили против военна намеса. (Ромпрес - 03/02/03)

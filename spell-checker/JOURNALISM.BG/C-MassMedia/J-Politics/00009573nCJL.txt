Черна гора, Македония и Албания постигнаха споразумение за сътрудничество
22/01/2004
Черна гора, Македония и Албания планират да сформират съвместни полицейски сили, за да водят по-ефикасна борба срещу престъпността, корупцията и контрабандата, както и за по-добър контрол на държавните граници.
От Игор Йованович за Southeast European Times от Белград - 22/01/04
 
 
Премиерът на Черна гора Мило Джуканович, албанският премиер Фатос Нано и македонският премиер Бранко Цървенковски се срещнаха в Подгорица в петък (16 януари), за да обсъдят сътрудничеството си в борбата срещу организираната престъпност, корупцията и контрабандата в своите страни.
В последвало общо изявление те подчертаха важността на борбата с престъпността в региона и необходимостта от съвместни усилия. Подобно сътрудничество може да включва обмен на информация за контрабандата и граничния контрол. Съвместната работа по въпросите на престъпността е условие за развитието и участието на региона в европейския интеграционен процес, казаха лидерите.
Джуканович каза, че е необходимо да има равнопоставеност между въпросите на икономическата стабилност и борбата срещу престъпността.
Цървенковски заяви, че приоритет на страната му е сътрудничеството със съседните страни. "След десет години на конфликти и напрежение можем да кажем, че сега всички страни са се насочили към развитие и европейска интеграция", каза той.
По отношение на политическата ситуация и сигурността в Югоизточна Европа Нано, Цървенковски и Джуканович отбелязаха, че "кризите в региона са се уталожили и демокрацията се е усъвършенствала" през последните няколко години. Те похвалиха усилията на международната общност за развитие на демокрацията, гражданското общество, стабилността и сигурността в Косово.
Нано описа процесите там като положителни, като добави, че диалогът между властите в Прищина и Белград "може да допринесе за стабилизиране" на ситуацията в региона. Той добави, че въпросът за статута на Косово ще се обсъжда най-късно след 18 месеца.

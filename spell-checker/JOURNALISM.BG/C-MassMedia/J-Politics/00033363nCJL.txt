Премиерът на РС Додик отрече законът за референдумите да цели отцепване
					10/02/2010
					 
						БАНЯ ЛУКА, Босна и Херцеговина (БиХ) -- Министър-председателят на Република Сръбска (РС) Милорад Додик отново подчерта във вторник (9 февруари), че законопроектът за референдумите не е насочен към отцепване от БиХ или нарушаване на Дейтънското мирно споразумение от 1995 г. Дебатът в парламента стана разгорещен, когато опозиционните партии настояха в законопроекта да бъдат включени разпоредби за задължителни референдуми в определени случаи, като присъединяване към военни пактове и промени в конституцията. Депутатите бошнаци заявиха, че законопроектът е акт, насочен „срещу Дейтън”, и напуснаха залата. Обсъжданията продължават в сряда.
						Посолството на САЩ в Сараево предупреди да не се посяга на структурите, произтичащи от Дейтънското мирно споразумение, включително правомощията на върховните представители. Посолството заяви, че Вашингтон ще счита всеки референдум, който поставя под заплаха стабилността, суверенитета и териториалната цялост на БиХ, за провокационен. (РТРС, РТС, Дневни Аваз, Фена, БХРТ, АФП - 09/02/10)

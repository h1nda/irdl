Рен завърши посещението си в Турция, обнадежден за процеса на преговорите с ЕС
					05/10/2006
					 
						АНКАРА, Турция -- В края на тридневното си посещение в Турция в сряда (4 октомври) еврокомисарят по разширяването Оли Рен изрази убеждението си, че Анкара и ЕС ще засилят съвместните си усилия за намиране на решения по проблемните области в процеса на присъединяване. На пресконференция след среща с турския министър на правосъдието Джемил Чичек и с министъра на външните работи Абдула Гюл Рен подчерта голямото значение на свободата на словото. Той отново призова за промяна или анулиране на спорния член 301 от наказателния кодекс, който доведе до съдебни процеси срещу видни интелектуалци. Той призова също Турция да ускори темповете на реформите и изцяло да приложи протокола от 2005 г. за разширяване на митническия съюз с ЕС, включвайки и Кипър. 
						Германският канцлер Ангела Меркел засегна тази тема в сряда, по време на първото си посещение в Анкара, като призова Турция да изпълни обещанието си да отвори летищата и пристанищата си за кипърски съдове и самолети. Германия ще поеме ротационното председателство на ЕС на 1 януари. (Радикал, Сабах, Ройтерс, АФП - 05/10/06)

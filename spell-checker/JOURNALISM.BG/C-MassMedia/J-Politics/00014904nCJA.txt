Сръбският парламент обсъжда декларация за военните престъпления
					14/06/2005
					Сръбските законодатели са в процес на изготвяне на обща декларация, осъждаща всички военни престъпления, извършени на територията на бивша Югославия. 
					От Елена Тушуп за Southeast European Times от Белград -- 14/06/05
 
					 
						
Очаква се сръбският парламент да приеме декларация, осъждаща всички военни престъпления, извършени в бивша Югославия. [АФП]
						Сръбските законодатели са в процес на изготвяне на обща декларация, осъждаща всички военни престъпления, извършени на територията на бивша Югославия. Във вторник (14 юни) трябва да бъде представен проект на декларацията, който да даде възможност тя да бъде обсъдена на извънредни парламентарни заседания по-късно през седмицата. 
						Все още обаче има разногласия между партиите относно точното съдържание на декларацията. Демократическата партия на президента Борис Тадич настоява тя да съдържа текст, конкретно осъждащ убийствата в Сребреница през 1995 г. Други искат в нея да се споменат и военните престъпления, извършени срещу сърби, съобщава радио Б92. 
						По време на среща миналата седмица представители на различните партии се договориха за декларация, която "осъжда всяко престъпление, извършено по време на войните в бивша Югославия, и настоява всички компетентни органи и служби в Република Сръбска спешно и ефективно да разследват и да изправят пред съда всички лица, за които има основателни подозрения, че са извършили военни престъпления". 
						Престъпленията срещу цивилни граждани, "като тези в Сребреница и Братунац", трябва да се отбелязват не само на годишнини, защото "престъплението остава такова вечно и не трябва да се забравя… Сръбският парламент очаква от парламентите на всички страни в региона да осъдят военните престъпления, извършени по време на войните в бившата Социалистическа федеративна република Югославия," се казва в проектодекларацията. 
						Според председателя на сръбския парламент Предраг Маркович целта е "най-високопоставените държавници да осъдят военните престъпления, както и да се промени атмосферата, в която хората разговарят за престъпленията". 
						"Мисля, че вече сме близо до постигането на тази цел," добави Маркович. 
						Слободан Вучетич, председател на сръбския конституционен съд, казва, че декларацията е политически акт и няма да има никакво реално правно влияние върху сръбската съдебна система, нито какъвто и да е конкретен ефект върху работата на следствието. Въпреки това, казва той, тя ще изпрати "силно политическо и морално послание". 
						Дебатът се посреща със смесени реакции. Някои неправителствени организации и активисти казват, че текстът не е на нужната висота. В събота в изказване на конференция, посветена на клането в Сребреница, директорът на Хуманитарния правен център Наташа Кандич нарече проектодекларацията "мека" и добави, че тя показва, че институциите все още не са готови да се изправят лице в лице с миналото. 
						Междувременно професорът по право Воин Димитриевич разкритикува парламентарната инициатива, като я нарече "закъсняла". Такава декларация трябваше да се приеме преди пет години, казва той. 
						Парламентът предприе тази стъпка, след като по сръбската телевизия бе излъчен видеозапис, показващ екзекуцията на шестима босненски мюсюлмани от Сребреница. Във вторник хърватската полиция съобщи, че е задържала мъж, за когото се предполага, че е един от членовете на военизираната част "Скорпиони", показани на записа. Сръбското правителство също е арестувало няколко бивши членове на "Скорпионите" във връзка с убийствата.

Турският президент Гюл пристигна на знакова визита в САЩ
					08/01/2008
					 
						ВАШИНГТОН, Съединени щати -- Турският президент Абдула Гюл пристигна в понеделник (7 януари) на знаково петдневно посещение в Съединените щати, първото от 12 години насам на турски държавен глава. Предвидено е Гюл да има във вторник работна закуска с държавния секретар на САЩ Кондолиза Райс. Очаква се основна тема на разговорите да бъдат въпроси на международната и регионалната политика, особено такива, свързани с Ирак и Иран. По-късно Гюл ще проведе поредица от срещи в Белия дом, включително с вицепрезидента Дик Чейни и министъра на отбраната Робърт Гейтс. След това Гюл ще се срещне с президента Джордж Буш. Очаква се двамата да обсъдят главно борбата срещу терористичната Кюрдска работническа партия. 
						Други новини -- Турските законодатели трябва тази седмица да обсъдят промени в закона, който инкриминира обидата на "турската национална идентичност", заяви в понеделник министърът на правосъдието Мехмет Али Шахин. Експертите вече са приключили работата си по проекта и правителството в скоро време ще се събере, за да го обсъди. Парламентът може да получи законопроекта до края на тази седмица. Член 301 от Наказателния кодекс се смята за основна пречка за кандидатурата на Турция за ЕС. Правозащитни организации твърдят, че той задушава свободата на словото. (Си Ен Ен Търк, АП, Заман, Търкиш Прес, Ал Джазира - 08/01/08; Си Ен Ен Търк, НТВ, Прес ТВ, Ройтерс, АФП, Сабах, Индипендънт - 07/01/08)

НАТО разполага войници в Косово преди изборите в Сърбия
					30/04/2012
					Поради липсата на ресурси на ЮЛЕКС НАТО изпраща войници в Северно Косово преди изборите в Сърбия.
					От Мухамет Брайшори за Southeast European Times в Прищина - 30/04/12
 
					 
						
Австрийски войници пристигнаха в Косово миналата седмица. [Лаура Хасани/SETimes]
						НАТО започна разполагането в Косово на повече от 700 войници от германо-австрийските оперативни резервни войски по искане на командващия КФОР Ерхард Дрюс преди изборите в Сърбия на 6 май. Планират се спорни избори в някои области на Косово включително в изпълнената с напрежение северна част, населена със сърби. 
						Прищина обеща да спре провеждането на местни избори, но ще позволи изборите за сръбски парламент и за президент да се организират от мисията на ОССЕ в Косово, поради правото на двойно гражданство. 
						Разполагането започна миналата седмица с пристигането на германски и австрийски войници, а останалите трябва да пристигнат в понеделник (30 април). 
						Генералният секретар на НАТО Андерс Фог Расмусен каза, че Алиансът се е намесил, за да помогне на ЮЛЕКС. 
						"Много съм обезпокоен поради факта, че ЮЛЕКС не разполага с достатъчно ресурси, което практически има значение за НАТО, тъй като това ще се отрази на нашата операция КФОР," каза Расмусен пред законодателите в ЕС. 
						Той каза, че НАТО е поело някои задачи, които ЮЛЕКС не може да осъществи. "Ние трябва да поемем задачи и отговорности, които не бяха предвидени, по-специално в северната част на Косово", каза Расмусен. 
						Авни Кастрати, кмет на етнически разделения град Митровица, каза за SETimes, че разполагането на войниците ще помогне за напрегнатата ситуация в Северно Косово. 
						"Увеличаването на войниците, което ще стане [с помощта на КФОР], ще окаже по-нататъшно позитивно въздействие за подобряване на сигурността в Митровица", каза Кастрати. 
						КФОР предприе всички възможни мерки за предотвратяване на ескалиране на напрежението, каза командващият германския контингент на мисията Бернд Холтусен. 
						"Трябва да вземем предвид законните права на сърбите в северната част, но същевременно трябва да спазваме закона, който забранява провеждането на местни избори поради факта, че Косово е суверенна държава", каза Холтусен за всекидневника "Коха диторе". 
						Марилуиз Бек, германска депутатка от Зелената партия и член на Комисията по външни отношения, каза за SETimes, че всички страни трябва да проявят въздържаност. 
						"Белград вече съобщи, че в Северно Косово няма да се провеждат местни избори. Ако някои хора проведат по самоинициатива избори в Северно Косово, те няма да имат никаква легитимност - нито за Белград, нито за Прищина, нито за Брюксел или Берлин" , каза Бек. 
						Тя каза, че паралелни структури в Северно Косово няма да бъдат толерирани. Областта е идеална среда за организираната престъпност поради нестабилността й и представлява заплаха за сигурността за Сърбия, Косово и региона. 
						"Провокации от която и да е страна не са приемливи, въпреки легитимните претенции на Прищина да наложи суверенитет в Северно Косово. Ескалирането на напрежението там е много опасно. Сърбия не може да поддържа свои паралелни структури в Северно Косово, ако иска да започне преговори с ЕС", каза Бек за SETimes. 
						Берат Бейтулаху, изследовател от Центъра за изследване и уреждане на конфликти в Прищина, каза за SETimes, че разполагането на войници показва ,че НАТО се готви да се справи с всякакви ситуации. 
						"Не очаквам междуетнически сблъсъци, но може да имаме положение, подобно на миналогодишното, когато полицията ще се опита да предотврати провеждането на местни избори", каза Бейтулаху. 
						Блерим Красничи, говорител на ЮЛЕКС каза за SETimes, че след експлозия в жилищния комплекс "Трите кули" в Северно Косово на 8 април и по време на подготовката за президентските и парламентарни избори в Сърбия положението в многоетническите области е непрегнато. 
						"В този контекст ЮЛЕКС увеличи броя на полицейските части за бързо реагиране в района на Митровица. ЮЛЕКС също увеличи броя на специалните полицейски патрули в албанските области в региона на Митровица. Нещо повече, ЮЛЕКС следи отблизо, инструктира и съветва косовската полиция, която увеличи многоетническите патрули в смесените области на север", каза Красничи. 
						Сръбският министър на вътрешните работи Ивица Дачич каза за телевизия "Б92", че данните на разузнаването показват, че властите в Прищина се готвят за провокации, свързани с изборите на 6 май. 
						"Могат да бъдат конфискувани изборни материали и могат да бъдат арестувани хора, които участват в изборния процес, което ще застраши не само изборите, но също и безопасността на [гражданите]," каза той. 
					
				
			
					 
					
 
 

Солана посети Прищина и Белград и спомена за възможно кратко забавяне на преговорите за Косово
					08/02/2007
					Отлагане на последния кръг от преговорите за статута на Косово с около седмица би било приемливо за ЕС, заяви в сряда върховният представител на ЕС за външната политика.
					От Блерта Фоничи-Кабаши от Прищина и Игор Йованович от Белград – 08/02/07
 
					 
						
Върховният представител на ЕС за външната политика Хавиер Солана (вдясно), еврокомисарят по разширяването Оли Рен (вляво), германският външен министър Франк-Валтер Щайнмайер (вторият отляво) и сръбският премиер Воислав Кощуница дадоха пресконференция в сряда (7 февруари) в Белград. [Гети Имиджис]
						Кратко закъснение във финалния кръг от преговорите за статута на Косово с посредничеството на ООН би било приемливо за ЕС, заяви в сряда (7 февруари) върховният представител на блока за външната политика Хавиер Солана в Прищина. 
						"Всяко разумно решение по отношение на графика може да бъде приемливо," каза той, добавяйки, че забавянето може да бъде с около седмица. 
						Сърбия поиска преговорите, които първоначално трябваше да започнат във Виена на 13 февруари, да бъдат отложени с десет дни, за да се даде време на страната да свика новия парламент и да сформира преговарящия си екип. 
						Посещението на представителя на ЕС в Прищина дойде дни, след като специалният пратеник на ООН Марти Ахтисаари представи своя проектоплан за бъдещето на Косово. 
						Народът и лидерите на Косово започнаха да пишат края на една глава от историята си, каза Солана, призовавайки ги да спазват задълженията си, да гарантират защитата на малцинствата и човешките права и да покажат "отговорност, решителност и усърдие" в извършването на реформите. 
						"Вие сте хората, които ще градят ново Косово," каза той. "Това може да стане реалност само ако бъдете единни." 
						Той потвърди, че ЕС ще продължи да работи с Косово и ще се ангажира с икономическото възстановяване, политическата реформа, изграждането на институциите и сектора на сигурността. 
						"Косоварите трябва да имат вяра в ЕС," каза той. "Ние ще поемем нашите отговорности." 
						След това Солана отпътува за Белград, където се присъедини към останалите представители на "тройката на ЕС" -- еврокомисаря по разширяването Оли Рен и германския външен министър Франк-Валтер Щайнмайер -- в призивите им за сформиране на нов демократичен кабинет възможно най-скоро. 
						Окачествявайки предложението на Ахтисаари като добра основа за "честен диалог, който ще доведе до компромис", те призоваха Сърбия да участва в следващия кръг от преговорите. 
						Президентът Борис Тадич и премиерът Воислав Кощуница заявиха пред представителите на ЕС, че Белград със сигурност ще участва, но отново поискаха отлагане на преговорите до свикването на новия парламент. Тадич и Кощуница заявиха също, че Сърбия никога няма да приеме независимостта на Косово. 
						По време на срещата Рен подчерта необходимостта от пълно сътрудничество на Сърбия с Хагския трибунал. Щом това стане факт, пътят за подновяване на преговрите по Споразумението за стабилизация и асоцииране (ССА) ще бъде открит, каза той. 
						Междувременно в сряда британският министър по европейските въпроси Джефри Хун също посети Белград и изрази убеждението си, че Ахтисаари ще прояви гъвкавост по въпроса за отлагането на виенските преговори. 
						Хун каза още, че Сърбия трябва да играе конструктивна роля в отношенията си с Хагския трибунал, добавяйки обаче, че пълното сътрудничество не означава задължително екстрадиция на определна личност. Преговорите по ССА със Сърбия бяха замразени на 3 май 2006 г. поради това, че генерал Ратко Младич, обвинен в геноцид срещу босненци в Сребреница през 1995 г., не бе заловен и предаден на правосъдието.

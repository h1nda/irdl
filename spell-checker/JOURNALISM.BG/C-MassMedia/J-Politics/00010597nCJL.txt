Сърбия приема Закон за конфликт на интереси
27/04/2004
Съгласно нов закон за конфликта на интереси всички длъжностни лица ще трябва да представят информация за своето имущество и доходи. Тази информация обаче няма да бъде достъпна за обществеността.
От Давор Коникушич за Southeast European Times в Белград - 27/04/04
 
 
Дебатът в сръбския парламент по Закона за конфликта на интереси приключи след три дни, като депутатите приеха съответни поправки.[Андрия Илич]
След повече от две години на призиви от страна на организации, борещи се срещу корупцията, Сърбия е на прага да приеме нов закон, регламентиращ конфликтите на интереси. Съгласно предлаганото законодателство всички държавни служители ще бъдат задължени да декларират имуществото си двукратно, веднъж при заемане на даден пост и след това при неговото напускане.
Изпълнителният директор на "Транспарънси интърнешънъл" за Сърбия-Черна Гора Немания Ненадич посочва, че законът ще бъде една от най-важните антикорупционни мерки, които са приемани досега, тъй като той увеличава вероятността да бъдат изобличени корумпирани политици. Ненадич обаче добави, че законът страда от сериозен недостатък: той не позволява информацията за доходите и имуществото да стане достояние на обществото.
Министърът на държавната администрация Зоран Лончар, предложил законопроекта, казва, че правителството отдава приоритетно значение на неговото приемане и ето защо той е прокаран по ускорена процедура. Законът е цитиран в коалиционното споразумение, подписано между Демократическата партия на Сърбия, Г-17 Плюс и Сръбското движение за обнова.
Лончар потвърди, че информацията, събрана съгласно новия закон, няма да става достояние на обществеността. "Що се отнася до въпроса за парите, които длъжностни лица, за които се отнася този закон, получават от бюджета, това, което гражданите им дават чрез бюджета, ще бъде напълно публично. Другите доходи обаче няма да бъдат публично достояние, тъй като тези клаузи в известен смисъл защитават личната неприкосновеност на всеки държавен служител. Такива разпоредби могат да се открият във всички развити демократични държави," каза Лончар.
Парламентарният дебат по новия закон приключи за три дни. Измененията, приети от законодателите, се отнасят до комисиите, които ще отговарят за прилагането на закона и за констатиране на евентуални конфликти на интереси.
Един от основателите на "Транспарънси Интърнешънъл" Джеръми Поуп каза, че трябва да се наложат санкции срещу всички, при които се установи конфликт на интереси. "За изборни длъжности подходящото наказание е отнемане на мандата и дисквалификация относно заемане на публична длъжност. Трябва обаче да се дефинира каква степен на конфликт следва да води след себе си по-тежки наказания," посочи Поуп.
Поуп, който е автор на Антикорупционен наръчник, изтъкна, че законът не бива да обхваща прекалено много служители или лица, ангажирани в държавната администрация. Законът едва ли може да функционира, ако стотици хиляди хора започнат да попълват формуляри, тъй като комисията ще трябва да губи твърде много време за проверка на информацията във формулярите, вместо да проучва искове, каза той.

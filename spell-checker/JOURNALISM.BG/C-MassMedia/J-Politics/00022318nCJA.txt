Преговорите между ЕС и Русия не успяха да сложат край на спора за износа на месни продукти
					23/04/2007
					Преговорите в края на миналата седмица между представители на ЕС и Русия не успяха да убедят Москва да вдигне ембаргото си върху полските месни продукти. Това на свой ред хвърля сянка върху перспективите за скорошно започване на преговорите по ново партньорско споразумение между блока и неговия основен доставчик на енергия.
					(EUobserver, Айриш Таймс - 23/04/07; AП, АФП, Ройтерс, ДПА, ФТ - 22/04/07)
 
					 
						
"Колегата ни от Русия ... смята, че трябва да се предприемат още стъпки," заяви пред репортери еврокомисарят по здравеопазването Маркос Киприану след преговорите в неделя (22 април). [Гети Имиджис]
						Двудневните преговори между представители на ЕС и Русия приключиха в кипърския курортен град Лимасол в неделя (22 април), но двете страни не успяха да се споразумеят по продължилия дълго спор за износа на месни продукти от Полша. 
						"Колегата ни от Русия ... смята, че трябва да се предприемат още стъпки," заяви пред репортери еврокомисарят по здравеопазването Маркос Киприану след края на преговорите с руския министър на земеделието Алексей Гордеев. "Нашите есперти ще продължат да работят по тези въпроси ... и ако е необходимо, ще се срещнем отново на нашето ниво," добави той. Москва наложи ембарго върху вноса на месни продукти от Полша през ноември 2005 г., твърдейки, че слабият контрол върху безопасността на храните в Полша е станал причина в Русия да бъде внесено биволско месо с етикет за телешко месо. 
						"Европейските ни колеги очакваха повече от тези преговори, но нашият основен интерес е да възстановим реда на пазара на месни продукти, особено по отношение на полските продукти," каза Гордеев в Лимасол. 
						ЕС смята, че полските власти са предприели достатъчно мерки, за да удовлетворят изискванията на Русия към качеството и безопасността на изнасяните месни продукти, включително и от страни, които са в забранителния списък на Москва за внос на месо. 
						"Позицията на ЕС се основава на постигнатия напредък. Днес можеше да имаме някои непосредствени резултати," каза Киприану. 
						Полша, която стана член на ЕС през май 2004 г. заедно с девет други централно- и източноевропейски страни, смята, че руското ембарго е политически мотивирано. Заради него бе блокиран стартът на преговорите по ново партньорско споразумение между ЕС и Русия. Съществуващия договор, който е изготвен преди повече от десет години, изтича през ноември. 
						Полският премиер Ярослав Качински даде ясно да се разбере в неделя, че страната му няма "да даде съгласието си за започване на преговорите с Русия по новото споразумение", докато спорът не бъде решен. 
						"От гледната точка на Русия Полша не е част от ЕС," добави той на пресконференция в североизточния полски град Бялисток. "Русия иска да принуди ЕС и Полша да признаят, че тя може да прави каквото си иска с новите страни, членки на ЕС, и особено с Полша. Това няма да стане. Ние получихме пълна солидарност от ЕС и аз се надявам, че така ще бъде и занапред." 
						Изказването му предшества с по-малко от 24 часа срещата на външните министри от 27-членния блок с руския им колега Сергей Лавров в Люксембург в понеделник. Дискусиите са част от подготовката за срещата на върха между ЕС и Русия в гр. Самара на 18 май, когато челно място в дневния ред се очаква да заемат въпросите за новото партньорско споразумение, трудният въпрос за бъдещия статут на Косово и човешките права в Русия. 
						Постигането на споразумение в Лимасол се очакваше да бъде предпоставка за даване на зелена светлина от външните министри на ЕС за започване на преговорите по новия договор. Дискусиите трябва да обхванат широк кръг от въпроси, включващи енергийните доставки, икономическото сътрудничество и търговията. 
						Според Euobserver обаче ембаргото на Русия върху месните продукти не е единствената пречка. Литва, която също се присъедини към Съюза през 2004 г., би могла да наложи вето върху новото споразумение, ако Русия не възобнови доставките на нефт за нейната петролна рафинерия в Мазейкиу.

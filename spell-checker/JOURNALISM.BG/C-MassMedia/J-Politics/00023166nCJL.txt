Нов провалил се опит да бъде избран президент на Албания 
					09/07/2007
					 
						ТИРАНА, Албания -- Гласуването в парламента за президент отново се провали в неделя (8 юли), когато никой от двамата кандидати не успя да събере необходимите 84 гласа. Кандидатът на управляващата коалиция Бамир Топи, заместник-председател на Демократическата партия, събра 75 гласа. Бившият председател на Социалистическата партия Фатос Нано получи само два гласа, а два от подадените гласове бяха обявени за невалидни. Водената от социалистите опозиция напусна преди гласуването, като отказа да подкрепи който и да било от кандидатите, въпреки че и двамата бяха одобрени по-рано същия следобед от парламентарната Законодателна комисия. Съществуват също така разногласия във връзка с последиците от провалилия се в неделя тур на изборите: Демократическата партия заяви, че той трябва да се смята за първи тур, тъй като в предишните два тура не бяха номинирани конкретни кандидати. Социалистическата партия заяви, че това е третият провалил се тур на изборите, като това открива пътя за предсрочни парламентарни избори. (Шекули, Коха Йоне, Шкип - 09/07/07; Ройтерс, АП, АТА, Топ-Ченъл, Нюз 24 ТВ, Вижън Плюс ТВ - 08/07/07

Постигнатото в последната минута споразумение за реформа в полицията бе посрещнато със смесени чувства 
					01/10/2007
					Докато босненските сърби подкрепят премиера си, босненският лидер Харис Силайджич е остро критикуван за направените отстъпки.
					От Марио Ирибарнич за Southeast European Times от Сараево – 28/09/07
 
					 
						
Реформата в полицията на Босна и Херцеговина е от голямо значение за присъединяването на страната към ЕС. [Гети Имиджис]
						На политическата сцена в Босна и Херцеговина (БиХ) цари неспокойствие заради споразумението за реформа в полицията, постигнато в петък (28 септември) от босненските и сръбските лидери, Харис Силайджич и Милорад Додик. Докато Додик изглежда има твърдата подкрепа на босненските сърби, Силайджич е обект на критика от страна на други политици и групи, представляващи жертвите от войната. 
						Двамата лидери постигнаха споразумение едва два дни преди края на определения от ЕС срок – края на месеца. Брюксел смята реформата в полицията на БиХ за основно изискване и предупреди, че страната не може да подпише Споразумение за стабилизация и асоцииране тази година, ако не бъде постигнато споразумение. 
						Върховният представител Мирослав Лайчак заплаши да използва широките си „Бонски правомощия”, ако политическият застой в БиХ продължи. Мнозина в БиХ смятат, че Додик и Силайджич са се споразумели в петък, защото са се страхували срещу тях да не бъдат наложени санкции. 
						Във Федерация БиХ Силайджич е обект на остра критика. Ръководителят на социалдемократите Златко Лагумджия настоя да разбере защо Силайджич е отхвърлил споразумението за реформа в полицията, предложено от Лайчак, само за да направи още по-големи компромиси. 
						"Планът на Лайчак е много по-добър от този протокол," каза Лагумджия. "[В протокола] се казва, че полицейски участъци ще се създават в съответствие с последните данни за броя на населението, а след като има етнически прочистени територии, ясно е какво означава това. Всеки ден ще съжаляваме, че не приехме предложението на международната общност." 
						Най-сериозно несъгласие изрази Партията за демократично действие (ПДД), която обвини Силайджич, че "е предал Босна заради личните си интереси ". Лидерът на партията Сюлейман Тихич, който отхвърли предложението на Лайчак заедно със Силайджич, каза, че новото споразумение е много по-лошо. 
						"Аз не участвах в съставянето на този протокол. В него се посочва, че местните полицейски сили не могат да пресичат границите на автономните области. Това е само един от многото елементи, които са неприемливи за нас," каза Тихич. 
						Асоциациите на жертвите от войната, които досега до голяма степен са подкрепяли Силайджич, са разгневени. "Ние, семействата на жервтите, се чувстваме обидени от действията на босненския представител, който реши да подпише споразумение, узаконяващо етническото прочистване и геноцида," каза председателката на Асоциацията на майките от Сребреница, Хатиджа Мехмедович, на протестен митинг. "Силайджич постави подписа си за запазването на една институция, която според Международния съд носи правната отговорност за Сребреница." 
						Силайджич отхвърли критиките с думите "това е последната ни възможност да хванем влака за ЕС". Междувременно Додик повтори предишните си изявления. "За мене най-важното нещо е да се запазят институциите на Република Сръбска и да не се поставя под въпрос съществуването на полицията на РС. Тя може да се интегрира в полицейските структури на [БиХ], но не и да се елиминира." 
						Хърватските политически лидери, които миналата седмица подписаха декларация, подкрепяща "суверенитета на международно признатата държава БиХ", отказаха да коментират протокола между Додик и Силайджич с думите, че ще изчакат реакцията на Службата на върховния представител (СВП). 
						Засега СВП заяви само, че има "някои неясни моменти" в протокола. Тя призова хората "да не тълкуват документа, тъй като само Европейската комисия може да даде становище дали това споразумение съответства на трите [определени от ЕС] принципа за реформа в полицията.

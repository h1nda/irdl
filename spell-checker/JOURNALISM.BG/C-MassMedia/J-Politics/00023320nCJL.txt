Американски конгресмени заявиха, че БиХ е приоритет на външната политика на САЩ
					23/07/2007
					 
						САРАЕВО, Босна и Херцеговина (БиХ) -- Делегация от членове на Конгреса на САЩ се срещна с членовете на тристранното председателство на БиХ в неделя (22 юли) и ги увери, че БиХ е приоритет на външната политика на САЩ. Конгресмените Мелиса Бийн, Каролин Мълоуни, Майк Рос, Стийв Чабът, Ръс Карнахан, Джим Купър, Джим Макдермът и Бен Чандлър заявиха също, че американски експерти могат да помогнат на БиХ в изготвянето на нова конституция. Делегацията подчерта и необходимостта от политически диалог, за да се постигнат свързаните с ЕС реформи и напредък в евроатлантическата интеграция. 
						В петък американският посланик в БиХ Дъглас Макелхъни коментира, че сегашният конституционен ред не може да бъде поддържан и трябва да се промени. Той изключи всякаква идея за разделяне на страната между националните общности по повод на недоволството на хърватите, че не са достатъчно представени. 
						Други новини от петък -- Върховният представител в БиХ Мирослав Лайчак извика на разговор министъра на сигурността Тарик Садович, за да обсъди с него работата на министерството и функционирането на Съвета на министрите. Лайчат припомни на Садович, че безпристрастните и професионални агенции за сигурност биха били от основно значение за провеждането на реформата в полицията. (Дневни Аваз, Независне Новине - 23/07/07; Фена, СВП, РТРС - 20/07/07)

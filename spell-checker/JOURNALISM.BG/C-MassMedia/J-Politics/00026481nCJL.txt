Турската ПСР е песимистично настроена относно изхода на делото за закриване на партията
					19/05/2008
					 
						АНКАРА, Турция – Управляващата Партия на справедливостта и развитието (ПСР) е песимистично настроена за изхода на делото за нейното закриване, според високопоставени партийни представители, цитирани в понеделнишкото издание (от 19 май) на вестник „Заман”. Според съобщенията повечето членове на партията смятат, че ще загубят делото в Конституционния съд. През март съдът се съгласи да разгледа иск, заведен от главния прокурор във Върховния апелативен съд. Абдуррахман Ялчънкая поиска закриването на партията, като обвини ПСР, че нарушава светската конституция на Турция и проповядва ислямски идеи. Прокурорът е поискал още на 71 членове на ПСР, сред които са премиерът Реджеп Тайип Ердоган и президентът Абдула Гюл, да бъде забранено да се занимават с политика. Тъй като осем от единадесетте съдии в Конституционния съд са назначени от бившия президент Ахмед Недждет Сезер, открит защитник на светските ценности, общото настроение сред членовете на ПСР и министрите в кабинета се определя като „мрачно”. (Заман - 19/05/08)

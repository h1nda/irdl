Председателят на парламентарната група на коалицията на косовските сърби подаде оставка
02/01/2003
 
ПРИЩИНА, Косово, Югославия -- Рада Трайкович, председател на парламентарната група на коалицията на косовските сърби "Завръщане", подаде оставка в понеделник вечерта (30 декември). В изявлението си от коалицията съобщиха, че са гласували за освобождаването й поради незадоволителната работа на групата като цяло и особено на Трайкович, което е довело до "обезличаване на коалицията" в парламента. Преди няколко месеца депутати от коалицията напуснаха парламента в знак на протест срещу опитите на етническите албанци да попречат на работата им.
В други новини, носителката на Оскар Анджелина Джоли приключи тридневното си посещение в Косово, изразявайки недоволство от бавния темп на завръщане на бежанците. Актрисата е посланик на добра воля към Върховния комисариат за бежанците към ООН. (Tанюг, Б92, БиБиСи, ФоНет - 31/12/02; AП, AФП, СиЕнЕн - 30/12/02)

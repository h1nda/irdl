Гръцкият премиер обяви провеждането на парламентарни избори през март
08/01/2004
След като обяви провеждането на парламентарни избори, гръцкият премиер Костас Симитис потвърди, че се оттегля от поста на ръководител на партията ПАСОК, която управлява Гърция в продължение на 19 от последните 22 години. Очаква се мястото му да заеме министърът на външните работи Георгиос Папандреу.
(АП, Ройтерс, Би Би Си, Файненшъл таймс - 07/01/04; AП, Атенс нюз ейджънси - 06/01/04; ФТ, АФП, Масидониън прес ейджънси, Катимерини - 05/01/04; БТА - 04/01/04; Атенс нюз- 02/01/04)
 
 
Гърция ще проведе парламентарни избори на 7 март, каза премиерът Костас Симитис в сряда (7 януари), когато обяви и оставката си като ръководител на управляващото Общогръцко социалистическо движение (ПАСОК). Очаква се, той да посочи за свой наследник министъра на външните работи Георгиос Папандреу.
Смята се, че целта на хода на Симитис е да повиши шансовете за успех на партията преди изборите. ПАСОК, която управлява Гърция в продължение на 19 от последните 22 години, в момента изостава от консервативната партия на Костас Караманлис "Нова демокрация", която се радва на преднина от около 7 до 10 %. Проучване на общественото мнение, проведено неотдавна, сочи обаче, че новината от миналата седмица за предстоящата промяна в ръководството на ПАСОК е довела до рязко спадане на очакванията, че НД може да се върне на власт след 10 години в опозиция.
"Вярвам, ... че можем да гледаме към бъдещето с оптимизъм", каза Симитис във вторник, преди да се срещне с партийни лидери, за да обсъди организацията за извършване на смяната. Той обяви оставката си и датата на изборите след среща с президента Костас Стефанопулос.
"Едно по-младо поколение трябва да поеме отговорността", каза премиерът в телевизионното си обръщение след срещата. "Дошло е време да направя следващата стъпка към обновление на политическия ни живот. (Новият) ръководител трябва да бъде представител на това обновление."
Смята се, че Симитис възнамерява да предложи Папандреу за най-високия пост в ПАСОК по време на срещата на централния комитет на партията в четвъртък.
Папандреу, на 51 години, работи в правителството почти 20 години. С рейтинг от 72 %, той е най-популярният политик в страната. Преди да стане министър на външните работи през 1999 г., той е работил като заместник-министър на културата и ръководител на министерствата на образованието и европейските въпроси.
Син е на Андреас Папандреу, който основава ПАСОК през 1974 г. и остава начело на партията през следващите почти 22 години. Симитис поема управлението на партията през 1996 г., малко преди смъртта на нейния основател, и сега завършва втория си четиригодишен мандат като премиер. През април 2000 г. ПАСОК спечели, изпреварвайки НД едва с един процент.
Мандатът на партията изтича през май, но и ПАСОК, и НД искат по-ранна дата за изборите. Една по-кратка предизборна кампания едновременно няма да се отрази съществено на подготовката на страната за Олимпийските игри в Атина през август и ще позволи на следващото правителство да се съсредоточи върху подготовката на игрите.
Като партиен ръководител Папандреу може да стане третият член на своето семейство - след баща си и дядо си, който също се е казвал Георгиос Папандреу - ръководил страната. Партията се надява, че той ще привлече традиционните й привърженици, както и тези на по-малките леви партии.
"Какъвто и да е резултатът, ако Папандреу застане начело на социалистите, тези избори ще се превърнат в оспорвана битка", каза кандидат за депутат пред Файненшъл таймс.

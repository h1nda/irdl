Националната либерална партия в Румъния похвали подкрепата на коалиционния си партньор за провеждането на предсрочни избори
					10/07/2005
					 
						БУКУРЕЩ, Румъния -- Премиерът Калин Попеску Таричану, председател на Националната либерална партия (НЛП), похвали решението на главния си партньор в управляващата коалиция - Демократическата партия - да подкрепи инициативата на НЛП за провеждане на предсрочни избори. В четвъртък (7 юли) Таричану обяви оставката на коалиционното правителство, след като конституционният съд отхвърли жизнено важни закони за съдебната реформа. Той заяви, че решението на съда застрашава насроченото за януари 2007 г. присъединяване на страната към ЕС.
						В други новини, правителството съобщи в петък, че е приело спешни закони, които ще позволят на държавата да реституира имоти на собствениците, отнети от бившия комунистически режим. Ще бъдат дадени компенсации на тези, чиято собственост повече не съществува или не може да бъде възстановена. Конституционният съд също отмени тази мярка миналата седмица. (Ромпрес - 09/07/05; AП - 08/07/05)

Хърватският парламент прие най-големия национален бюджет в историята на страната
					19/12/2006
					Хърватия прие бюджет за 2007 г. на стойност 15 милиарда евро, балансирайки социалните нужди с националните стратегически приоритети.
					От Кристина Чук за Southeast European Times от Загреб – 19/12/06 
 
					 
						
Новият бюджет предвижда повече инфраструктурни проекти. [Гети Имиджис]
						На 1 декември Хърватия прие бюджета си за 2007 г., като парламентът одобри всички предложени от правителството изменения. Социалните нужди са приоритетна област, наред с образованието, науката и инфраструктурата. 
						Общо 3 милиона са предназначени за улесняване на придвижването на инвалиди по обществените пътища. Новият бюджет също така включва придобивки за защитниците на родината, хората със специални нужди, децата, младежите и пенсионерите. 
						Увеличени са инвестициите в образованието и науката, в т. ч. средства за изграждане на студентски центрове и осигуряване на безплатни учебници. Работните заплати в държавната администрация ще се повишат с до 5 %, а пенсиите с 6 %. Увеличени са и средствата за Съвета за националните малцинства. 
						Успоредно с икономическото развитие в Хърватия се повишиха и приходите от данъци, даващи по-голяма възможност на регионалните администрации за самоуправление и улесняване на децентрализацията, казват анализатори. Децентрализацията на икономическата и политическата власт е въпрос, който стои на дневен ред от средата на 90-те години. 
						Новият бюджет трябва да спомогне за балансиране на развитието на регионите в Хърватия, позволявайки по-добро планиране и изпълнение на местно ниво, смята правителството. 
						Премиерът Иво Санадер казва, че неговата администрация запазва ангажимента си за развиване на магистралите и пътищата на Хърватия, което ще стимулира растежа в цялата страна. В бюджета се предвижда и дългосрочно инвестиране в газифицирането. 
						Макар че основният акцент в новия бюджет е поставен върху нуждите на гражданите, правителството полага усилия да покаже напредък и в реализирането на националните стратегически цели - особено членството в ЕС и НАТО. Предвидено е финансиране за модернизирането на държавната администрация и съдебната система, за борбата с организираната престъпност и създаването на приемлива работна среда.

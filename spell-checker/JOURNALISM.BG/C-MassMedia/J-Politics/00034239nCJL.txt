Македония може да получи дата за присъединителните преговори с ЕС до юли
					21/04/2010
					 
						СКОПИЕ, Македония -- Във вторник (20 април) испанският външен министър Мигел Анхел Моратинос изрази оптимизъм, че Македония може да получи дата за започване на преговорите за членство в ЕС по време на испанското председателство на блока, което завършва на 1 юли. На пресконференция с неговия македонски колега Антонио Милошоски в Скопие Моратинос каза, че Мадрид ще положи всички усилия за постигането на тази цел. Той прогнозира, че това ще бъде добра година за кандидатурата на Македония за присъединяване и към ЕС, и към НАТО, тъй като Скопие и Атина работят за намиране на решение на техния отдавнашен спор за името.
						От Скопие Моратинос отпътува за Белград, където се срещна със сръбския си колега Вук Йеремич и намиращия се на посещение турски външен министър Ахмет Давутоглу. След това Моратинос каза, че една от точките в дневния ред на тристранната среща е била срещата на високо равнище ЕС-Балкани през юни в Сараево. Сърбия бойкотира балканската среща на високо равнище миналия месец в Словения поради участието на Косово. (МИА, A1, Макфакс, Сител, Бета, РТС, Танюг, Политика - 20/04/10)

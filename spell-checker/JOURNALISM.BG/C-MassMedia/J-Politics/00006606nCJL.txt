Македония подписва споразумение за изпращането на военна част в Кувейт
15/04/2003
 
СКОПИЕ, Македония -- Представители на външните министерства на Македония и Кувейт подписаха в понеделник (14 април) споразумение, определящо условията за изпращането на македонска военна част и медицински персонал в Кувейт, в рамките на международната следвоенна мисия в Ирак. Очаква се парламентът също да одобри мисията в Кувейт и Катар в края на април. Правителството изрази и готовност македонски компании да участват в следвоенното възстановяване на страната.
Според други новини от понеделник, Небойша Чович, вицепремиер на Сърбия и координатор за южна Сърбия и Косово, намекна, че отделни лица в Македония може да се окажат свързани със Земунския клан - престъпната групировка, обвинявана за убийството на предишния сръбски премиер Зоран Джинджич. Чович обаче не посочи имена в интервюто си по частната телевизия Телма в Скопие. (Утрински весник, Дневник - 15/04/03; MИА, Maкфакс - 14/04/03)

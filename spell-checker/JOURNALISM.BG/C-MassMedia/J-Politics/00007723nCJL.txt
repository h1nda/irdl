Представители на албанските медии призовават да се приеме нов закон
23/07/2003
По време на среща, свикана през този месец от президента Алфред Моисиу, участниците обсъдиха някои въпроси, включително политическия натиск върху медиите.
От Арди Пулай за Southeast European Times в Тирана - 23/07/03
 
 
Представители на медийни институции в Албания смятат, че един нов закон, регламентиращ функционирането на медиите, ще даде решение на няколко критично важни проблема.
По време на срещата, свикана на 11 юли от президента Алфред Мойсиу, участниците са обсъдили няколко въпроса, включително политическия натиск върху медиите. Издатели, медийни организации, както и представители на парламентарната комисия по медиите и на Висшия съдебен съвет са взели участие в дискусията.
"Важно е медиите да бъдат по-обективни и независими. Тогава доверието в тях ще нарасне," заяви Мойсиу, добавяйки, че медиите се нуждаят от повече възможности да допринасят конструктивно за развитието на демокрацията в Албания. Политиците трябва да се откажат да използват властта си за въздействие върху журналисти, посочи той.
Срещата се проведе след като политици заведоха дела срещу журналисти и представители на пресата. Очаква се, че с наближаването на местните избори медиите ще бъдат подложени на все по-силен натиск.
Представителите на медиите са предложили парламента да одобри закон, който регулира функционирането на медиите. "Като депутати ние сме готови да изработим и одобрим закон, който регламентира не само функционирането на медиите, но и третира защитата на издателите и журналистите, " посочи Муса Улкини, шеф на парламентарната комисия по медиите.
Несправедливото разпределение на държавните рекламни поръчки и намесата на правителството чрез търгове и директни доставки са също така сред факторите, които влияят върху медиите, отбеляза Или Ракипи, издателят на вестник Албания . Според доклад на ОССЕ държавните институции плащат 60 % от рекламите в медиите.
Създаването на независими и обективни медии в Албания продължава да бъде открит въпрос в годините на прехода. В годишния доклад на Държавния департамент на САЩ се казва, че " политическата намеса в медиите е все още проблем и поне в един случай представител на правителството е бил замесен в заплаха, отправена към журналист."
"Медиите са като цяло активни и не са ограничавани; съществуват обаче сериозни фундаментални проблеми с използването на медиите за политически цели," се посочва в доклада. "Издателите и редакторите на вестници често пъти редактират новини с цел да провеждат своите собствени политически и икономически интереси."
Според Националния съвет за радио и телевизия, държавният регулаторен орган за електронни медии, в Албания има около 60 телевизионни станции, доста висока цифра за население от 3 млн. души.

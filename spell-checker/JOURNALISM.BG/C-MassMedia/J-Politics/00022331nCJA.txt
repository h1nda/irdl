Представителят на РС в председателството и парламентът блокираха искане към Сърбия
					24/04/2007
					Депутатите от босненската сръбска автономна област подкрепиха решението на сръбския член на тристранното председателство Небойша Радманович, който наложи вето върху плановете да се настоява пред Сърбия да арестува заподозрените във военни престъпления.
					(AП, Фена - 23/04/07; Javno.hr - 22/04/07; Балканска мрежа за разследващи репортажи - 19/04/07; Фена -- 13/04/07 - 17/04/07)
 
					 
						
Председателят на председателството на БиХ, босненският сърбин Небойша Радманович, наложи вето върху искането, заявявайки, че то е "деструктивно" за Република Сръбска. [Гети Имиджис]
						Народното събрание на Република Сръбска (НСРС) подкрепи в понеделник (23 април) решението за вето на председателя на председателството на Босна и Херцеговина (БиХ), с което той блокира плановете за притискане на Сърбия да арестува заподозрените във военни престъпления, обвинени в геноцид. 
						Шестдесет и девет депутата от 81-местното събрание гласуваха в полза на ветото на Небойша Радманович -- сръбския представител в тристранното председателство на БиХ и негов настоящ председател. Проектодокументът, който той отхвърли, предложен от босненския и от хърватския представител на председателството, Харис Силайджич и Желко Комшич, бе продиктуван от неотдавнашното решение на Международния съд (МС) относно геноцида в Сребреница през 1995 г. 
						В него се призоваваше Белград да изпълни задълженията си и да съдейства на Международния наказателен съд за бивша Югославия (МНСБЮ). 
						Радманович обаче разкритикува предложението на съпредседателите като "деструктивно" и противоречащо на интересите на босненската сръбска автономна област. 
						"Председателството на БиХ не може да се държи по този начин и да издава решения, които вредят на БиХ и на нейните автономни области," каза той пред депутатите в понеделник. Документът има ултимативен тон, който "не подхожда на дипломатическите връзки между двете суверенни и приятелски държави," добави той. 
						"Този документ противоречи също и на Споразумението за специални и паралелни отношения между РС и Сърбия и не трябва да се допуска той да унищожи това споразумение," каза той. 
						Нещо повече, изтъкна Радманович, председателството на БиХ няма правомощия да взема такива решения. Нито пък има пълномощия да тълкува решението на МС за Сребреница, каза той. 
						Макар че освободи Сърбия от пряка отговорност, съдът постанови, че тя е нарушила конвенцията на ООН за геноцида, като не го е предотвратила. МС разпореди също Сърбия да изпълни задълженията си и незабавно да арестува и предаде на МНСБЮ всички издирвани от Трибунала лица по обвинения в геноцид, включително бившия босненски сръбски военен командир Ратко Младич. 
						Решението на Радманович да използва правото си на вето "превръща РС в агент на Сърбия," е заявил босненският член на председателството Силайджич, цитиран от АП. 
						Според Таня Топич от Фондация "Фридрих Еберт" подобни събития открояват разделението между основните етнически общности в БиХ. 
						"Нашите институции включват хора, които представляват в по-голяма степен интересите на Сърбия и Хърватия, отколкото на Босна и Херцеговина," цитира думите й Балканската мрежа за разследващи репортажи.

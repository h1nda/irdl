Директорът на полицията заяви, че тя няма да взема страна в албанските избори през юни
					16/04/2009
					 
						ТИРАНА, Албания -- Полицията ще спазва закона и няма да взема страна по време на общите избори на 28 юни, каза в сряда (15 април) главният директор на полицията Ахмет Пренци след среща със шефовете на полицията в южните градове на страната. "Ние трябва да контролираме всеки полицейски служител и в случай на нарушение на закона ще последват дисциплинарни мерки или дори уволнения", каза Пренци.
						Други новини -- Албански и холандски военни работят по прочистването на акваторията на пристанище Вльора от стари боеприпаси, съобщиха местните медии в сряда. Тонове снаряди от времето на Втората световна война се намират в района, както и артилерийски боеприпаси от безредиците в Албания през 1997 г. Това е първата съвместна операция с НАТО като партньор, откакто Албания се присъедини към Алианса по-рано този месец.
						Също в сряда главният прокурор Ина Рама каза, че разследването на миналогодишните смъртоносни взривове в Гердец е честно и без политическа намеса. Във вторник местните медии публикуваха съобщения, свързващи министър-председателя Сали Бериша с компанията, изградила центъра за унищожаване на боеприпаси в Гердец. Експлозиите през март 2008 г. убиха 26 души и раниха 300 други. (Шекули, Гласът на Америка, Balkan Web, Ора Нюз, Топ Ченъл, Клан, Алсат, Топ Албания Радио - 15/04/09)

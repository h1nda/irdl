Македонците гласуват за президент
28/04/2004
 
СКОПИЕ, Македония -- Избирателните секции из цяла Македония бяха отворени в сряда (28 април) за втория тур на президентските избори. Премиерът Бранко Цървенковски от управляващите социалдемократи и Сашко Кедев от опозиционната ВМРО-ДПМНЕ се съревновават за поста, който се оваканти след смъртта на Борис Трайковски по време на самолетна катастрофа през февруари. Прогнозите сочат значителна преднина за Цървенковски. Той се радва на подкрепата на Демократичния съюз за интеграция, най-влиятелната партия на етническите албанци в страната и член на управляващата коалиция. Наблюдателите обаче са обезпокоени от възможна ниска избирателна активност, която може да доведе до невалидни резултати и да създаде вакуум в управлението. По закон най-малко 50 % от 1,7 милиона избиратели трябва да пуснат бюлетина, за да се признае валидността на изборните резултати. В първия тур на 14 април във вота участваха около 55 %. (АП, АФП, Ройтърс, Би Би Си - 28/04/04)

Новият председател на македонския парламент очаква гласуването на правителството да стане до 20 август
					02/08/2006
					 
						СКОПИЕ, Македония -- Новият председател на парламента Любиша Георгиевски заяви във вторник (1 август), че очаква гласуването на бъдещото правителство да се състои до две-три седмици. Той говори пред репортери, след като законодателният орган одобри кандидатурата му, предложена от ВМРО-ДПМНЕ, която контролира по-голямата част от местата в парламента след изборите на 5 юли. Георгиевски каза още, че ще се срещне с представители на етническия албански Демократичен съюз за интеграция (ДСИ), чиито лидери са разгневени от това, че ВМРО-ДПМНЕ не покани ДСИ да вземе участие в кабинета.
						Други новини -- Министърът на отбраната Йован Манасиевски е в Босна и Херцеговина (БиХ), където е на посещение на македонския контингент, служещ в Мостар в рамките на мисията на ЕС "Алтея". Във вторник той се срещна с колегата си от БиХ Никола Радованович и отново подчерта подкрепата на Скопие за усилията на БиХ да се присъедини към програмата на НАТО "Партньорство за мир". (Дневни Аваз - 02/08/06; MРT, A1 TВ, Макфакс, Телма ТВ, ПБС БиХ, РТРС, Дневни Аваз - 01/08/06)

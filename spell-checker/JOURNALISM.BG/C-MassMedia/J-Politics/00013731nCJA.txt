Кандидати водят кампания преди местните избори в Македония. 
					28/02/2005
					Кампанията преди местните избори в Македония е в ход, като и управляващи, и опозиция обещават да отведат страната към по-висок жизнен стандарт, към повече демокрация и стабилност, както и към членство в ЕС и НАТО. Най-оспорваната надпревара се очаква в Скопие. 
					От Мария Лазарова за Southeast European Times в Скопие -- 28/02/05
 
					 
						
Кампанията за изборите на 13 март започна на 21 февруари. [Томислав Георгиев]
						Миналата седмица македонските политически партии започнаха кампанията си за третите местни избори след като страната обяви своята независимост. През следващите 12 дни 380 кандидати ще се надяват, че ще спечелят кметската надпревара в 85 общини, представяйки своите платформи пред избирателите. 
						Кампанията ще продължи до полунощ на 11 март, като първият тур на изборите ще се проведе на 13 март. Кметовете ще се избират по мажоритарен път, а съветниците - чрез пропорционални листи. Ако е необходим втори тур, той ще се състои на 27 март. Най-ожесточена се очаква да бъде битката за кметския пост в Скопие. 
						Водещ претендент е сегашният кмет Ристо Пенов от управляващата коалиция "Заедно за Македония", която проведе партийната си конференция миналата седмица. Предизборният лозунг е "С всеки изминат ден по-близо до Европа". Премиерът Владо Бучковски, който ръководи най-голямата партия в коалицията Социалдемократическия съюз за Македония (СДСМ), заяви пред делегатите, че правителството е поело ангажимент да осигури честни и демократични избори. 
						"Ще проведем тази кампания в европейски стил," каза Бучковски. "Ще дадем шанс на опозицията, макар че ще ви убедим, че това, което прави македонското правителство, е единственото решение." 
						Обединената опозиция, ръководена от ВМРО-ДПМНЕ, стартира кампанията си в Охрид. Мотото на тази кампания е "Резултатите сега". В надпреварата за Скопие опозицията ще подкрепи независимия кандидат Трифун Костовски. 
						Той даде ход на кампанията си с разходка пред универсалния магазин "Мост" в Стария скопски пазар, където се срещна с представители на Асоциацията на занаятчиите. Той получи подкрепа от друга опозиционна партия ВМРО-Народна, чийто неофициален лидер е бившият премиер Любчо Георгиевски. 
						Според председателя на ВМРО-ДПМНЕ Никола Груевски опозицията е по-голяма и обединена от всякога. Както управляващите, така и опозиционните сили обещават да отведат Македония към по-висок жизнен стандарт, повече демокрация и стабилност, както и към членство в ЕС и НАТО. 
						Албанските етнически партии - Демократичният съюз за интеграция (ДСИ), Демократичният съюз на албанците (ДСА), както и Партията на демократичния просперитет (ПДП) ще изпробват силите си в Тетово и Гостивар. Кандидат на управляващия ДСИ за кмет на Тетово е Хазди Лика. Коалицията ДСА-ПАП издигна кандидатурата на Веди Бехети срещу тази на Лика. Кандидат на ДСИ в Гостивар е председателят на парламента Невзат Бейта, докато говорителят на ДСА Сюлейман Рушити се състезава за поста от името на ДСА и ПДП. 
						Неотдавнашните промени в Закона за местните избори понижиха прага на избирателната активност, необходим за легитимността на изборите. Според новия закон победителят може да бъде избран на първия тур, ако една трета от имащите право на глас се явят пред урните. Около 200 наблюдатели на ОССЕ ще следят изборния процес.

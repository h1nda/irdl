Американският президент посети Анкара и подкрепи кандидатурата на Турция за ЕС
					06/04/2009
					 
						АНКАРА, Турция -- Президентът на САЩ Барак Обама пристигна в Анкара късно в неделя (5 април) на първото си официално посещение в Турция след встъпването си в длъжност през януари. По време на двудневния си престой Обама ще се срещне с колегата си Абдула Гюл, премиера Реджеп Тайип Ердоган и други представители на правителството. Основна тема ще бъде засилването на стратегическото партньорство, изтеглянето на американските сили от съседен Ирак, ситуацията в Афганистан и последните събития в Близкия изток, както и отношенията на Турция с Армения.
						По-рано в неделя Обама подкрепи кандидатурата на Турция за членство в ЕС и призова Брюксел да приеме Турция като пълноправен член. Присъединяването на Анкара ще бъде „важен сигнал”, който ще „закотви здраво” Турция в Европа, каза Обама в обръщение на срещата на върха между ЕС и САЩ в Прага. Той добави, че членството на Турция би било положителен знак за мюсюлманския свят.
						Докато председателят на Европейската комисия Жозе Мануел Барозу поздрави Обама за „ясните му послания”, Франция отново заяви възражението си срещу присъединяването на Турция към ЕС. „Когато става дума за членство в ЕС, решението зависи от страните членки,” каза президентът Никола Саркози. Той заяви, че той и „огромното мнозинство” от европейските страни се противопоставят на членството на Турция. (Милиет, Ватан, Радикал, Йени Шафак, Сабах, Заман - 06/04/09; Хюриет, Анадолска информационна агенция. НТВ, Си Ен Ен Търк, АФП, Ройтерс, ДПА, Синхуа - 05/04/09)

Бивш член на хърватската управляваща партия може да се окаже в затвора
					26/10/2006
					Полицейско разследване на изтезанията и убийствата на сърби в Осиек насочи вниманието към един от най-влиятелните политици в област Славония.
					От Наташа Радич за Southeast European Times от Загреб – 26/10/06
 
					 
						
Бранимир Главаш. [Гети Имиджис]
						Бранимир Главаш, парламентарен представител от хърватската област Славония, е най-високопоставеният политик в страната, който е разследван официално за военни престъпления. Той ще трябва да даде показания в съда за това дали е имал нещо общо с изтезанията и убийствата на сърби в град Осиек през 1991 г., в началото на войната за хърватска независимост от бивша Югославия. 
						Осиек, който се намира в източната част на Хърватия, бе обект на ожесточени атаки по време на войната. Разследванията след това показаха, че сръбските жители в града са били преследвани и убивани. Едва преди няколко дни хърватската полиция арестува шестима бивши хърватски войници във връзка със същия случай. 
						Прокурорите твърдят, че обвиняемите са завързали и са запушили устите на шест жертви -- всички от сръбски произход -- и са ги хвърлили в р. Драва. 
						След продължително заседание на парламентарната комисия законодателите свалиха политическия имунитет на Главаш. Макар че политикът ветеран е член на регионална партия, смята се, че влиянието му надхвърля нейните граници. Противниците му го характеризират като "военачалник" на област Славония. 
						В продължение на години Главаш бе член на партията ХДС. Той бе основната фигура на властта в Славония по времето на първия хърватски президент Франьо Туджман. Правителството обаче трябваше да го държи под контрол заради споровете му с временната администрация на ООН в областта. Той имаше много открити разправии с ръководителя на мисията на ООН генерал Жак Клайн. 
						Неправителствени организации от дълго време подозират, че той знае за убийствата на сърби в началото на войната, но официално разследване започна едва преди година. Едва след това Главаш стана persona non grata в управляващия ХДС и основа собствена партия. Той настоява, че е невинен и че обвиненията са скалъпени от бившите му колеги от ХДС.
						Главаш все още не е задържан. Макар че главната прокуратура в Загреб поисква арестуването му, решението бе прехвърлено на съдия в Осиек, където живее Главаш. Съдията, Марио Ковач, твърди, че няма законовата власт да го постави под арест. 
						Адвокатите на Главаш са подали жалба в Загребския окръжен съд с аргумента, че не е спазена точната процедура. Междувременно Главаш казва, че се чувства "като волна птичка". 
						Неговото дело представлява особен интерес за хърватската общественост. Ввлиянието му в източната провинция е огромно и той се смята от мнозина за защитник на Осиек по време на войната. По тази причина евентуалното му задържане е предмет на разгорещени дебати.

Румънският президент е за предсрочни избори 
					10/01/2005
					Президентът Басеску показва, че има намерение да изпълни предизборните си обещания да бъде активен и ангажиран с политическата ситуация. По време на първото си интервю за пресата след встъпването в длъжност Басеску изуми политиците, като каза, че е привърженик на незабавни предсрочни избори.
					От Джелу Трандафир за Southeast European Times в Букурещ - 10/01/05
 
					 
						
Румънският президент Траян Басеску призовава за предсрочни избори. [AФП]
						Новоизбраният румънски президент Траян Басеску разтърси политическия елит в страната миналата седмица, като каза, че е привърженик на незабавни предсрочни избори. В своето първо интервю за пресата след встъпването в длъжност Басеску заяви пред влиятелния всекидневник Адеварул, че един нов вот би укрепил управляващата коалиция, която понастоящем зависи от парламентарната подкрепа на бивш съюзник на Социалистическата партия (СДП). 
						Със своите коментари Басеску, който е известен със своя провокативен стил, демонстрира намерението си да изпълни предизборните обещания да бъде "активен и ангажиран президент", сочат анализатори. Това е основната разлика между него и неговите предшественици, Йон Илиеску и Емил Константинеску, които предпочитаха задкулисния подход. 
						Коментарите на президента бяха насочени преди всичко срещу Партията на хуманистите (ПХ), която бе част от политическия съюз на бившия премиер Адриан Настасе по време на вота за президент и парламент. По-късно тази партия помогна на Настасе и друг лидер на социалистите Николае Вакарою, да станат председатели съответно на румънската Камара на депутати и на Сената. Партията обаче - която разполага с 30 места в парламента - премина след това в другия лагер, което позволи на премиера Калин Таричану да формира правителствена коалиция. 
						ПХ трябва да демонстрира, че е "лоялен съюзник на Алианса", каза Басеску, призовавайки тази партия да подкрепи смяната на Настасе и Вакарою с народни представители от Алианса за справедливост и истина. Лидерите на Алианса отправиха сходни призиви през последните дни. 
						Отговаряйки на интервюта на Басеску лидерът на ПХ Дан Войкулеску каза, че партията може да обмисли напускане на управляващата коалиция. Той обеща освен това да продължи подкрепата си за двамата социалисти, които председателстват двете камари на парламента. Междувременно СДП заяви, че би приветствала възможността от предсрочни избори, подчертавайки, че този път няма да формира съюз с ХП. 
						В интервюто си Басеску призова освен това двата члена на Алианса за справедливост и истина - либералите на Таричану и демократите, които доскоро бяха ръководени от самия Басеску - "да се обединят в една партия." Той призова освен това парламента да проведе анкета по повод твърденията за фалшификации по време на неотдавнашните избори. 
						Макар че заяви педпочитания към предсрочни избори, Басеску смекчи коментарите си, отбелязвайки, че избори трябва да се проведат само "при извънредна ситуация". 
						"Тъй като не сме изправени пред такава ситуация, те не бива да се провокират, докато правителството е в състояние да постига целите си," изтъкна президентът.

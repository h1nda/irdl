Сръбският президент Тадич поиска от членовете на ООН да подкрепят инициативата за Косово
					12/09/2008
					 
						БЕЛГРАД, Сърбия -- Президентът Борис Тадич лобира сред членове на ООН за подкрепа на опита на Сърбия да потърси мнението на Международния съд (МС) относно обявената през февруари независимост от Косово, съобщиха медиите в четвъртък (11 септември). "Аз бих поискал подкрепата на вашата страна за включване (на инициативата) в дневния ред на 63-ата сесия на Общото събрание на ООН. Аз призовавам също за вашата подкрепа по време на гласуването на самата проекторезолюция в Общото събрание", се казва в писмото на Тадич до членовете на ООН, като добавя, че мнението на съда ще "допринесе значително за намаляване на напрежението, създадено вследствие" на едностранната декларация на Косово. Сърбия поддържа мнението, че действията на Косово представляват нарушение на Хартата на ООН и други основополагащи международни документи и нарушава Резолюция 1244 на Съвета за сигурност на ООН, която задължава страните членки да уважават суверенитета на Сърбия и териториалната й цялост.
						Междувременно в четвъртък сръбският външен министър Вук Йеремич представи инициативата на Белград за Косово по време на среща с колегата си от гръцка страна Дора Бакоянис в Атина. Бакоянис отбеляза, че въпреки че присъствието на полицейската и съдебна мисия на ЕС ЮЛЕКС в Косово ще допринесе за мира и сигурността в региона, участието на Гърция в ЮЛЕКС не означава признаване на Косово. (Б92, ФоНет, Танюг, РТВ, АНА-МПА - 11/09/08)

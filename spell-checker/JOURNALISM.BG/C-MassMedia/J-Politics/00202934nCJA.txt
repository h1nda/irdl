Румънците осъдиха политическата намеса в областта на културата
					27/06/2012
					Решението контролът върху Румънския културен институт да бъде прехвърлен на парламента предизвика безпрецедентни реакции сред интелектуалната общност в страната.
					От Паул Чокою за Southeast European Times от Букурещ – 27/06/12
 
					 
						
Интелектуалци участваха в митинг с папийонки на 18 юни, за да покажат подкрепа за председателя на РКИ Хория-Роман Патапиевичи. [Октавиан Коколос/SETimes]
						Считано от следващата седмица, Румънският културен институт ще бъде прехвърлен под надзора на Сената, като това включва и управленските решения, например назначаването на членовете на неговия съвет. Тази внезапна промяна е резултат от извънреден указ, издаден на 13 юни, след като кабинетът на министър-председателя Виктор Понта обвини института, че е пропаганден инструмент, работещ за президента Траян Бъсеску. 
						Понта е представител на левицата и оглавява правителство на трипартийна коалиция, което дойде на власт само преди седмици, след като предишният кабинет начело с Михай Разван Унгуряну беше свален на 27 април с вот на недоверие. Бъсеску е с дясноцентристки политически убеждения и има малко допирни точки с Понта. 
						Институтът беше създаден през 2003 г., за да популяризира румънската култура и цивилизация в страната и в чужбина под патронажа на румънското президентство. 
						Решението институцията да бъде поставена под контрола на горната камара на парламента предизвика вълна от критики от гласовита група интелектуалци, които заявиха за SETimes, че указът захвърля румънската култура в дебрите на политиката и я лишава от решаващата за нея независимост, която й е помогнала да подобри значително опетнения имидж на Румъния в чужбина. 
						„Това решение е удар срещу румънската култура“, заяви за SETimes Едмонд Никулушка, председател на Румънската асоциация за култура, образование и нормалност. Той посочи, че би било „трагедия“, ако институтът бъде поставен под ръководството на хора, които нямат нищо общо с културата. 
						Стотици интелектуалци и членове на гражданското общество изпратиха отворено писмо до Европейския парламент, в което осъдиха решението, определяйки го като „ексцесия, недостойна за европейската демокрация“. 
						На 18 юни групата се присъедини към „протест с папийонки“ пред сградата на института, за да покаже солидарност към председателя на организацията, Хория-Роман Патапиевичи, когото правителството на Понта обвинява, че подкрепя Бъсеску. 
						„Защо извънреден указ? За каква неотложност става въпрос? Мандатът на Патапиевичи изтича догодина“, заяви за SETimes Кристи Пую, известен румънски режисьор. 
						Участниците в протеста поискаха Понта да отмени извънредния указ, да спази мандата на сегашното управление на института, бъдещото ръководство да бъде избирано измежду интелектуалния елит, а не от политическите редици, и определящият фактор за подпомагане на културни проекти да бъде професионализмът, а не политическото влияние. 
						Институтът, който има 17 представителства в чужбина, през последните години извършва много активна дейност за популяризиране на румънската култура. Миналата година всяка седмица е била превеждана по една книга от румънски автор, посочи Никулушка. 
						„Това е наистина действаща институция. Ето защо тази промяна трябва да бъде подложена на обществен дебат. РКИ извърши огромна работа за подобряване на имиджа на Румъния в чужбина“, подчерта той. 
						Участниците в протеста миналата седмица отрекоха наличието на каквито и да е политически пристрастия. „Излязох на улицата през януари, когато протестирахме срещу мерките за икономии на Бъсеску. А сега съм тук, за да подкрепя институция, която процъфтяваше под неговия патронаж. Прави ли ме това политически пристрастен или поддръжник на определен принцип?“, каза за SETimes Дорин Йонаску, 25-годишен студент по философия. 
					
				
			
					 
					
 
 

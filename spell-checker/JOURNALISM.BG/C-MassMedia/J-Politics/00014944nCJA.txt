Фестивал на политическата активност в Тирана: споделен стремеж към демокрация
					17/06/2005
					Представители на активистки организации се събраха в Тирана по-рано този този месец, за да демонстрират общия си стремеж към демократични промени. Много от участващите групи са играли важна роля в борбата срещу диктатури и злопупотреби с властта.
					От Сагита Муко за Southeast European Times от Тирана – 17/06/05
 
					 
						
Тридневният фестивал, организиран от албанската организация "МЯФТ", привлече хиляди млади хора. ["МЯФТ"]
						Фестивалът на политическата активност в албанската столица Тирана се проведе от 3 до 5 юни, като събра представители на организации, които са се борили срещу автократични режими и злоупотреби с властта. Участници от Албания, Азербайджан, Беларус, Хърватия, Грузия, Ливан, Македония, Русия, Сърбия и Черна гора и Косово, Украйна и Узбекистан се събраха да покажат, че споделят един и същ стремеж и независимо от наименованията си и страните в които действат, всички имат една-единствена цел: демокрация. 
						Много от участващите организации са добре известни с твърдия си отпор срещу потисничеството. Сред тях са сръбската "ОТПОР", която погреба режима на Милошевич, беларуската група "ЗУБЪР", която продължава да се бори срещу последната останала европейска диктатура, грузинската "КМАРА", албанската "МЯФТ", косовското младежко движение "КАН", хърватската "ГОНГ", руското "Младежко движение за човешки права", "Младежката инициатива за човешки права" в Сърбия и "ПОРА", която изигра важна роля в украинската "оранжева революция". Подобни движения са били движещата сила за постигане на демократични промени в много посткомунистически страни. 
						В Тирана местното движение "МЯФТ" ("Стига!") се подготвя за парламентарните избори в страната на 3 юли. Очаква се напрегната надпревара, а според мнозина провеждането на свободни и честни избори в Албания ще бъде основна проверка за процеса й на демократизация. "МЯФТ" и други граждански организации поискаха помощта на международната общност, за да се гарантира, че изборите и последиците от тях ще протекат гладко. 
						Тридневният фестивал привлече хиляди младежи в проявите, които включваха прожекции на документални филми, провеждане на форуми и дебати, както и изложби на картини и плакати, документирали усилията в борбата за демокрация. Албанската столица се превърна в столица на политическата активност. "Много е важно за организации и движения като нашите да се срещат и да обменят най-добрия си опит. Интересно е да видим къде сме ние и какво можем да научим от процесите на развитие в различните организации," каза Ваня Скорич от хърватската "ГОНГ". 
						Кулминацията на фестивала бе подписването на "Документ за солидарност" за създаването на мрежа, която ще позволи на всички активистки движения да се подпомагат взаимно в действията си на гражданска съпротива срещу диктатурите, злоупотребата с власт и нарушаването на демократичните принципи. Както каза Албин Курти от косовската "Мрежа за действие", "недемократичните системи и несправедливостта, произтичаща от тях, много си приличат, затова ние, като активисти, имаме много общи неща и ще е нелепо ако действаме само поотделно. Тиранският фестивал на политическата активност бе много важен, тъй като той ни помогна да общуваме помежду си и да открием различни области, в които ще си сътрудничим в бъдеще." 
						"МЯФТ", организаторът на фестивала, иска да превърне събитието в ежегодна традиция, като фестивалите се провеждат в различни столици из цяла Европа. 
						
Сагита Муко е политически координатор на движението "Мяфт" в Тирана.

Ръководителят на НАТО търси споразумение за ЮЛЕКС
					05/11/2008
					Генералният секретар на НАТО Яп де Хоп Схефер се срещна с във вторник с косовските лидери в опит да разчисти пътя за пълното разполагане на ЮЛЕКС. Той каза още, че НАТО ще помогне за разпускането на Корпуса за защита на Косово и за изграждането на новите Косовски сили за сигурност.
					От Блерта Фоничи-Кабаши за Southeast European Times от Прищина – 05/11/08
 
					 
						
Генералният секретар на НАТО Яп де Хоп Схефер (вляво) и командващият на КФОР генерал Джузепе Емилио Гай, разговарят с представители на пресата във вторник (4 ноември). [Лаура Хасани]
						Генералният секретар на НАТО Яп де Хоп Схефер направи кратко посещение в Косово във вторник (4 ноември) за разговори относно бъдещето на ЮЛЕКС. Той бе придружен от членове на Северноатлантическия съвет (САС) – висшия изпълнителен орган на Алианса. Групата се срещна с командващия на КФОР, генерал Джузепе Емилио Гай, както и с косовския президент Фатмир Сейдиу, премиера Хашим Тачи и представители на сръбското малцинство в Косово. 
						Според съобщения в медиите посещението на Схефер е било част от усилията за постигане на компромис относно разполагането на ЮЛЕКС, мисията на ЕС, която трябва да замести ЮНМИК. Сърбия се противопостави на тази мярка, тъй като тя е част от „контролираната независимост” за Косово на специалния пратеник на ООН Марти Ахтисаари, която Белград отхвърля. Русия подкрепя позицията на Сърбия и блокира плана на Ахтисаари в Съвета за сигурност на ООН. 
						Миналия месец обаче сръбският президент Борис Тадич посочи, че компромис е възможен. Той каза, че страната му желае да приеме разполагането на ЮЛЕКС при изпълнение на три условия: тя да бъде разположена с одобрението на Съвета за сигурност на ООН, статутът на мисията да бъде неутрален и планът на Ахтисаари да остане неприложен. 
						Тачи вече отхвърли възможността ЮЛЕКС да не бъде разположена в доминираните от сърби северни части на Косово. „ЮЛЕКС ще бъде разположена на цялата територия на Косово, без да й се поставят никакви условия,” каза той. 
						По време на престоя си в Прищина Схефер потвърди също, че НАТО ще подпомогне разпускането на Корпуса за защита на Косово (КЗК) и ще помогне за създаването на Косовските сили за сигурност (КСС). 
						"НАТО подкрепя новите сили за сигурност в Косово, които ще започнат да функционират до средата на юни 2009 г., след разпускането на КЗК," каза той. 
						Преходът от КЗК към КСС е застъпен в плана на Ахтисаари, който НАТО не е признала. Въпреки това Де Хоп Схефер каза, че Алиансът ще даде подкрепата си за КСС. 
						Наблюдателите очакват разпускането на 5 000-членния КЗК до 10 декември. Те очакват КСС, които ще разполагат само с 2 500 действащи военнослужещи, да бъдат създадени до юни 2009 г. 
						В сряда британският външен министър Дейвид Милибанд е на посещение в Белград и Прищина в опит да постигне компромис преди следващото заседание на Съвета за сигурност на ООН за обсъждане на Косово. Той е първият външен министър на Великобритания, посетил Косово след 2002 г.

ОССЕ критикува политическата ситуация в Албания
					17/10/2008
					 
						ВИЕНА, Австрия -- В годишния си доклад, представен в четвъртък (16 октомври), ОССЕ разкритикува последните политически събития в Албания. Представителят на ОССЕ в Албания Робърт Бош заяви пред постоянния съвет на организацията във Виена, че албанското правителство се е намесило в прокурорското разследване на взривовете в склада за боеприпаси в Гердец, при които през март т.г. загинаха 26 души. В документа се критикува също работата на кабинета за решаване на въпросите за собствеността и прилагането на избирателните реформи. В доклада на ОССЕ обаче се дава добра оценка на усилията на Албания за повишаване на икономическия растеж и приемането на закон за полицията. (Коха Йоне - 17/10/08; BalkanWeb, Старт, Телеграфи - 16/10/08)

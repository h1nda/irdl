Парламентът свали имунитета на председателя на Белградския търговски съд 
					14/04/2006
					 
						БЕЛГРАД, Сърбия и Черна гора -- В четвъртък (13 април) сръбският парламент реши да снеме имунитета на Горан Кляжевич, председател на Белградския търговски съд, и на Делинка Джурджевич, съдия в същия съд, за да може двамата да останат в ареста. Двамата съдии, заедно с още седем души, сред които адвокати, директори на банки и полицейски инспектор, бяха арестувани в сряда по подозрения за членство в организирана престъпна група. От полицията не дадоха други подробности.
						Също в четвъртък черногорският премиер Мило Джуканович съобщи, че кабинетът му е приел декларация, с която на сръбските граждани ще се предоставят същите права, каквито те имат в момента, с изключение на правото да гласуват, ако Черна гора стане независима държава. Референдум за независимост ще се проведе през май. (Данас, Политика - 14/04/06; Б92, РТС, Бета - 13/04/06)

Лабус подаде оставка, след като ЕС преустанови преговорите със Сърбия
					04/05/2006
					Заместник-премиерът Миролюб Лабус, който оглавяваше преговорите на Белград с Брюксел по ССА, подаде оставка непосредствено след като ЕС прекрати преговорите. Правителството разочарова Сърбия с провала си да изпълни обещанието да екстрадира Ратко Младич, каза Лабус.
					От Игор Йованович за Southeast European Times от Белград – 04/05/06
 
					 
						
Миролюб Лабус. [Гети Имиджис]
						Сръбският заместник-премиер Миролюб Лабус, лидер на по-малкия партньор в коалиционния кабинет, партията "Г-17 плюс", подаде оставка в сряда (3 май), посочвайки преустановяването на преговорите по Споразумението за стабилизация и асоцииране (ССА) на ЕС с Белград като главна причина за решението си. 
						"Нашето правителство, противно на обещанието си, не съумя да осигури политическите условия за продължаване на преговорите. Така бе предаден един от най-сериозните интереси на страната и на сръбските граждани," каза Лабус, който водеше преговорите с Брюксел. Той заяви, че ще предложи министрите от "Г-17 плюс" също да подадат оставка, макар че партията ще продължи да подкрепя правителството в парламента, докато текат преговорите за статута на Косово. 
						По-рано в сряда Европейската комисия (ЕК) реши да прекрати преговорите по ССА заради неуспеха на Белград да предаде генерал Ратко Младич, обвинен от Трибунала на ООН във военни престъпления за предполагаемата му роля в клането в Сребреница, обсадата на Сараево и други зверства. 
						Според еврокомисаря по разширяването Оли Рен ЕК е готова да поднови преговорите веднага щом Младич се яви в Хага. Подписването на ССА преди края на годината все още е възможно, каза той, при условие че Белград вземе мерки. 
						Една от основните причини за провала на сръбското правителство да арестува Младич е фактът, че то все още няма пълен контрол над службите за сигурност и особено над службите на военното разузнаване, предположи Рен. 
						Той отбеляза, че преговорите по ССА са вървели много добре, защото белградските власти са били добре подготвени в технически аспект. Той призова сръбските власти да направят последната стъпка и да оставят случая с Младич зад гърба си. 
						В обръщение към нацията премиерът Воислав Кощуница заяви, че правителството е направило всичко по силите си, след което призова Младич да се предаде доброволно. 
						"За всички ще бъде най-добре, ако Ратко Младич последва примера на други офицери и се яви в Хага," каза Кощуница, добавяйки, че като продължава да се крие, Младич "е накърнил сериозно държавните и националните интереси". 
						Външният министър на Сърбия и Черна гора Вук Драшкович призова за отстраняването на всички шефове на службите за сигурност. Запитан дали неговото Движение за обновление на Сърбия ще преразгледа участието си в сръбското правителство, Драшкович отговори, че партията ще изчака развитието на събитията. 
						Сръбският президент Борис Тадич изрази в сряда своето дълбоко съжаление и загриженост във връзка със ситуацията. Той призова всички демократични сили да обединят усилията си и да защитят евроинтеграцията на Сърбия.

Президентските избори в Македония се насрочени за 14 април
22/03/2004
Кампанията за избиране на нов македонски президент ще продължи 14 дни, съвпадайки по времетраене със срока за събиране на 10 000 подписа, които ще позволят на независими кандидати да се състезават за поста.
От Мария Лазарова за Southeast European Times в Скопие - 22/03/04
 
 
Кандидатът за президента на ВМРО-ДПМНЕ Сашко Кедев благодари на делегатите на конгреса в Скопие на 15 март. [АФП]
След смъртта на Борис Трайковски по време на самолетна катастрофа миналия месец, в Македония ще се проведат предсрочни президентски избори на 14 април, заяви и.д. президент и председател на парламента Люпчо Йордановски, който отговаря за насрочването на изборите съгласно конституцията. Той назначи съветника на президента Стево Пендаровски на поста председател на Националната избирателна комисия.
"Смятам, че съм изпълнил задачата," каза Пендаровски. "Оптимист съм, че изборите ще протекат нормално и за нас е важно да не изневерим на стандартите, установени по време на общите избори през 2002 г."
Йордановски посочи, че е избрал 14 април за дата на изборите, тъй като крайният срок за тяхното провеждане според конституцията изтича на 15 април. Правителството планира да обяви денят на изборите за почивен ден, за да позволи на работещите да гласуват.
"Убеден съм, че участниците .. ще запазят достойнството на изборния процес и ще демонстрират коректно поведение и уважение," каза Йордановски. "Уверен съм, че изборният процес ще потвърди демократичния капацитет и стабилност на институциите на политическата система, " допълни той.
Съгласно измененията в Закона за президентските избори, които депутатите одобриха по съкратена процедура, кандидатите за нов държавен глава ще разполагат с 14 дни за кампания. Потенциалните кандидати за президент ще имат 10 дни да подкрепят кандидатурата си с 10 000 подписа съгласно изискванията на конституцията. По закон статут на кандидат може да се признае и на лице, което докаже подкрепата на 30 народни представители.
Офисът за демократични институции и човешки права към ОССЕ посочи, че около 100 наблюдатели ще бъдат изпратени да следят хода на изборите. Партийните предизборни щабове извършват трескава подготовка.
Според повечето наблюдатели надпреварата ще се сведе до двама кандидати - кандидатът на управляващия Социалдемократичен съюз (СДСМ) и кандидата на ВМРО-ДПМНЕ.
СДСМ номинира премиера и лидер на партията Бранко Цървенковски. ВМРО-ДПМНЕ обяви, че кандидатът на партията е Сашко Кедев, кардиолог и член на парламента. Демократическата партия на албанците междувременно заяви, че нейният избраник е Зуди Джемали.

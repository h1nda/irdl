Премиерът на БиХ Терзич обяви подновяването на преговорите за реформата в полицията през следващата седмица
					10/08/2005
					 
						САРАЕВО, Босна и Херцеговина (БиХ) -- Премиерът на БиХ Аднан Терзич обяви във вторник (9 август), че преговорите за важните реформи в полицията ще бъдат подновени следващата седмица, най-вероятно в Баня Лука. През последните няколко месеца Република Сръбска се противопоставяше на предложената карта на полицейските райони. Неотдавна обаче дискусиите бяха изместени от политическо на институционално ниво. Според Терзич последните преговори ще целят постигането на консенсус между Съвета на министрите на БиХ и правителствата на автономните области с цел да се изготви единна концепция за реформата в полицията до 15 септември. ЕС призова лидерите на БиХ да постигнат споразумение до есента като условие за започване на преговори по Споразумение за стабилизация и асоцииране до края на тази година. (Независне новине - 10/08/05)

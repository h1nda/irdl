Румънският парламент остави на работа шефовете на разузнавателните служби
					28/07/2006
					 
						БУКУРЕЩ, Румъния -- В четвъртък (27 юли) Сенатът и Камарата на депутатите отхвърлиха оставките на ръководителите на Румънската разузнавателна служба, Службата за външно разузнаване и Генералния отдел за вътрешна информация и защита. Тримата им началници, съответно Раду Тимофте, Георге Фулга и Виржил Арделян, преди седмица се оттеглиха след изчезването на Омар Хайсам, за когото се предполага, че е участвал в отвличането на трима румънски журналисти в Ирак преди няколко месеца. Според съобщенията оставките са били в нарушение на правните процедури. 
						Председателят на Сената Николае Вакарою каза, че парламентът ще напише писмо до президента Траян Бъсеску, с което ще го помоли да представи отново искане за оставките и да посочи лицата, които ще бъдат назначени на мястото на ръководителите на разузнавателните служби. (Гъндул - 28/07/06; Ромпрес - 27/07/06)

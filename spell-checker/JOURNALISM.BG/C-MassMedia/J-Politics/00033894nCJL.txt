Албанският президент Топи призова ЕС да вдигне визовите бариери
					23/03/2010
					 
						ТИРАНА, Албания -- В понеделник (22 март) президентът Бамир Топи каза, че чрез премахването на съществуващите визови бариери Албания ще се приближи още повече до ЕС. Албания предприема поредица от реформи, по-специално в своята съдебна система, каза Топи след среща в Тирана с Едуард Кукан, ръководител на делегацията на Европейския парламент (ЕП) за Югоизточна Европа. Двете основни политически партии ще преодолеят кризата помежду си и ще гарантират на албанците европейско бъдеще, добави той. Кукан каза, че ЕП приветства посредническата роля на Топи. 
						Други новини от понеделник -- Ръководителят на мисията на ОССЕ в Тирана Роберт Бош каза, че комисия, създадена от парламента за разследване на изборите, би била безполезна, тъй като в нея няма да има консенсус между страните. Парламентът одобри създаването на такава комисия в отсъствието на опозицията. (Старт, Шекули, Шкип, Панорама, Газета Шкиптаре - 23/03/10; Balkan Web, НОА, Телеграфи, Топ Ченъл, Алсат - 22/03/10)

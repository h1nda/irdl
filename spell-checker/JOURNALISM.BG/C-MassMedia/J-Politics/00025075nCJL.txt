Хърватските партии ХДС, ХСП и ХСЛП подписаха коалиционно споразумение за управление на страната
					09/01/2008
					 
						ЗАГРЕБ, Хърватия -- Лидерите на Хърватския демократичен съюз (ХДС), Хърватската селска партия (ХСП) и Социаллибералната партия (ХСЛП) подписаха във вторник (8 януари) коалиционно споразумение, с което официално сформираха новата управляваща коалиция в Хърватия. Иво Санадер от ХДС, Йосип Фришчич от ХСП и Джурджа Адлешич от ХСЛП подписаха документа от 119 страници в четири екземпляра, по едно копие за всеки от тях и едно копие за гаранта на споразумението, специалния пратеник на ХДС за преговорите, бившия заместник министър-председател Дамир Поланчич. Заедно с тези три партии седем от осемте партии, представляващи етническите малцинства, също ще се присъединят към коалицията. Предвижда се парламентът да одобри коалиционното правителство най-късно до събота. Изборите бяха проведени през ноември.
						Други новини от вторник -- Еврокомисарят по разширяването Оли Рен призова Хърватия да реши проблемите, произтичащи от въвеждането на спорната защитена риболовна зона в Адриатика, колкото може по-скоро. Рен подчерта, че решението е изцяло в ръцете на новия кабинет. Той препоръча преговорите с Италия и Словения - държавите, пряко засегнати от зоната - да започнат незабавно. (Весник - 09/01/08; Index.hr, Вечерни Лист, ХРТ, Макфакс, Javno.com, АП, Блумбърг, АФП - 08/01/08)

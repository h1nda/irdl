Европейски дипломати приветстват приемането на югославската конституция от парламента
31/01/2003
 
БРЮКСЕЛ, Белгия/СТРАСБУРГ, Франция -- Високопоставени европейски представители приветстваха приемането на новата федерална конституция в четвъртък (30 януари) от парламентите на Сърбия и Черна гора. Върховният представител на ЕС по сигурността Хавиер Солана определи момента като исторически и заяви, че това събитие ще проправи пътя към реализирането на идеята за обща държава. Той отбеляза, че силната подкрепа на двата парламента предвещава положителното приемане на новата държава от народа. Генералният секретар на Съвета на Европа Валтер Швимер също изказа одобрението си и добави, че това поставя Югославия в по-добра позиция за приемането й в организацията. Сесията на югославския парламент за гласуването на конституцията и закона за прилагането й още не е насрочена, но се очаква това да стане в близките дни. (Танюг, ФоНет, БиБиСи - 30/01/03)

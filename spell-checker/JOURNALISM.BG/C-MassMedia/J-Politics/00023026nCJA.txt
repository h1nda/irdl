Сръбският парламент одобри бюджета за 2007 г.
					26/06/2007
					След шестмесечно временно финансиране законодателите в Сърбия гласуваха разходи от 7,3 млрд. евро -- с 200 млн. повече от сумата, събирана от данъци.
					От Георги Митев-Шантек за Southeast European Times от Белград -- 26/06/07
 
					 
						
Управителят на сръбската централна банка Радован Йелашич критикува новия бюджет. [Гети Имиджис]
						Сръбският парламент прие националния бюджет за 2007 г. късно в петък (22 юни). Законодателите от управляващата коалиция гласуваха за събирането на 7,1 млрд. евро от данъци и за разходване на 7,3 млрд. евро. В бюджета е заложен дефицит от 200 млн. евро, който възлиза на 0,6 % от БВП. Той ще бъде покрит от приходи от приватизацията. Този факт, заедно с големите държавни разходи, сигурно ще предизвика неодобрението на МВФ. 
						Централната банка на страната е недоволна. Според управителя на банката Радован Йелашич политиците са искали да спазят дадените по време на изборите обещания, без да ги е грижа за последствията. Половината от бюджета отива за заплати и пенсии поради увеличенията на заплатите на държавните служители на държавно и общинско ниво, както и на служителите в общественото здравеопазване и образованието. 
						Дефицитът всъщност се доближава повече до 2,5 % от БВП, а не до 0,6 %, както твърди правителството, каза Йелашич. 
						"Не знам за друга държава, която смята да увеличи заплатите с 13,6 % при инфлация от 6,5 %, както прави Сърбия," каза той. "Това определено няма да ни направи по-конкурентоспособни, нито ще ни осигури по-голям износ. Точно обратното -- това само ще увеличи вноса ни още повече. Накрая ще бъде обвинена централната банка, че сръбската икономика не е конкурентоспособна." 
						Финансовият министър Мирко Цветкович сигурно е бил изправен пред невъзможна мисия. Той трябваше да покрие всички разходи, направени по време на шестмесечния период на "временно финансиране" -- въведен заради дълго отлаганото сформиране на правителство. Освен това бюджетът трябваше да отрази поети по-рано ангажименти, както и очакванията за втората половина на 2007 г. Трябваше да се отчетат и различните предизборни обещания, като намаляване на данъка върху компютърната техника и при закупуване на първо жилище. 
						Същевременно националният инвестиционен план -- който бе остро критикуван по време на предишното управление -- остана само с 545 млн. евро. Други 505 млн. евро са отделени за обслужване на държавния дълг, 780 млн. евро -- за разходите за отбрана, 558 млн. евро -- за вътрешните работи, 717 млн. евро -- за образование и 191 млн. евро -- за здравеопазване. Сърбия смята също да похарчи 66 млн. евро за инфраструктурни проекти в Косово. 
						Повечето министри от правителството са доволни от своето парче от тортата, но не и министърът на отбраната Драган Шутанович. По-голямата част от военния бюджет ще отиде за заплати и пенсии, каза той, и в резултат армията няма да може да предприеме тази година мерки за модернизация и постигане на стандартите на НАТО. 
						В момента Сърбия има 30 000 души на действителна военна служба и 55 000 резервисти, както и 12 генерала на действителна служба и 750 генерала от запаса, което представлява голямо бреме за бюджета на отбраната, каза Шутанович.

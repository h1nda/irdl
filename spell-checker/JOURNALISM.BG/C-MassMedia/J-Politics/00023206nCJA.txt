Косовските сърби се сдобиха с нова политическа партия
					12/07/2007
					"Нова демокрация", основана от министъра за бежанците и общностите Бранислав Гърбич, възнамерява да се съсредоточи върху правата на малцинствата и социалните права.
					От Блерта Фоничи-Кабаши за Southeast European Times – 12/07/07
 
					 
						
Министърът за бежанците и общностите Бранислав Гърбич [Лаура Хасани]
						Министърът за бежанците и общностите Бранислав Гърбич обяви в сряда (11 юли) основаването на нова сръбска политическа партия, "Нова демокрация". 
						 "Това е нова политическа опция, която ще представлява интересите на гражданите във всички аспекти, с демократични принципи и в съответствие с интересите на международната общност за постигането на окончателен статут," каза Гърбич, след като ОССЕ завери регистрацията на партията. 
						Първостепенни приоритети на "Нова демокрация" ще бъдат правата на малцинствата и социалните права, икономическите проблеми и демократичните интереси, каза Гърбич. 
						В изказване за бъдещето на провинцията Гърбич заяви, че "нашата политическа партия е нова и в близко бъдеще ще изградим собствена позиция. Но аз съм сигурен, че ще имаме мнение, което [ще отговаря] на позицията на косовското правителство и на международната общност." 
						Същевременно, каза той, всички нови партии трябва да приемат, че всички възможности са все още на масата за преговори, когато става въпрос за определянето на статута на Косово. 
						"Всички, които имат интерес да живеят заедно в мултиетническо Косово, трябва да подкрепят нашата партия," каза Гърбич. Той призова косовските сърби да подкрепят "Нова демокрация", заявявайки, че тя ще допринесе за съвместното съществуване. 
						Гърбич, бивш член на Сръбската демократическа партия на Косово (СДПК), пое министерския си пост, след като лидерът на СДПК Славиша Петкович подаде оставка през 2006 г. 
						Други сръбски политически групировки в Косово са "Гражданската инициатива за Сърбия", Партията за демократично действие и "Сръбската листа за Косово и Метохия". За разлика от другите партии, чиито централи се намират в сръбски анклави, седалището на "Нова демокрация" ще бъде в Прищина. 
						Оливер Иванович, който оглавява "Сръбската листа за Косово и Метохия", заяви пред Southeast European Times, че се сформират много партии, но че той се съмнява в тяхната политическа тежест. 
						"Нямам информация що за политическа партия е "Нова демокрация", но не вярвам, че ще има влияние," каза той. Много политически партии твърдят, че са се регистрирали, но нека почакаме до изборите и да видим кой ще спечели и от колко политически партии ще имаме нужда." 
						Косовският албански учител Мируш Гаши заяви пред Southeast European Times, че партиите в Косово са като "дъга след дъжд". От друга страна, каза той, сръбските политически партии работят по указания на Белград и би трябвало да се регистрират в Сърбия. "Защо се регистрират в Прищина? Винаги се консултират със Сърбия и бяха представени в сръбската делегация." 
						Небойша Ристич, косовски сърбин, е оптимист относно "Нова демокрация". "Колкото повече партии има, толкова по-добре, защото можем да изберем тази, която работи в наш интерес," каза той. 
						Гърбич, каза той, трябва да работи повече за процеса на завърщане на бежанците както като лидер на новата партия, така и като министър за бежанците и общностите. 
						"Има много сръбски бежанци и се съмнявам дали ще се завърнат, особено ако Косово придобие независимост," каза Ристич, добавяйки, че трябва да се положат усилия да се убедят сърбите, че Косово ще бъде мултиетническо и държава за всички.

Румънският министър-председател Търичану каза, че неговата партия ще работи за свалянето на Бъсеску
					27/04/2007
					 
						БУКУРЕЩ, Румъния -- В четвъртък (26 април) министър-председателят Калин Попеску Търичану каза, че управляващата Националлиберална партия (НЛП) ще работи за свалянето на президента Траян Бъсеску на общонационалния референдум следващия месец. Запитан защо неговата партия се е присъединила към кампанията, насочена срещу Бъсеску, след като само допреди няколко седмици бе съюзник на Демократическата партия на Бъсеску, Търичану отговори, че президентът "не е човекът, за какъвто се представяше през 2004 г.” Главната опозиционна Социалдемократическа партия също има намерение да работи за свалянето му и започна кампанията си с демонстрация в петък в град Крайова. Референдумът е насрочен за 19 май.
						Междувременно лидерът на Консервативната партия Дан Войкулеску заяви, че може да докаже, че Бъсеску е сътрудничил на комунистическите тайни служби преди 1989 г. Войкулеску твърди, че има необорими доказателства за дейността на Бъсеску и че те са били предоставени на националния съвет, разглеждащ тези въпроси. (Найн О’Клок - 27/04/07; Медиафакс, Ромпрес - 26/04/07)

Македонският парламент одобри промени в правителството
					21/02/2007
					 
						СКОПИЕ, Македония -- Във вторник (20 февруари) парламентът одобри промени в кабинета, чиято цел е правителството по-ефективно да прилага Охридското рамково споразумение. Джелил Байрами е новият министър на околната среда и благоустройството, а неговият предшественик, Имер Алиу, става министър без портфейл. Алиу поема също поста на заместник-премиер, отговарящ за прилагането на Охридското споразумение. Той заема този пост след Имер Селмани, който остава начело на здравното министерство. Премиерът Никола Груевски каза, че реформите, свързани с Охрид, и тези, които се отнасят до здравния сектор, са твърде широкообхватни и е трудно да се ръководят едновременно. 
						Също във вторник заместник-премиерът по въпросите на евроинтеграцията Габриела Коневска-Трайковска каза, че целта на Македония е да изпълни критериите за членство в ЕС до 2010 г. Тя присъства на конференция в Брюксел, организирана от мозъчния тръст "Европейски политически център". (Вечер - 21/02/07; MИA, Макфакс, MРT, A1 ТВ - 20/02/07)

Македонското правителство заклеймява предложенията за оттегляне от Рамковото споразумение
28/04/2003
След призива на лидера на ВМРО-ДПМНЕ Любчо Георгиевски за разделяне на Македония по етнически признак , Демократическата партия на албанците реши да бойкотира политическия процес. И двете действия бяха осъдени от македонското правителство и международната общност.
От Валентин Несовски за Southeast European Times в Скопие - 28/04/03
 
 
Македонското правителство и представители на международната общност са осъдили призива на лидера на ВМРО-ДПМНЕ Любчо Георгиевски за разделяне на страната по етнически признак ,както и последвалото решение на опозиционната Демократическа партия на албанците (ДПА), ръководена от Арбен Джафери, да бойкотира парламента. В изявление на правителството се отправя обвинение, че действия на двамата политически лидери, с които се обявява "окончателният провал" на Охриското споразумение, е координирана акция.
" Лансирането на концепция за промяна на границите, за етническо прочистване и издигане на нови берлински стени означава директен призив към война", каза премиерът Бранко Цървенковски. Той заяви, че поведението на двамата лидери насърчава екстремизма и радикализма. Цървенковски пое ангажимент, че неговото правителство ще използва всички налични институционални механизми за предотвратяване на нова дестабилизация.
В свое съвместно заявление посланиците на САЩ, ЕС, НАТО и ОССЕ декларираха, че Охридското споразумение е единственият път към бъдещето, като добавиха, че политическите партии, подписали това споразумение, носят отговорност за активна подкрепа на процеса и за участие в неговото приложение.
" Международната общност е категорично против идеята за етнически чисти държави, независимо от това, дали тя се предлага от Любчо Георгиески, от ДПА или от някой друг," изтъкна посланикът на НАТО в Македония Никълъс Бийгман.
В изявление от петък (25 април) американският посланик в Македония Лорънс Бътлър каза, че прилагането на мирното споразумение трябва да продължи дори и без участието на ДПА. Той допълни, че ДПА е сред подписалите рамковата договореност и по тази причини не бива да бяга от политическата отговорност.
Междувременно ръководителят на Демократическия съюз за интеграция Яли Ахмети заяви, че няма да има дестабилизация на Македония. " Силните партии, които имат подкрепата на народа и международната общност, стоят зад правителството и няма никаква нужда от нови етнически деления, разпалване на омраза и предизвикване на нови конфликти", каза той.
В своя статия във вестник Дневник Георгиевски се обяви за провеждане на международна конференция за разделяне на Македония по етнически признак. Той препоръча, ако тази конференция не предложи решение, етническите македонци сами да очертаят разделителна линия и да издигнат стена по нея.
Говорителят на ВМРО-ДПМНЕ Влатко Горчев заяви, че тези идеи изразяват личното становище на Георгиевски; той подчерта, че партията му все още подкрепя Охридското споразумение. Георгиевски изживява последните си седмици на лидерския пост, след като взе решение да не се кандидатира отново по време на партийния конгрес през май. В петък Бътлър отхвърли твърденията в пресата, че САЩ активно поддържат кандидатурата на Никола Груевски за поста председател на ВМРО-ДПМНЕ.

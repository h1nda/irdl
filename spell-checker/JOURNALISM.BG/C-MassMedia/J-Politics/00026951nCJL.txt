Румънският президент Бъсеску поиска от партиите да изработят стратегия за противодействие на растящите цени
					02/07/2008
					 
						БУКУРЕЩ, Румъния -- Президентът Траян Бъсеску събра във вторник (1 юли) представители на всички парламентарни партии, за да обсъдят как да се реагира на повишаването на цените и да се ограничи отражението му върху покупателната способност на хората. На срещата Бъсеску призова партиите "да демонстрират най-висша степен на отговорност" в намирането на решение за облекчаване на ефекта от скоковете в цените на храните и горивата, причинени от външни фактори. Той предупреди също да не се вземат каквито и да било популистки решения в светлината на предстоящите общи избори тази есен. Той заяви, че подобни решения могат да се отразят отрицателно върху средно- и дългосрочните перспективи на Румъния. (Ромпрес, Медиафакс, Hotnews.ro - 01/07/08)

Кощуница каза, че политиката на ЕС към Сърбия е "погрешна"
					19/06/2006
					Сръбският премиер Воислав Кощуница поиска от Брюксел да спре да поставя условия за напредъка на страната му в процеса на присъединяване. Преговорите на Сърбия с ЕС по Споразумението за стабилизация и асоцииране бяха замразени заради това, че страната не успя да предаде Ратко Младич. 
					(Блиц - 19/06/06; AФП, Файненшъл Таймс, AП - 18/06/06; Ройтерс, AФП, ЮПИ, EUobserver, Бета, Радио Б92 - 16/06/06)
 
					 
						
“Сърбия не моли за помощ и привилегии, а за обективност и равнопоставеност,” каза премиерът Воислав Кощуница в неделя (18 юни). [Гети Имиджис]
						В неделя (18 юни) сръбският премиер Воислав Кощуница разкритикува ЕС за политиката му към страната. "Постоянното определяне на условия … е изцяло погрешно и досега е дало изключително негативни резултати," каза той в интервю за информационната агенция "Фонет". 
						Почти шест години след демократичното сваляне на режима на бившия югославски премиер Слободан Милошевич през октомври 2000 г., миналата година ЕС започна преговори по Споразумение за стабилизация и асоцииране (ССА) със Сърбия. Но процесът бе замразен в началото на май, след като Белград не успя да предаде бившия босненски сръбски военен командир Ратко Младич на Международния наказателен съд за бивша Югославия (МНСБЮ). 
						"Ние вярвахме, че е настъпил период на партньорски отношения с ЕС" след изгонването на Милошевич, каза Кощуница. "Това означава, че никой не определя условия и не оказва натиск върху своя партньор, а си сътрудничи с него и двамата съвместно определят критериите, които трябва да се постигнат." 
						Той направи този коментар два дни след срещата на върха на ЕС в Брюксел, на която лидерите на 25-членния блок отново потвърдиха подкрепата си за интеграцията на Сърбия в Европа. 
						"Една мирна и процъфтяваща Сърбия, която е напълно интегрирана в семейството на европейските народи, е много важна за стабилността в региона," заявиха лидерите на ЕС в заключителните документи от срещата в петък. 
						Те увериха също Белград, че преговорите ще бъдат възобновени веднага щом страната покаже пълно сътрудничество с МНСБЮ и предаде всички заподозрени във военни престъпления лица, издирвани от съда в Хага. 
						Съобщава се, че по време на срещата на върха в Брюксел миналата седмица еврокомисарят по разширяването Оли Рен е предложил план да се помогне на Сърбия да изпълни задълженията си към МНСБЮ. Според "Файненшъл Таймс" той е призовал и за разширяване на търговските и икономическите връзки между ЕС и Сърбия преди подновяването на преговорите по ССА. 
						Някои на Запад се притесняват, че замразяването на преговорите с ЕС, неотдавнашното отделяне на Черна гора от съюза със Сърбия и вероятността Косово също да получи независимост могат да доведат до радикализация на Сърбия. Като се има предвид, че според проведено наскоро проучване подкрепата за Сръбската радикална партия е стигнала 40 %, след едни нови избори е възможно ултранационалистическата партия да дойде на власт. 
						"Има желание да се търсят практични начини да се помогне на Сърбия," каза в петък австрийският външен министър Урсула Пласник, чиято страна в момента държи ротационното председателство на ЕС. "Очакваме от Сърбия много ясно да се ангажира с реформи и да засили мерките за пълно сътрудничество с МНСБЮ." 
						Междувременно Расим Ляич, ръководител на сръбската комисия за сътрудничество с МНСБЮ, каза пред АП в събота, че Младич се е укривал главно в Сърбия до миналата година. 
						"Открити са всички места, където той е бил," каза Ляич. "Фактите показват, че през периода от 1997 до 2005 г. той се е намирал предимно в Сърбия." Властите не знаят къде е той сега, добави Ляич.

Обявени са окончателните резултати от изборите в Косово 
					04/11/2004
					Окончателните резултати от парламентарните избори в Косово, проведени на 23 октомври, потвърдиха победата на Демократичната лига на Косово. Но след като не успя да спечели пълно мнозинство, партията сега трябва да търси коалиционни партньори.
					(OССЕ, АП, Ройтерс, Скотсмън, Айърланд онлайн, Радио Б92, Танюг - 03/11/04)
 
					 
						
Демократичната лига на Косово, партията на косовския президент Ибрахим Ругова, е окончателният победител на вторите парламентарни избори в провинцията. [АФП]
						Демократичната лига на Косово (ДЛК), партията на косовския президент Ибрахим Ругова, е окончателният победител на вторите от 1999 г. насам парламентарни избори в провинцията. Подобно на изборите през 2001 г., на 23 октомври партията отново не успя да спечели пълно мнозинство и сега трябва да намери партньори за коалиционно правителство. Вероятно този кабинет ще бъде на власт по време на преговорите за окончателния статут на Косово, които се очаква да започнат в средата на 2005 г. 
						Окончателните резултати, обявени от Централната избирателна комисия (ЦИК) на провинцията в сряда (3 ноември), показаха, че ДЛК печели 45,42 % от гласовете и ще запази 47-те си места в 120-членното събрание на провинцията, в което 20 места са запазени за представители на малцинствата в Косово. 
						Сред останалите партии на косовските албанци Демократичната партия на Косово на Хашим Тачи е на второ място с 28,9 % от гласовете, които й дават право на 30 парламентарни места - с четири повече от местата, които тя спечели на изборите през 2001 г. Съюзът за бъдещето на Косово на Рамуш Харадинай е на трето място с 8,4 % от гласовете, като така печели 9 места. ОРА, нова партия, основана от издателя и журналиста Ветон Сурой, е на четвърто място с 6,23 % от гласовете и 7 парламентарни места. Общо шест други партии на косовските албанци са спечелили останалите седем от 100-те многоетнически места в събранието. 
						Дванадесет етнически общности имаха право да се съревновават за 20-те места, определени за малцинствата в Косово, се казва в изявление на ОССЕ от сряда. Десет места са определени за представителите на косовските сърби, осем от които ще бъдат взети от Сръбската листа за Косово и Метохия, а две от Гражданска инициатива за Сърбия. Останалите 10 места са за представители на общностите на босненци, турски цигани, ашкали, цигани, наричащи себе си "египтяни", и българи -горани. 
						Според окончателните резултати в изборите са участвали 53,57 % от гласоподавателите. Почти 660 000 от всички 1,3 милиона регистрирани гласоподаватели са взели участие в изборите. Изборната активност сред косовските сърби обаче бе по-малко от 1 %. Мнозинството гласоподаватели от тази общност отказаха да гласуват. 
						Международната общност бе обявила намерението си да започне преговори за определяне на окончателния статут на Косово при условие че прегледът в средата на 2005 г. покаже, че провинцията е постигнала значителен напредък при изпълнението на стандартите, определени от ООН, в такива области, като върховенството на закона, правата на малцинствата и диалога между Прищина и Белград. 
						Йенс Модвиг, заместник-ръководител на мисията на ОССЕ в Косово и изпълняващ длъжността председател на ЦИК, призова в сряда избраните представители "бързо да сформират ново правителство и още по-активно да продължат работата по прилагане на стандартите", определени от международната общност. 
						Бяха изразени някои опасения, че е възможно консултациите по сформиране на правителство да стигнат до задънена улица и да се повтори ситуацията от 2001 г., когато на водещите партии им бяха нужни 12 седмици, за да постигнат споразумение. 
						Очаква се Ругова да потърси партньори сред основните партии на косовските албанци, които са за независимост на Косово, и че преговорите ще доведат до малко съществени промени в настоящата правителствена конфигурация. 
						Като призна, че отново е възможно да има известно забавяне, западен дипломат каза обаче пред "Ройтерс", че този път то ще е по-кратко. "Ще отнеме седмици, а не месеци. Но не твърде много седмици", каза той. 
						Местните вестници прогнозират, че шефът на ЮНМИК Сьорен Йесен-Петерсен ще се намеси в случай че не бъде постигнато споразумение в срок от 10 дни.

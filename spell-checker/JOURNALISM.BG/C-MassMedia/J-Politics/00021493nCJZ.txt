Наука и технологии: Хърватия и Индия подписаха споразумение за сътрудничество
					05/02/2007
					Биотехнологии, фармакология и екология - това са някои от областите, в които Хърватия и Индия ще разширяват обмена на ноу-хау. Още новини от седмицата: Гърция иска да построи вятърни електроцентрали на егейските острови; Албания подписа споразумение за използване на продуктите на "Майкрософт" в публичния сектор.
					
 
					 
						
Индийският министър на науката и технологиите Капил Сибал бе в Загреб в петък (2 февруари). [Гети Имиджис]
						
Хърватският министър на науката Драган Приморац и гостуващият му индийски колега, Капил Сибал, подписaха декларация за засилване на двустранното научно и технологично сътрудничество. В рамките на договора ще се създаде съвместен фонд от 1 млн. евро, който ще се използва за по-нататъшно разширяване на обмена на опит в областта на екологията, океанографията, биотехнологиите, фармакологията, нанотехнологиите и корабостроенето. 
						*** 
						
Кипър подписа споразумение с дъблинската компания "Медитърейниън Нотилъс" за създаване на нов пръстен от паневропейската телекомуникационна кабелна мрежа "МедНотилъс". Новата кабелна система "Минерва" ще свързва Кипър с Италия, като минава покрай Турция, Гърция и Израел. От Италия тя ще свързва Кипър с "МедНотилъс". Очаква се да бъде пусната в експлоатация през третото тримесечие на тази година. 
						*** 
						
Гръцката държавна енергийна корпорация и местната компания "Рокас" сключиха меморандум за разбирателство за проект за построяване на 44 вятърни парка на острови в Егейско море. Проучване ще разгледа възможностите за построяване на електроцентралите с обща мощност 1 636 мегавата. Споразумението предвижда още да се направи предварително проучване за прокарването на подводен електрически кабел, свързващ островите и континенталната част на страната. 
						*** 
						Представители на "АйБиЕм Сърбия" и Факултета по информационни технологии в Белград подписаха в сряда (31 януари) споразумение за сътрудничество. Споразумението ще даде възможност на факултета да предоставя образователни програми по информатика на базата на методиката, продуктите и решенията на АйБиЕм в областта на информационните технологии. 
						*** 
						
Aлбанският премиер Сали Бериша и председателят на "Майкрософт Корпорейшън" Бил Гейтс подписаха споразумение за стратегическо партньорство за модернизация на публичния сектор в Албания и ускоряване на технологичното развитие на страната. По силата на споразумението продуктите и услугите на "Майкрософт" ще се използват за нуждите на публичния сектор в Албания за срок от три години. 
						*** 
						"Некском България", водещ телекомуникационен оператор с над осемгодишен опит в страната, съобщи, че е пуснал първата търговска WiMAX мрежа в България и на Балканите. Мрежата обхваща десет града и предоставя възможност за високоскоростен безжичен трансфер на телефония, данни и видео за граждани и фирми. 
						
(Различни източници -- 29/01/07-05/02/07)

Сръбските демократи омаловажават предсрочните избори
					11/05/2009
					 
						БЕЛГРАД, Сърбия -- Старшият член на управляващата коалиция, Демократическата партия (ДП), отхвърля възможността за предсрочни избори в близко бъдеще. Заместник-председателят на ДП Душан Петрович каза в неделя (10 май), че партията няма да взема никакви „неразумни решения, които биха тласнали страната към изборен процес”. Той заяви, че основен приоритет за ДП сега е да гарантира преодоляването на икономическата криза в страната по възможно най-безболезнен начин. Политическата стабилност, каза той, е голямо предимство във време на криза. Петрович подчерта също, че макар и да няма официална инициатива за промяна в конституцията, лидерът на ДП - президентът Борис Тадич - иска да предизвика публичен дебат по този въпрос. Предложенията му включват намаляване на броя на депутатите в парламента от 250 на 150. (Танюг, Блиц, Б92, Бета - 10/05/09)

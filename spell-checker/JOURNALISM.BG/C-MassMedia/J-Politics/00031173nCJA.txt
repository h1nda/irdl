Турският премиер Ердоган проведе едни от редките си разговори с прокюрдска партия
					06/08/2009
					Турският премиер Реджеп Тайип Ердоган се срещна в сряда с лидера на прокюрдска партия, за да обсъди нов план за увеличаване на правата на етническите кюрди в Турция.
					(Заман, Уол Стрийт Джърнъл - 06/08/09; AП, Ройтерс, Гласът на Америка, Синхуа - 05/08/09)
 
					 
						
Турският премиер Реджеп Тайип Ердоган (вляво) и лидерът на Партията на демократичното общество Ахмет Тюрк позират за снимка преди срещата си в Анкара в сряда (5 август). [Гети Имиджис]
						Премиерът Реджеп Тайип Ердоган се срещна в сряда (5 август) с представители на прокюрдската Партия на демократичното общество (ПДО), за да обсъди правителствена инициатива, насочена към решаване на дългогодишния кюрдски проблем. 
						Турските кюрди съставляват около една пета от близо 77-милионното населението на страната и са нейното най-голямо етническо малцинство. Те населяват основно бедните югоизточни части на Турция и се борят за по-голяма автономия и повече права от 1984 г. насам, след като поставената извън закона Кюрдска работническа партия (ПКК) организира въоръжен бунт срещу правителството. Над 40 000 души, повечето от които кюрди, са загубили живота си в продължаващия вече 25 години конфликт. 
						"Нашата нация иска единство, сътрудничество и солидарност. Тя иска да спрат сълзите на майките. Тя иска да няма повече кръв и смърт," каза Ердоган след разговорите си в сряда с лидера на ПДО Ахмет Тюрк в парламента. 
						 Сред присъствалите на едночасовия разговор бяха вътрешният министър Бешир Аталай, координаторът на правителствената кюрдска инициатива и двама членове на ръководството на ПДО, която има 21 свои представители в парламента. 
						По-рано Ердоган се съпротивляваше на срещи с прокюрдската партия заради отказа й да изобличи ПКК като терористична организация, за каквато тя е смятана от Турция, ЕС и Съединените щати. ПДО би могла да бъде разтурена заради предполагаемите си връзки с екстремистката група. 
						"Радваме се и се надяваме, че е осигурена среда за диалог," каза Тюрк, приветствайки преговорите в сряда. 
						"Ние сме изразили ясно нашите мисли в процеса, който ще включва мненията на всяка част от обществото и който ще узрее с времето," каза той. 
						Макар и да не бяха разкрити подробности от правителствената кюрдска инициатива, говорителят на външното министерство Бурак Йозюгергин заяви пред репортери, че неговото министерство участва в изработването на планове за провеждане на поредица от реформи, даващи по-големи права на кюрдите. 
						Според репортажи в турските медии новата инициатива най-вероятно ще предвиди механизми за завръщане на някои от хилядите напуснали страната етнически кюрдски бежанци, които живеят в лагер в Северен Ирак. 
						Анализаторите смятат, че срещата на Ердоган с Тюрк се е провела в очакване на "пътната карта" за решаване на кюрдския въпрос, която лежащият в затвора лидер на ПКК Абдула Йоджалан се очаква да огласи следващата седмица. Според съобщенията това най-вероятно ще се случи на 15 август, кога то е 25-ата годишнина от началото на въоръжената кампания на ПКК за самоуправление. 
						Дениз Байкал, лидерът на основната опозиционна Републиканска народна партия, разкритикува хода на Ердоган, обвинявайки го, че прави отстъпки на бунтовниците.

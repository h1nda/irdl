Бивш албански премиер ще се кандидатира за президент 
					12/04/2007
					Фатос Нано заяви, че е кандидатът за президент, който е най-подготвен да преодолява политическите безизходици и да гради консенсус.
					От Ерлис Селимай за Southeast European Times от Тирана - 12/04/07.
 
					 
						
Бившият албански премиер Фатос Нано. [Гети Имиджис]
						Бившият премиер Фатос Нано обяви на 5 април, че ще се кандидатира за президент. Позовавайки се на напрегнатия политически климат в страната, той се охарактеризира като най-способния да възстанови хармонията кандидат. 
						"Във връзка с моята идея, че страната няма нужда от повече изкуствени кризи, предизвикани от липсата на консенсус, и с цел да се сложи край на "конфликтната политика" смятам, че съм най-добрият кандидат за държавен глава," каза Нано. 
						Той кандидатства за президентството за втори път. Преди пет години кандидатурата му не успя, макар че тогава управляващата лява коалиция имаше достатъчно гласове да го избере. На фона на международните призиви за консенсусен кандидат социалистите и Демократическата партия постигнаха споразумение за Алфред Мойсиу. 
						Сега, година и половина след оттелгянето си като лидер на Социалистическата партия, Нано иска да опита отново. 
						Управляващата партия трябва да позволи на опозицията да избере следващия държавен глава, каза той, иначе по всяка вероятност в страната ще трябва да се проведат предсрочни избори. 
						"Ако се създаде ситуация, в която рискът от предсрочни избори да стане реален, това ще бъде, когато президентът бъде избран от управляващата партия," каза той. "Всяка президентска кандидатура от управляващите партии би станала повод за криза и причина за предсрочни избори." 
						Демократическата партия вече номинира Бамир Топи за кандидат за поста. "Мнозинството реши да избере свой кандидат," каза пред репортери премиерът Сали Бериша. "В парламента ще се проведе открит процес на гласуване. Кандидатът, събрал най-много гласове, ще бъде следващият президент на Албания," каза той. 
						Премиерът обаче има подкрепата едва на 80 от всичко 140 депутати в парламента - бройка, която не достига за необходимото мнозинство от 3/5 за приемане на определени закони и за избирането на президент. 
						Сега Нано е изправен пред предизвикателството да спечели подкрепата на социалистите за своята кандидатура. Неговият политически съперник, кметът на Тирана Еди Рама, сега оглавява партията. Нано обаче запазва влиянието си над една фракция и намеква, че може да събере поддръжниците си от Социалистическата партия и да създаде нова политическа формация. 
						В телевизионно интервю за "Клан ТВ" той нападна Рама, обвинявайки го в "унищожаване на партията и свеждане на демокрацията до минимум". 
						Същевременно Нано се изказа ласкаво по адрес на Бериша, негов дългогодишен съперник, с думите, че "той се е преобразил през последните две години." 
						На 11 януари Нано и Бериша се срещнаха и излязоха с обща декларация, призоваваща политическите партии да разчупят леда помежду си и да приемат необходимите промени в избирателния кодекс. Много политолози спекулират, че управляващото мнозинство може и да подкрепи Нано като президент, макр че засега Топи остава официалният кандидат на десницата.

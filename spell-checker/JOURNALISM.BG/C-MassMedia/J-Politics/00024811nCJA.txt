Според неофициалните резултати Кузманович ще е новият президент на Република Сръбска 
					10/12/2007
					Кандидатът на Съюза на независимите социалдемократи е спечелил президентските избори в РС, сочат предварителните резултати. Райко Кузманович обещава да бъде президент на босненските сърби независимо от тяхната партийна или етническа принадлежност.
					От Влатко Вукотич за Southeast European Times от Баня Лука - 10/12/07
 
					 
						
Райко Кузманович от управляващия Съюз на независимите социалдемократи пуска бюлетината си в неделя (9 декември). [Гети Имиджис] 
						Според предварителните резултати, обявени в понеделник (10 декември) от Избирателната комисия на Босна и Херцеговина, Райко Кузманович е спечелил президентските избори в Република Сръбска (РС). 
						След преброяване на 55 % от бюлетините Кузманович, член на управляващия Съюз на независимите социалдемократи (СНСД) и настоящ председател на Академията на науките на РС, е спечелил 45 % от гласовете. Огнен Тадич от националистическата Сръбска деморатическа партия (СДП) е на второ място с 33 %. Лидерът на Партията за демократичен прогрес (ПДП) Младен Иванич е на трето място с 16 %, според данни на избирателната комисия. 
						Като обеща, че ще бъде президент на босненските сърби независимо от политическата им принадлежност, Кузманович каза: "Ще поема незабавно президентските си задължения съгласно конституцията и ще изпълнявам задълженията си така, както са предвидени по конституция. Ще представлявам републиката и ще защитавам нейната цялост." 
						Кузманович ще трябва да почака до поемането на тези си задължения, докато не бъдат обявени окончателните резултати по-късно този месец. 
						Предсрочните избори бяха свикани, след като по време на своя мандат президентът Милан Йелич почина от инфаркт на 30-и септември, по-малко от година, след като бе встъпил в длъжност. 
						"Очевидно е, че нито една партия вече няма абсолютно мнозинство и че трите партии са се разграничили една от друга, което ще определи и бъдещето на местната политическа сцена," каза Иванич от ПДП. 
						Както ССД, така и ПДП заявяват, че не смятат резултатите за поражение, а по-скоро, че си възвръщат доверието на избирателите след много по-голямо поражение миналата година. "Направихме грешки, но хората видяха, че сме способни да ги поправяме," каза Тадич. 
						Изборите се характеризираха с толкова ниска изборателна активност, че и най-големите песимисти бяха изненадани. Избирателната комисия обяви, че едва 36 % от всичките 1,1 млн. избиратели в Република Сръбска са се явили пред урните - най-ниската избирателна активност за последните 12 години. Според анализатори това се дължи на факта, че избирателите не се интересуват кой ще бъде президент, тъй като той има само представителни функции. 
						Премиерът на РС Милорад Додик каза, че победата на Кузманович е победа за демокрацията и за РС. Той смята още, че спечелването на изборите от Кузманович е вот на обществено доверие за управлението на СНСД. 
						"Институциите в РС ще продължат да работят по своите програми без препятствия. Много е важно, че все още имаме доверието на гражданите, което е потвърждение за правилността на партийната ни политика досега," каза Додик.

Успехът на президентските избори в Черна гора е под въпрос
19/12/2002
Заради бойкота от страна на най-влиятелните опозиционни партии на президентските избори в Черна гора на 22 декември, ниският брой на гласувалите може да провали шансовете за успешни избори.
Игор Йованович за Southeast European Times от Белград -- 19/12/02
 
 
Коалицията "За промяна", която включва трите най-влиятелни опозиционни партии в Черна гора, реши да бойкотира президентските избори на 22 декември. Коалицията не можа да излъчи кандидат, способен да победи кандидата на Демократическата партия на социалистите Филип Вуянович, който има силната подкрепа на новоизбрания министър-председател Мило Джуканович. Изборите ще бъдат бойкотирани и от бившите съюзници на Джуканович - партията Либерален алианс, която в момента е в силен конфликт с правителството на Черна гора.
Решението за бойкот може да застраши успеха на изборите, тъй като избирателният закон изисква в първия кръг да участват повече от 50 процента от регистрираните избиратели. Аналитици в Черна гора се съмняват, че страната ще има президент тази година.
Вуянович няма сериозен опонент, въпреки участието на десет други кандидата в надпреварата. Повечето са независими кандидати, без шанс за победа. Затова главната задача на Вуянович е да бъде гарантирано необходимото участие на избирателите. С тази цел, той трябва да убеди гласоподавателите, които желаят независимостта на Черна гора, че съгласието на неговата партия за формиране на обща държава със Сърбия не е предателство към идеята за независимост. Той подчерта, че след три години народът ще има възможност да решава статута на Черна гора.
Коалицията "За промяна" е в много трудна позиция заради съкрушителната загуба в октомврийските парламентарни избори. Едно ново поражение ще означава почти пълното изчезване на опозицията. Освен това, членовете на парламента от тези партии ще трябва да напуснат югославското правителство, когато се сформира новият съюз на Сърбия и Черна гора.
След разговорите с посланика на САЩ в Белград Уилям Монтгомъри, опозицията на Черна гора обяви, че няма да води активна кампания срещу изборите. Монтгомъри подчерта, че международната общност очаква успешни президентски избори. ОССЕ и Съветът на Европа, позовавайки се на политическата стабилност като решаваща за продължаване на реформите, организират медийна кампания за насърчаване на гласоподавателите да отидат до урните в неделя.
В началото на месеца неправителствената организация "Център за демокрация и човешки права" проведе анкета, резултатите от която показаха, че ще гласуват по-малко от 46 процента от регистрираните избиратели. Проучването, проведено от 5 до 8 декември на базата на 983 анкетирани, показа 36 процента подкрепа за Вуянович, докато останалите десет кандидата получиха общо 5 процента от гласовете.

Опозиционните партии в Македония обединяват сили
					08/02/2010
					Обединените опозиционни партии - наричащи себе си "Фронт" - настояват за значителни промени в Македония, започвайки с ново правителство.
					От Зоран Николовски за Southeast European Times от Скопие -- 08/02/10
 
					 
						
Многопартийният съюз се опитва да наложи ново правителство. [Томислав Георгиев/SETimes]
						Дванадесет политически партии в Македония подписаха миналата седмица споразумение за сътрудничество с общата цел да бъде свален министър-председателят Никола Груевски и управляващото коалиционно правителство на ВМРО-ДПМНЕ. 
						"Нашата основна цел е да победим водената от ВМРО-ДПМНЕ коалиция", заяви лидерът на съюза Бранко Цървенковски при обявяването на новия блок на 1 февруари в Скопие. Цървенковски, бивш президент на Македония, заяви, че широкият кръг от партии са загърбили различията помежду си в името на доброто на страната в този критичен за нея момент. 
						Начело на символично наречения многопартиен съюз „Фронт” е Социалдемократическият съюз на Македония (СДСМ) на Цървенковски. В коалицията участват много настоящи съюзници и бивши съперници - от левицата, ултралевите и комунистите, до доминиращия център. 
						Тяхната единствена цел е да свалят управляващата дясноцентристка коалиция, която е на власт от парламентарните избори през юли 2006 г. Наблюдателите като цяло са скептични, че Фронтът ще успее да изпълни целта си в близко бъдеще, като изтъкват проучванията, според които правителството на Груевски продължава да е много популярно сред обществеността. 
						Либералдемократите - критикуващи яростно Груевски, но същевременно продължаващи с нападките си към Цървенковски - не се присъединиха към „Фронт”. Такава бе позицията и на Демократичната партия на албанците начело с Мендух Тачи. 
						Любе Бошковски, на 49 г., е бивш министър на вътрешните работи в управляващото правителство на Груевски. Оправдан по обвинения във военни престъпления във връзка с мъчения и убийства на етнически албанци в село Люботен през 2001 г., сега Бошковски е ожесточен критик на Груевски. 
						Лидерът на „Нова алтернатива” Георги Оровчанец направи изказване пред събралите се хора при подписването на многопартийното споразумение, като заяви, че правителството на Груевски не е изпълнило никое от своите обещания. 
						"Нямаме никакви инвестиции, нямаме никакви пари, нямаме никакво производство, нямаме никакви приятели." 
						Груевски не пожела да коментира новата обединена опозиция срещу него, като посочи само, че не го е страх от загуба на властта. 
						Анализаторите отбелязват, че само малцина избиратели са склонни да подкрепят по-голямата част от партиите, участващи във „Фронт”. 
						Според доцент Йове Кекеновски влиянието на обединената опозиция е най-вече психологическо, а политологът Алберт Муслиу приветства консолидираната опозиция като коректив на сегашното правителство.

Сърбия и Хърватия подписаха споразумение за екстрадиция 
					30/06/2010
					 
						БЕЛГРАД, Сърбия -- Във вторник (29 юни) в Белград министърът на правосъдието Снежана Малович и нейният хърватски колега Иван Шимонович подписаха споразумение за екстрадиране на лица, заподозрени в организирана престъпност и корупция. „Макар че споразумението трябва да бъде ратифицирано от двата парламента, то ще влезе в сила веднага, тъй като двете държави си сътрудничат тясно в борбата с организираната престъпност”, каза Малович. Спогодбата ще даде възможност на Загреб да екстрадира Сретко Калинич, член на престъпната групировка „Земунски клан”, който е издирван във връзка с убийството през 2003 г. на сръбския министър-председател Зоран Джинджич. Висшият представител на министерството на правосъдието Слободан Хомен каза, че Белград преговаря по подобни споразумения с Италия и Съединените щати. (РТС, Танюг, Бета, Б92, Ройтерс - 29/06/10)

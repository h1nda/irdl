Парламентът на Сърбия и Черна гора избра Станкович за нов министър на отбраната
		23/10/2005
		 
			БЕЛГРАД, Сърбия и Черна гора -- Парламентът на Сърбия и Черна гора избра в петък (21 октомври) бившия шеф на военномедицинската академия в Белград, генерала в оставка Зоран Станкович, за новия федерален министър на отбраната. Той замени Първослав Давинич, който подаде оставка след скандал, свързан с военни доставки. В Белград се говори, че Станкович, който е бивш близък приятел на укриващия се от правосъдието Ратко Младич, обвинен във военни престъпления, е натоварен със задачата да уреди предаването му трибунала на ООН за военни престъпления. 
			На заседанието си в петък, депутатите също приеха промени в закона за федералната армия, според които срокът на задължителната военна служба се намалява от девет на шест месеца. (Политика - 22/10/05; AП, AФП - 21/10/05; Би Би Си нюз - 21/10/05)

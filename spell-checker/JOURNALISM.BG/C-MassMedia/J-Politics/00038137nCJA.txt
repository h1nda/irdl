Ибрахим Татлъсес: от болницата към политиката
					12/04/2011
					Ибрахим Татлъсес не се появи в листата на управляващата ПСР за предстоящите избори, но ще участва в надпреварата като независим.
					От Алакбар Рауфоглу за Southeast European Times -- 12/04/11
 
					 
						
Ибрахим Татлъсес ще се кандидатира като независим кандидат за изборите на 12 юни. [Ройтерс]
						Шанлъурфа, населяваният главно от кюрди югоизточен анадолски град във вилаета Урфа, Турция, осъмна в понеделник (11 април) с разочароваща новина - управляващата Партия на справедливостта и развитието (ПСР) не бе включила името на неговия гражданин Татлъсес в своята 530-членна кандидатска листа за общите избори на 12 юни. 
						Денят обаче се разви в по-добра посока. Веднага след съобщението на ПСР от понеделник Татлъсес реши да се кандидатира като независим кандидат от Шанлъурфа. 
						"Решението бе потвърдено в последната минута," каза Ахмет Тюркмен, адвокат на Татлъсес, за SETimes. "След възстановяването си Татлъсес ще започне предизборната си кампания." 
						"Да представлява родния си град, е голяма чест за него," добави адвокатът. 
						Премиерът Реджеп Тайип Ердоган посети певеца в болницата миналата седмица и обсъди възможността за кандидатурата му в партийната листа - изпълвайки сърцата на жителите на Шанлъурфа с надежда. 
						Но от ПСР заявиха, че решението им е било продиктувано от загриженост за здравето на Татлъсес, след като той бе прострелян в главата на 14 март. 
						На 6 април Татлъсес бе откаран в Травматичната клиника в Мурнау, Германия, за специално лечение. Лекарите му в Турция казаха, че възстановяването му е забележително, но се тревожат, че травмите му могат да го оставят с постоянна парализа. 
						Полицията разследва за евентуална връзка на ПКК със стрелбата срещу певеца. Шестнадесет заподозрени бяха задържани миналия месец като част от разследването. 
						Абдуррахман Мюфит Йеткин, депутат на ПСР от Шанлъурфа, който също остана извън кандидатската листа, каза, че решението относно Татлъсес не е било лесно за партията. 
						"Татлъсес е човекът, който популяризира Урфа," каза той за SETimes. "Дейността му като народен представител би била много важна." 
						Енгин Селчук, политолог от Истанбул и ръководител на Турско-азиатския център за стратегически проучвания, смята, че макар и да не е включила певеца в официалната си листа, ПСР все пак го подкрепя неофициално. 
						Татлъсес, който има милиони фенове в Турция и Близкия изток, силно подкрепя правителствената инициатива "Кюрдско отваряне", насочена към решаване на дългогодишния кюрдски проблем. 
						"Фактът, че Татлъсес ще участва в политиката, вече е приет... независимо дали ще се кандидатира [от] ПСР, или не", каза той за SETimes. 
						Ако Татлъсес стане депутат, той би могъл да участва в преговорите на правителството по кюрдското отваряне, представлявайки кюрдската общност, добавя той. 
						Селчук не се съмнява, че Татлъсес ще бъде избран от всеки кюрдски район. 
						През 2002 г., когато 58-годишният певец взе участие в изборите чрез дясната националистическа Млада партия (Генч Парти), той отиде в Истанбул вместо в родния си град. Партията получи само 7 % от гласовете. 
						Мустафа Калбинур, на 65 г., почитател на Татлъсес от Шанлъурфа, е бил разочарован, когато ПСР не включи певеца като свой кандидат, но е доволен, че Татлъсес ще участва като независим. 
						"ПКК стои точно зад вратата ни и бие нашите интелектуалци," каза Калбинур за SETimes. Татлъсес може да помогне за предотвратяването на това, добави той.

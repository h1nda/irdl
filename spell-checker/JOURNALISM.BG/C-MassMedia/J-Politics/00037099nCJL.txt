Албанският парламент проведе разгорещен дебат по промените в правителството 
					18/01/2011
					 
						ТИРАНА, Албания -- В понеделник (17 януари) парламентът стана сцена на разгорещен дебат, по време на който опозиционната Социалистическа партия (СП) настоя цялото правителство да подаде оставка. Катализатор за това стана подадената миналата седмица оставка на заместник министър-председателя и министър на икономиката и търговията Илир Мета във връзка с видеозапис, в който се намеква за корупция при предоставянето на договори. С началото на заседанието, първото за тази година, депутатите от опозицията веднага започнаха да обвиняват правителството в корупция и поискаха провеждането на предсрочни парламентарни избори. Министър-председателят Сали Бериша отговори, като обвини лидера на СП Еди Рама, че умишлено е изфабрикувал видеозаписа срещу партньора в управляващата коалиция Мета. След речта на Бериша депутатите от опозицията блокираха трибуната в продължение на часове. В края на краищата мнозинството прие промените в новото правителство така, както бяха обявени по-рано същия ден от президента Бамир Топи. Насип Начо ще заеме поста на министър на икономиката и търговията, а Едмонд Хаджинасто ще поеме поста на Мета като заместник министър-председател. (Balkan Web, Шекули, Би Би Си, Гласът на Америка, Топ Нюз - 17/01/11)

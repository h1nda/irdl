Започна тридневното изслушване за произнасяне на присъдата над бившия президент на Република Сръбска
16/12/2002
В понеделник (16 декември) в Хага започна последната фаза от изслушването в процеса срещу бившата лидерка на босненските сърби Биляна Плавшич. През октомври Плавшич се призна за виновна по едно от обвиненията в преследване на расистка, религиозна и политическа основа.
(Би Би Си, AП - 16/12/02; Ройтерс, Радио Б92 - 15/12/02)
 
 
В понеделник (16 декември) в Хага започна окончателното изслушване в процеса срещу бившата лидерка на босненските сърби Биляна Плавшич. Очаква се около дванадесет свидетели да дадат показания по време на тридневното изслушване, преди съдиите да се оттеглят за определяне присъдата на Плавшич. Този процес обикновено отнема няколко месеца.
Седемдесет и две годишната Плавшич първоначално беше обвинена от Трибунала за военни престъпления на ООН по осем точки, включително геноцид и престъпления срещу човечеството. След като се предаде доброволно през януари 2001 г., тя пледира за невинна по всички обвинения. В началото на октомври 2002 г. тя изненадващо прояви разкаяние, и "напълно и безусловно" призна отговорността си за преследването на не-сръбски граждани. В изявление по време на условното си освобождаване, Плавшич изрази надежда, че с признаването на вината си "до известна степен ще утеши невинните жертви - мюсюлмани, хървати и сърби".
Обвинението се отказа от другите седем обвинения, след като Плавшич се призна за виновна. Но тя все още може да получи максималното наказание - доживотна присъда. И защитата, и обвинението отрекоха твърдението, че нейният ход е част от някаква сделка. Според Плавшич, единственото й условие е било да не свидетелства в други процеси.
Сред свидетелите, които се очаква да дадат показания по време на окончателното изслушване, са бившият Държавен секретар на САЩ Мадлин Олбрайт и бившият представител на ООН за Балканите Карл Билд.
Бившият министър-председател на босненските сърби Милорад Додик се очаква да свидетелства за защитата. Друга известна личност, посочвана като възможен свидетел, е носителят на Нобеловата награда за мир Ели Визел. Според съобщения на Би Би Си, той може би ще се обърне към съда в понеделник следобед чрез видеовръзка от Париж.
Бивш професор по биология, Плавшич е единствената жена и една от най-високопоставените подсъдими, обвинени от Трибунала на ООН за престъпления по време на Балканските войни през 90-те години. Като близък съратник на Радован Караджич по време на войната през 1992-1995 в Босна и Херцеговина, тя беше смятана за краен сръбски националист. По-късно Плавшич зае по-умерена позиция и стана водеща фигура при изпълнението на Дейтънското мирно споразумение. Тя беше президент на босненско-сръбската общност, Република Сръбска, от 1996 до 1998 г.

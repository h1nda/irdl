Парламентът на БиХ не успя да постигне съгласие по новите процедури
					28/11/2007
					 
						САРАЕВО, Босна и Херцеговина (БиХ) -- Съвместното заседание на двете камари на парламента на БиХ приключи във вторник (27 ноември), без да бъде постигнато съгласие за новите парламентарни процедури. Сюлейман Тихич, лидер на Партията за демократично действие, каза, че никое от четирите или петте предложения, различаващи се от предложените от върховния представител Мирослав Лайчак, не е било одобрено. Дебатът ще продължи в сряда. По-рано този месец Лайчак реши да опрости правилата за кворум и по-специално да отмени изискването за гласуване по етнически признак в опит да улесни процеса на вземане на решения в парламента и в министерския съвет. Политиците в Република Сръбска твърдят, че сърбите ще губят всяко гласуване срещу мюсюлманското мнозинство. (Независне Новине, Дневни Аваз - 28/11/07; Уебсайт на СВП, РТРС, Фена, ПБС, АП - 27/11/07)

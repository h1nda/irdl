В края на седмицата в Гърция предстоят избори 
					01/10/2009
					Кампанията се разгорещява, докато политиците се борят за места в парламента. 
					От Христос Рингас за Southeast European Times от Атина – 01/10/09
 
					 
						
Гръцкият премиер Костас Караманлис насрочи по-рано този месец извънредни избори на 4 октомври, слагайки край на продължили седмици спекулации. [Гети Имиджис] 
						По средата на втория си мандат гръцкият министър-председател Костас Караманлис от управляващата партия "Нова демокрация" (НД) поиска нов мандат чрез предсрочни избори в неделя (4 октомври). 
						Ако обаче настоящите социологически проучвания се окажат верни, гласуването може да означава победа за основния му политически противник, Георгиос Папандреу от лявата партия Общогръцки социалистически съюз (ПАСОК). 
						НД вече понесе един удар в началото на годината, като загуби от ПАСОК на изборите за Европейски парламент. Тя получи 32,68 % от гласовете, в сравнение с 36,75 % за ПАСОК. 
						Макар че преднината на социалистите не бе достатъчна да им осигури допълнителни места в ЕП, тя бе счетена за ясно доказателство за западащата политическа популярност на премиера. Избирателите наказаха НД за поредицата от политически скандали, както и за икономическите несполуки на страната. 
						Понастоящем НД има минимално парламентарно мнозинство - 151 от 300 места - и няма много място за маневриране. 
						"Когато една партия има 151 места, реално всеки остър сблъсък с някой депутат може да тласне страната към избори," каза Караманлис в неделя (27 септември) за "Риъл Нюз". 
						След два неуспешни опита това може да е шанс за Папандреу да поеме управлението. Но дори и ако ПАСОК триумфира в неделя, не е ясно дали тя ще успее да получи необходимото мнозинство от депутати. Съгласно избирателната система на Гърция една партия може да спечели изборите и въпреки това да не събере парламентарно мнозинство. 
						Междувременно роля може да изиграе изискването на преминаване на 3-процентен праг за парламентарно представителство. По-малките партии се затрудняват да изпълнят изискването, като според проучванията "Сириза" ще го преодолее, но е възможно "Екозелените" да не успеят. Шансовете на ПАСОК за сформиране на правителство може да зависят от тяхното представяне.

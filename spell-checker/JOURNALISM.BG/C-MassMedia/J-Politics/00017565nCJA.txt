Косово се готви да започне преговори с Белград на 20 февруари
					13/02/2006
					Косовските политически лидери решиха да изпратят седемчленна делегация във Виена, която да води преговорите със сръбските представители по децентрализацията и други въпроси. 
					От Блерта Фоничи за Southeast European Times от Прищина – 13/02/06
 
					 
						
"Оптимист съм и вярвам, че това сътрудничество ще ни помогне да ускорим процеса по определяне на окончателния статут," каза лидерът на опозицията Хашим Тачи. [АФП]
						Екипът за единство на Косово, ръководен от новоизбрания президент на Косово Фатмир Сейдиу, се съгласи в събота (11 февруари) да участва в преговорите със сръбските представители на 20 февруари във Виена. Тази седмица ще бъде избрана седемчленна делегация за преговорите. 
						В събота екипът одобри документ, излагащ позицията на Прищина по децентрализацията -- една от основните теми, които ще бъдат обсъждани в австрийската столица. 
						Лидерът на опозицията Хашим Тачи е уверен, че косовските лидери са единни във възгледите си за бъдещето на Косово. "Оптимист съм и вярвам, че това сътрудничество ще ни помогне да ускорим процеса по определяне на окончателния статут," каза той. 
						Премиерът Байрам Косуми каза, че от страна на Косово няма да има повече отлагания. "Делегацията на Косово и останалите работни групи приключиха с подготовката си навреме и аз вярвам, че ще успеем да изготвим и завършим всички документи за Виена," каза той. 
						В събота Косуми отпътува за Ню Йорк за заседанието на Съвета за сигурност на ООН, което ще се проведе във вторник. 
						Това посещение е важно, тъй като за първи път косовски лидер ще участва в подобно заседание. 
						
						Ръководителят на ЮНМИК Сьорен Йесен-Петерсен също замина за Ню Йорк за заседанието, на което ще представи пред Съвета ситуацията в Косово, ангажиментите на косовските институции и изпълнението на стандартите през последните два месеца.

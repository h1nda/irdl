Румънският парламент не даде зелена светлина за съдебно преследване срещу Нъстасе
					25/06/2008
					 
						БУКУРЕЩ, Румъния -- Заседание на парламента, на което се очакваше да се гласува предложението на държавната прокуратура за започване на съдебно преследване срещу бившия министър-председател Адриан Нъстасе и бившия министър на транспорта Мирон Митря, се провали във вторник (24 юни) поради липса на кворум. Нъстасе е заплашен от обвинения за вземане на подкупи и подправяне на официални документи във връзка с придобиването на сегашното му жилище, което се оценява на 1,5 млн. евро. Митря е заподозрян, че е разрешил замяната на земя с висока стойност в северната част на Букурещ срещу по-евтина земя въпреки съдебен процес, който е бил вече в ход. Само 208 депутати присъстваха на заседанието във вторник, което е по-малко от необходимите за кворум 220. (Евениментул Зилеи, Котидианул - 25/06/08; АФП, Hotnews.ro - 24/06/08)

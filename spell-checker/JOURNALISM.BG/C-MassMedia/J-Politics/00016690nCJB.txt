ЕС потвърждава политиката си на "отворени врати" 
		21/11/2005
		Няколко важни решения, взети от Европейската комисия (ЕК), съживиха надеждите в Западните Балкани. В началото на ноември, ЕК препоръча Македония да получи официален статут на кандидатка за членство в Съюза. Тя също проправи пътя за подписване на Споразумението за стабилизация и асоцииране (ССА) с Албания и за започване на преговорите по ССА с Босна и Херцеговина. Сега, когато мнозина се тревожат, че ще настъпи "умора към разширяването" в блока, Брюксел демонстрира ангажираността си да включи Балканите в европейското семейство.
		От Зоран Николовски за Southeast European Times в Скопие – 21/11/05
 
		 
			
Европейската комисия препоръча Македония да получи статут на страна-кандидатка за членство в ЕС, което е стъпка към присъединяване към Съюза. От ляво на дясно: Специалният представител на ЕС Ерван Фуер, министър-председателят Владо Бучковски, заместник министър-председателят Радмила Шекеринска и министърът на външните работи Илинка Митрева. [Томислав Георгиев]
			Препоръчвайки Македония да получи статут на страна-кандидатка за членство в ЕС, Европейската комисия още веднъж потвърди, че ЕС не е забравил Балканите. Освен становището й за Македония, публикувано на 9 ноември, Комисията също публикува редовните си годишни доклади за кандидатките за членство Турция и Хърватия, както и за Сърбия и Черна Гора, Босна и Херцеговина и Албания, както и провинция Косово. 
			По време на посещението си в Македония преди една година, еврокомисарят по разширяването Оли Рен заяви, че европейското семейство няма да бъде пълно, ако не включи страни от Западните Балкани. Тогава той обеща, че Македония ще бъде оценена от Комисията справедливо и обективно. 
			Дванайсет месеца по-късно, Рен заяви пред македонския парламент: "Представям ви тази оценка. Тя представлява задълбочен и внимателно извършен анализ на напредъка, постигнат от страната, както и на слабостите, които й предстои да преодолее, преди да се доближи още повече до членство в ЕС." 
			Рен очерта постиженията на Македония, включително установяването на действаща демокрация и стабилни институции, напредък в осъществяването на Охридското рамково споразумение, в осъществяването на реформите в полицията и в съдебната система, конституционни промени, насочени към подобряване на независимостта и ефективността на съдебната система, както и усилията да се хармонизира македонското законодателство с това на ЕС. 
			Той също отбеляза, че ниската инфлация, балансираните обществени финанси и скромното равнище на обществения дълг, свидетелстват за макроикономическа ситуация, която осигурява солидна основа за икономическо развитие. 
			В същото време, еврокомисарят посочи области, които се нуждаят от подобрение. Изборите бяха помрачени от нарушения, съществуват институционални слабости и корупцията е проникнала в много области на икономическия, обществен и политически живот. Гражданите очакват значителен социоикономически напредък и повишаване на жизнения стандарт. Също така процесът на преустройство на полицията и съдебната система трябва да продължи. 
			Въпреки тези трудности, Рен се съгласи с министър-председателя на Македония Владо Бучковски, който заяви, че страната е получила "еднопосочен билет" за евентуално членство в ЕС. 
			Следващият град от обиколката на еврокомисаря бе Тирана, където той представи доклада за напредъка, постигнат от Албания. От 31 януари 2003 г. страната води преговори с ЕС за ССА. "Знам, че хората в Западните Балкани се безпокоят за дебата в ЕС по разширяването. Но мога да ви уверя, че вратата на Европа все още е отворена за вас". Това заяви Рен в обръщението си към албанския парламент. Той донесе добри новини за ССА, потвърждавайки, че преговорите са към края си. 
			
"Знам, че хората в Западните Балкани се безпокоят за дебата в ЕС за разширяването през тази година. Но мога да ви уверя, че вратата на Европа все още е отворена за вас", заяви европомисарят по разширяването Оли Рен в обръщение към албанския парламент. [АФП]
			"Заключението ни е, че Албания е постигнала съществен напредък, който позволява осъществяването на нейното бъдещо ССА", заяви Рен. 
			Едновременно с това, той подчерта, че пътят към членство в ЕС е труден и че кратки пътища към него не съществуват. Необходима е реална реформа в икономиката, публичната администрация и в много други институции, заяви той. Албания трябва да постигне значителни резултати в борбата срещу корупцията, да проявява твърдост в решаването на такива случаи, при стриктно спазване на законите и без всякаква партийна пристрастност, допълни Рен. 
			Други трудности в Албания включват създаването на административен капацитет за правилното прилагане на правилата на ЕС; развитието на функционираща пазарна икономика и усъвършенстване на изборните стандарти. 
			Междувременно Босна и Херцеговина (БиХ) направи важна крачка напред с публикуването на докладите на ЕК. Отчитайки напредък, постигнат от БиХ в няколко ключови области, Комисията препоръча откриване на преговорите по подписване на ССА. 
			Според ЕК съществен напредък е постигнат в преструктурирането на съдебната система, в реформата в отбраната и в преустройството на системата на полицията, както и в сътрудничеството с трибунала на ООН за военните престъпления. 
			В доклада обаче се отправя предупреждение, че бюрократичните държавни структури, некоординираните политически решения и липсата на ресурси и квалифицирани кадри продължават да спъват усилията на БиХ в осъществяването на реформите. Необходими са още повече усилия за увеличаване на ефективността на изпълнителните и законодателни органи, за да се гарантира компетентността на държавната власт, за да се усъвършенства координацията между двете автономни области и за да се ускори борбата с корупцията. 
			Що се отнася до икономическото развитие, главното заключение е, че са постигнати известни положителни резултати. Но становището, изложено в доклада е, че икономиката на БиХ функционира само в ограничена степен според принципите на пазарната икономика. Затова предстои още много работа, за да се преодолеят слабостите в конкурентноспособността на икономиката. 
			ЕС започна преговори по ССА със Сърбия и Черна гора на 10 октомври. В доклада си за страната, ЕК отчита значителен напредък в сътрудничеството с трибунала на ООН. В същото време ЕК предупреждава, че Сърбия и Черна гора трябва да положат още усилия, за да спазят напълно Конституционната харта, за да реформират публичната администрация и съдебната система, за да овладеят корупцията и да осигурят ефективен демократичен контрол върху военните. Политическите лидери трябва да усвоят конструктивен подход по отношение на Косово, се казва в доклада на Комисията.. 
			В икономическата област, оценката на ЕК е, че и в двете републики икономиката функционира до известна степен според пазарните принципи, но въпреки това са необходими енергични усилия, за да се отстранят слабостите в конкурентноспособността. В Сърбия главните положителни резултати са продължаващата строга фискална политика, намаляването на търговския дефицит, снижаването на външния дълг и по-нататъшния напредък, постигнат в преструктурирането и приватизацията на банковия сектор. Инфлацията обаче, както и натискът за ръст в заплатите, продължават да нарастват, а състоянието на бизнес средата все още е сложно и трудно. Държавният сектор все още поглъща прекалено много ресурси. 
			В Черна гора, главните положителни резултати са стабилизирането на икономическия растеж, продължителен спад на инфлацията, по-нататъшен напредък в приватизацията, намаляване на безработицата и на бюджетия дефицит и увеличаване на кредитите, отпускани от банките. Външният дълг обаче е нараснал, а развитието на частния сектор се спъва от неефективната съдебна система. Голямото увеличение на заплатите намалява конкурентноспособността, се отбелязва в доклада на ЕК.. 
			По отношение на Косово, според ЕК, временните институции на самоуправление са демонстрирали по-голяма ангажираност към прилагането на стандартите, определени от ООН. Но Комисията също предупреждава, че е постигнат съвсем малък напредък по отношение на завръщането на бежанците, свободното придвижване и правата за собственост. Липсата на респект към върховенството на закона и проблемите на организираната престъпност и широкоразпространената корупция са проблеми, които предизвикват загриженост, се казва в доклада на ЕК. 
			В доклада на Комисията се призовава за по-нататъшни усилия за укрепване на публичната администрация на Косово и на съдебната система, както и за гаранции, че в тях няма място за политическа намеса, за осъществяване на процеса на децентрализация при зачитане мнението на всички общности и за спазване на човешките права, особено на малцинствата. 
			Като цяло може да се направи заключението, че ЕК внимателно следи региона и че на страните в Югоизточна Европа им предстои още много работа. Междувременно, напредъкът, постигнат от Македония в усилията й да придобие статут на страна-кандидатка за членство в ЕС и особено резултатите, постигнати от Хърватия за започване на преговори за членство, дават надежди и на другите страни от ЮИЕ.

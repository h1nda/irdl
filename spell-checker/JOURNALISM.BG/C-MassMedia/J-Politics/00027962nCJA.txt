Националистическите партии печелят изборите в Босна и Херцеговина
					06/10/2008
					В неделя във всички общини на Босна и Херцеговина се проведоха местни избори за кметове и общински съветници. Според наблюдателите по-голямата част от гласоподавателите са гласували на етнически принцип.
					От Юсуф Рамаданович за Southeast European Times от Сараево – 06/10/08
 
					 
						
Около 55 % от регистрираните гласоподаватели са участвали в изборите в неделя (5 октомври). [Гети Имиджис]
						В неделя (5 октомври) в Босна и Херцеговина се проведоха местни избори за кметове и общински съветници с четиригодишен мандат. 
						 Според наблюдатели резултатите до голяма степен отразяват етническата принадлежност. Политологът Асим Муйкович от Сараевския университет каза за "Ройтерс": "Ако тази тенденция продължи, парламентарните избори през 2010 г. ще представляват етническо преброяване." 
						Една от спечелилите най-много гласове партии е Съюзът на независимите социалдемократи (СНСД) на премиера на Република Сръбска (РС) Милорад Додик, който спечели 32 кметски места, включително в Баня Лука и в повечето градове в РС. Сръбската демократическа партия (СДП), другият основен играч в РС, си запази кметската власт в Добой, а в Биелина битката за кметския пост между СДП и СНСД все още не е решена. 
						Друг голям победител бе предимно бошнашката Партия на демократичното действие (ПДД), която по предварителни данни е спечелила 38 кметски места, включително в шест общини в Сараево и в няколко общини във и около Тузла. Тя е затвърдила позициите си и в Централна Босна, където е надделяла над Хърватския демократичен съюз на БиХ (ХДСБиХ). "ПДД е на път да стане най-силната политическа партия на цялата територия на БиХ," каза председателят на ПДД Сюлейман Тихич за “Дневни Аваз”. 
						Макар и да загуби в централна Босна от ПДД, ХДСБиХ спечели 15 кметски места в цялата страна. Най-добро е било нейното представяне в населените предимно с хървати градове в БиХ, като Чаплина и Томиславград, където тя е получила кметски постове. Партията е спечелила и в Мостар. 
						Многоетническата Социалдемократическа партия (СДП) също е спечелила няколко важни победи. Гласоподавателите са преизбрали всички настоящи кметове на партията – в две общини в Сараево и в няколко общини в кантоните Тузла и Бихач, с най-голяма преднина в Бръчко. 
						Тази година двете автономни области в БиХ -- Федерация БиХ (ФБиХ) и РС -- решиха, че кметовете във всички градове ще бъдат избирани с обикновено мнозинство. 
						По предварителни данни избирателната активност е била 55 %, макар и в селските райони тя да е била по-висока отколкото в градовете. В градове като Сараево, Тузла, Зеница, Мостар и Баня Лука избирателната активност е била между 40 и 50 %. 
						В страната имаше повече от 1 300 международни и местни наблюдатели. Властите не са съобщили за по-сериозни проблеми със сигурността. Въпреки това бяха отбелязани някои нарушения на забраната за агитация в деня преди изборите, като най-сериозният такъв случай е бил излъчването на реклама на СНСД в събота по държавната телевизия на РС. 
						Централната избирателна комисия ще публикува окончателните резултати в срок от 30 дни.

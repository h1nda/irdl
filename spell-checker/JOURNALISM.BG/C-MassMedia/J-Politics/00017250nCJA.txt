Пратеникът на ЕС очаква преговорите по референдума в Черна гора да започнат скоро
					16/01/2006
					Двата основни политически блока в Черна гора са готови за диалог и са съгласни, че той трябва да започне скоро, каза специалният пратеник Мирослав Лайчак след разговори в Подгорица.
					От Игор Йованович за Southeast European Times от Белград – 16/01/06
 
					 
						
Специалният пратеник на ЕС за Черна гора Мирослав Лайчак (вляво) се срещна с президента на Сърбия и Черна гора Светозар Марович в четвъртък (12 януари). [Правителство на Черна гора]
						Специалният пратеник на ЕС за Черна гора Мирослав Лайчак изрази увереността си, че диалогът между управляващите и опозиционните партии в Черна гора по въпроса за планирания референдум за независимост ще започне в близко бъдеще. 
						В четвъртък (12 януари), след разговори в Подгорица с партийни лидери, Лайчак каза, че преговорите могат да се съсредоточат върху свързаното с референдума законодателство, отразяването на процеса в медиите, финансовия контрол върху кампанията и наблюдаването на процеса на референдума. 
						"Двата блока" в Черна гора потвърдиха, че са готови за диалог и са съгласни, че той трябва да започне скоро, каза Лайчак. Той добави, че преговорите могат да започнат след специалното заседание на законодателния орган на Черна гора, насрочено за вторник. 
						Преговорите ще се проведат в рамките на законодателния орган и първоначално няма да има преки разговори, каза Лайчак, като добави, че е уверен, че двете страни накрая ще седнат на една маса. "Диалогът ще се проведе между партийните лидери, като екипи от експерти ще се занимават с конкретните въпроси," каза той. 
						Пратеникът на ЕС каза, че за ЕС характерът на процеса на референдума е по-важен от резултатите. Брюксел "няма мандат" да предсказва резултатите, да подкрепя един от вариантите или "да изхвърля някого от играта" предварително, каза той. "Целта е да се създадат условия за честно и свободно изразяване на волята на гражданите," добави Лайчак. 
						В Подгорица Лайчак се срещна с представители на всички партии в законодателния орган на Черна гора, освен със Сръбската народна партия, която отхвърли поканата за диалог. Той разговаря и с президента на Сърбия и Черна гора Светозар Марович за това как резултатите от референдума ще се отразят на живота на гражданите на Сърбия и Черна гора. 
						Черногорският премиер Мило Джуканович каза, че очаква да се постигне споразумение по темите, които са важни за референдума, за да може в най-скоро време да започне конкретен диалог. 
						Джуканович каза също, че е уверен, че ЕС ще помогне референдумът да се проведе по демократичен начин и при условия, приемливи за всички заинтересовани страни. Той заяви, че черногорските власти ще вземат под внимание всички международно признати стандарти и най-стриктните настоящи европейски практики за организиране на референдуми.

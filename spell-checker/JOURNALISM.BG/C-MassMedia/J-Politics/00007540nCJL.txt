Албанска парламентарна делегация посети Белград
06/07/2003
 
БЕЛГРАД, Сърбия-Черна Гора -- Делегация на албанския парламент завърши тридневното си посещение в Белград в събота (5 юли). Бившият албански министър на вътрешните работи Петро Кочи заяви, че посещението бележи нова ера в двустранните отношения. Той подчерта, че стабилната комуникация между двете страни ще засили регионалното сътрудничество и европейската интеграция. В делегацията също участваха представители на неправителствени организации, които поискаха от законодателите на Сърбия-Черна Гора да ратифицират двустранните споразумения за свободна търговия и безвизов режим, както и да приемат правилници за взаимно признаване на университетските дипломи. (Б92 - 05/07/03)

Косово посрещна бивш президент на САЩ
					02/11/2009
					Бил Клинтън, който беше шумно приветстван в Прищина от тълпи от хора, даде висока оценка на усилията на страната за мир и стабилност.
					От Беса Бечири за Southeast European Times от Прищина – 02/11/09
 
					 
						
Бившият американски президент Бил Клинтън посети Прищина в неделя (1 ноември). [Лаура Хасани/SETimes]
						Хиляди хора, развяващи плакати с надпис "Косово отдава почит на един герой!", приветстваха бившия президент на САЩ Бил Клинтън в неделя (1 ноември) в Прищина. 
						Клинтън, който е уважаван в Косово заради ролята му за спирането на етническото прочистване на косовските албанци от бившия югославски президент Слободан Милошевич преди повече от десет години, поиска от народа на Косово да продължи да гради толерантност и да работи за интегрирането на малцинствените групи. 
						"Това, което трябва да решим, е нещо съвсем просто: върху какво ще съсредоточим нашите сърца и умове – върху миналото или върху бъдещето", заяви Клинтън. 
						"През последните десет години сте изградили нещо добро", заяви Клинтън. "Вашият пример продължава да бъде силен. Трябва да бъдете много горди с постигнатото от вас", посочи той, отбелязвайки укрепването на демократичните институции в последно време, свободните медии и съвместната работа на гражданското общество и политическите партии. 
						Клинтън отново изтъкна подкрепата на САЩ за бившата сръбска провинция. "Президентът [Барак] Обама и държавният секретар Хилари Клинтън днес са с вас и ще продължат да бъдат с вас занапред, докато вие изграждате своето по-добро бъдеще." 
						Бившият президент посети Косово, за да участва в откриването на негова статуя в столицата. Високият 3,4 м монумент тежи около 900 кг. 
						Клинтън се срещна също с президента Фатмир Сейдиу и с премиера Хашим Тачи. 
						Сейдиу изрази благодарност за позицията на САЩ по отношение на младата държава и отново изтъкна целта на Косово за постигане на равенство. 
						"В моята страна отдавна съществува традицията да се прощава, но да не се забравя. Ние изградихме нашата демократична държава въз основа на този принцип, който важи еднакво за всички граждани на Косово", заяви Сейдиу. 
						Тачи посочи, че народът на Косово винаги ще помни какво са направили Клинтън и САЩ, за да превърнат в реалност мечтата на Косово за свобода и независимост. 
						"Косово и САЩ са и завинаги ще останат приятели. Ние споделяме дълбока привързаност към свободата, демокрацията и мира. Нашето бъдеще е безопасно и ще става все по-добро", заяви Тачи. 
						Въпреки че това е третото посещение на Клинтън в Косово, това е неговата първа визита след обявяването на независимостта на страната миналата година.

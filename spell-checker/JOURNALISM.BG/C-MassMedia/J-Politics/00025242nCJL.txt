Докладчикът на ЕП за Хърватия каза, че преговорите за присъединяване са в труден етап
					24/01/2008
					 
						БРЮКСЕЛ, Белгия -- Докладчикът на Европейския парламент (ЕП) за Хърватия Ханес Свобода каза в сряда (23 януари), че въпреки че преговорите за присъединяване на ЕС с Хърватия не са блокирани, има трудности. Той призова Загреб да реши проблема със своята нова спорна защитена екологична риболовна зона (ЗЕРЗ) и да ускори реформите в съдебната система. Свобода съобщи, че неговият следващ доклад за напредъка на страната, по всяка вероятност следващата седмица, ще съдържа пореден призив към депутатите от ЕП да одобрят споразумението с Хърватия за присъединяване към ЕС. Той отново повтори, че правителството трябва да положи всички усилия за приключване на преговорите за присъединяване до края на тази година, тъй като подготовката и превеждането на споразумението на всички езици на ЕС отнема два до три месеца. По този начин споразумението би могло да бъде включено в дневния ред на ЕП през април 2009 г. (Вечерни Лист, ХРТ, ХИНА, Javno.com - 23/01/08)

Сърбия и Косово твърдят, че са готови да започнат преговори
					24/01/2011
					Според властите в Сърбия и Косово техните страни са готови да започнат преговори.
					(АФП – 22/01/11; Б92 – 21/01/11-23/01/11; Радио Сърбия, Информационна агенция Фокус – 21/01/11-22/01/11)
 
					 
						
Според властите в Белград основната тема на разговорите ще бъдат „всички открити въпроси”, които са от значение за ежедневието. [Ройтерс]
						Сърбия е напълно готова за преговорите с Косово, заяви в неделя (23 януари) заместник-министърът на външните работи Здравко Понош, като отбелязва, че Белград ще започне процеса без предубеждения. 
						„Всички сценарии са възможни. Готови сме от месеци. Сега чакаме Прищина”, е заявил той, цитиран от белградското радио Б92. „Започваме преговорите без предварителни условия, без готови решения, защото ако ги имахме, разговорите биха били безсмислени.” 
						Той направи изявлението си след номинирането в петък на Борко Стефанович, политически директор в министерството на външните работи на Сърбия, за ръководител на преговарящия екип на страната. 
						В деня след назначаването му 34-годишният дипломат отбеляза, че основната тема на разговорите, чиято начална дата все още не е определена, ще бъдат „всички открити въпроси”, които са от значение за живота на хората. 
						„Същевременно разговорите ще бъдат свързани със статута на Косово”, е заявил той, цитиран от белградското радио Б92, въпреки настояванията на Прищина, че това няма да попадне в обхвата на разговорите. 
						„Преговорите ще бъдат дълги и трудни, но Сърбия е оптимистично настроена, ще прилага гъвкав подход и ще предлага по няколко алтернативни решения за всеки проблем”, подчерта Стефанович. 
						Неговият екип изглажда последните подробности по списъка от въпроси, които ще бъдат обсъждани по време на преговорите. Според Б92 сръбският дипломат смята, че в преговорите трябва първо да бъдат разгледани въпроси като телекомуникациите, въздушния трафик, кадастъра и безследно изчезналите лица, а по-чувствителните, свързани със статута въпроси, да се решават на по-късен етап от процеса. 
						Стефанович освен това е отбелязал, че не смята преговорите за технически, като е изтъкнал, че макар че всеки проблем има технически аспект, той е свързан и с въпроса за статута. 
						Заместник-министърът на външните работи на Косово Вльора Читаку отхвърли възможността за каквито и да е разговори относно статута. 
						„Смятам, че това е политическо изявление за вътрешна употреба”, каза тя за Б92 в събота. „Всички наши и на Белград партньори по света заявиха много ясно, че това са технически преговори от взаимен интерес.” 
						Читаку отбеляза също, че Косово е готово за предстоящите преговори, за които Прищина ще назначи специален координатор. 
						„Отдавна сме готови да приемем възможността да седнем на масата за преговори с Белград, но само като независими и равноправни държави”, подчерта тя. 
						Резолюцията относно интеграцията на Сърбия в ЕС, която Европейският парламент прие миналата седмица, приветства желанието на правителството да участва в подновените преговори с Косово, като в нея се заявява, че процесът трябва да започне „незабавно”. Сърбия също така се призовава „да влезе в диалог с Косово, без да визира нови преговори за статута на страната”. 
						Помолен да коментира призива на ЕП, Стефанович омаловажи неговото значение, като заяви, че това е просто препоръка, включена в по-широк политически документ, който обаче няма задължителна сила.

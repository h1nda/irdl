Парламентът на Черна гора одобри новите министър-председател и кабинет
09/01/2003
Мило Джуканович беше избран за министър-председател на Черна гора в сряда (8 януари). Той обеща референдум за независимост и посочи икономическия напредък, правата на малцинствата и борбата с организираната престъпност като приоритети на неговото правителство.
(Бета - 09/01/03; AП, Танюг, Радио Б92 - 08/01/03)
 
 
В сряда (8 януари), 75-местният парламент на Черна гора избра бившия президент и лидер на Демократическата партия на социалистите (ДПС) Мило Джуканович за премиер. Той получи единодушна подкрепа от 39мата депутати от управляващата коалиция, но опозицията бойкотира гласуването. Парламентът одобри и новия кабинет, състоящ се от четирима заместник министър-председатели и 16 министри.
Преди гласуването, Джуканович представи програмата на правителството, в която икономическият растеж, правата на малцинствата и борбата с организираната престъпност и корупцията бяха посочени като приоритети. Той обеща също така референдум за независимост.
АП цитира Джуканович, който заяви: "С достатъчно постоянство, отговорност и малко късмет, Черна гора ще бъде независима и призната от международната общност. Ние ще поемем пълната отговорност за нашето европейско бъдеще''.
40-годишният Джуканович беше определен като ориентиран към Запада социалдемократ, който поддържа идеята за отделянето на републиката от Сърбия. Той напусна президентското място през ноември, за да поеме поста министър-председател. Това стана, след като водената от ДПС коалиция спечели общите избори.
Филип Вуянович, който замени Джуканович като временно изпълняващ длъжността президент, спечели най-много гласове на президентските избори на 22 декември. Те бяха анулирани поради ниската избирателна активност.
Освен членове на ДПС, кабинетът на Джуканович - осмият след въвеждане на многопартийната система в Черна гора - включва представители на Социалдемократическата партия (СДП), Гражданския форум и коалицията на албанците "Заедно".
Гласуването за Джуканович и неговите министри се проведе, след като ДПС и СДП постигнаха съгласие за състава на новото правителство. Най-спорен беше постът вътрешен министър, който ще бъде зает от бившия съдия от Върховния съд Милан Филипович. Съгласието беше постигнато, след като коалиционните партии подписаха споразумение, според което ДПС получава 80 процента влияние при вземане на решения срещу 20 процента за СДП.
След представяне приоритетите на своя кабинет, Джуканович каза в заключение, че правителството няма да може да решава проблемите на Черна гора без обществена подкрепа.
Политическите партии остават на различно мнение по проблема за независимостта на републиката. Докато кабинетът на Джуканович ще продължава да работи за постигането й, опозиционните Социалистическа народна партия и Сръбската национална партия подкрепят близките връзки с Белград. Опозицията отправи критика към новото правителство и затова, че е в прекалено голям състав и скъпоструващо.

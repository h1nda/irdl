Шест години по-късно повечето от клаузите на Охридското споразумение са изпълнени
					22/08/2007
					Децентрализацията и изискването за двойно мнозинство за някои закони са сред основните резултати от споразумението, подписано през август 2001 г., което сложи край на междуетническите борби.
					От Марина Стояновска за Southeast European Times от Скопие -22/08/07
 
					 
						
Двойки се разхождат в парк в центъра на Скопие. Този месец Македония отбеляза шестата годишнина от историческото споразумение, което сложи край на междуетническите борби в страната. [Гети Имиджис]
						Този месец Македония отбеляза шестата годишнина от Охридското рамково споразумение. Подписано на 13 август 2001 г., то сложи край на продължилия месеци въоръжен конфликт в страната. Оттогава то играе водеща роля в процеса на евроатлантическа интеграция на Македония. 
						Споразумението доведе до поправки в конституцията, включващи т. нар. "принцип на Бадентер", според който, за да бъдат приети, някои видове закони трябва да бъдат одобрени от депутатите, представляващи малцинствените общности. Създадена бе специална парламентарна Комисия за отношенията между общностите. 
						Съгласно конституционните поправки ролята на омбудсмана също бе разширена. Сега той следи и за прилагането на принципа за адекватно и справедливо представителство на малките етнически общности. 
						Най-важният резултат от споразумението обаче бе новият закон за териториална реоганизация, с който започна продължилият две години процес на децентрализация. 
						Отбелязвайки годишнината от споразумението, американският посланик Джилиън Милованович каза, че Македония е постигнала значителен напредък от 2001 г. насам. 
						"В Република Македония има политическа стабилност. През 2006 г. проведохте честни и демократични избори и всяка етническа общност може да участва свободно в демократичния живот на страната," каза тя. 
						Професор Любомир Фръчковски, който участва в изготвянето на проекта на споразумението, заяви, че в голямата си част то е реализирано. 
						"Приет бе закон за териториалното деление. Той бе предварително условие за децентрализацията, която сега вече е успешно осъществена. Прилагането на принципа на адекватно и справедливо представителство също бе успешно," каза Фръчковски. 
						Владо Поповски, който също участва в процеса на изготвяне на споразумението, смята, че около 70 % от изискванията са изпълнени. 
						"Бе приет закон за използване на знамената и бяха направени големи крачки в частта (относно) справедливото представителство на почти всяка общност, с изключение на ромската общност. Споразумението ще бъде напълно реализирано с приемането на общ закон за използването на езиците," каза Поповски. 
						Миналата година президентът Бранко Цървенковски организира официална церемония в чест на петата годишнина. В контраст с това тази година единствено най-голямата албанска партия, Демократичният съюз за интеграция, организира официално честване. 
						Канцеларията на президента обяви планове за кръгла маса относно посоката, в която Македония се движи след подписването на Охридското споразумение. Кръглата маса ще се проведе на 30 август като част от поредица от дебати за бъдещето на Македония.

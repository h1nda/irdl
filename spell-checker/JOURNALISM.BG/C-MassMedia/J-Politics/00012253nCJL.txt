Ашдаун: Ръководителите на БиХ трябва сами да решат дали да променят конституцията
					10/10/2004
					 
						САРАЕВО, Босна и Херцеговина (БиХ) -- Върховният представител Пади Ашдаун каза в петък (8 октомври), че преразглеждането на конституцията е вътрешен проблем, зависещ от волята на държавата в БиХ и нейните граждани. По време на презентация пред Венецианската комисия, която изпълнява консултативна роля по конституционните въпроси в Съвета на Европа, Ашдаун заяви, че международната общност не възразява срещу промените в конституцията и БиХ сама ще реши какви стъпки да предприеме за по-нататъшната й еволюция и евро-атлантическа интеграция. "Дейтън и конституцията на БиХ трябва да се възприемат като фундамент, а не като таван", каза Ашдаун. Той добави, че политиците в БиХ могат да се справят самостоятелно с проблемите, свързани с конституционните поправки и да направят БиХ стабилна, функционална и просперираща държава. (Източници на СВП, РТРС- 08/10/04)

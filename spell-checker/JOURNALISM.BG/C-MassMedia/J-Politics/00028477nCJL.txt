Кипърският турски лидер предупреди Русия да не се меси в преговорите
					24/11/2008
					 
						НИКОЗИЯ, Кипър -- Кипърският турски лидер Мехмет Али Талят предупреди в неделя (23 ноември) Русия да се въздържа от инициативи, които биха могли да навредят на текущите преговори за обединяване на Кипър. Той имаше предвид меморандума за разбирателство, подписан миналата седмица от кипърския президент Деметрис Христофиас и руския му колега Дмитрий Медведев. В документа се подчертава „необходимостта от цялостно, справедливо и трайно уреждане [на кипърския въпрос] въз основа на съответните резолюции на Съвета за сигурност”. Русия е постоянен член на Съвета. Талят каза, че подписвайки меморандума, кипърските гърци са нарушили обещанието си да не се отклоняват от линията, постигната преди преговорите.
						Междувременно специалният пратеник на ООН в Кипър Александър Даунър изрази оптимизъм относно перспективите за обединение. В интервю, публикувано в неделя във всекидневника „Политис”, той подчерта, че и Христофиас, и Талят искат да реализират модела на двузонова федерация. (Си Ен Ей, Фамагуста Газет, Политис, Анадолска информационна агенция - 23/11/08)

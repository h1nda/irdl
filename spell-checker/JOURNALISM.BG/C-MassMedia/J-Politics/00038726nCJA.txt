ВМРО-ДПМНЕ победи, опозицията спечели в македонските избори
					06/06/2011
					Премиерът ще запази мястото си, но опозицията увеличи повече от два пъти броя на местата си.
					От Мишко Талески за Southeast European Times от Скопие -- 06/06/11
 
					 
						
Премиерът Никола Груевски спечели нов мандат, но ще управлява с намалена парламентарна подкрепа. [Томислав Георгиев/SETimes] 
						Общите избори в неделя (5 юни) в Македония завършиха с решаваща победа за управляващата партия ВМРО-ДПМНЕ, но тя загуби абсолютното си мнозинство в парламента. Междувременно лявата коалиция, водена от Социалдемократическия съюз на Македония (СДСМ), увеличи повече от два пъти броя на местата си. 
						"Македония избра реформите и оцени промяната, която започна през 2006 г.", каза премиерът Никола Груевски в речта си след победата. "През следващия период ще работим за привличането на инвестиции и разкриването на нови работни места, върху членството ни в ЕС и в НАТО с неопетнено достойнство, в борбата срещу корупцията, поддържането на добри многоетнически отношения и в подкрепа на образованието, което е ключ към бъдещето." 
						Признавайки загубата си за пети пореден път, СДСМ все пак изглеждаше заредена с енергия от доброто си представяне на изборите. "Видяхте какво постигнахме с 18 депутати, можете да си представите какво можем да направим сега с повече от 40," каза партийният лидер Бранко Цървенковски. 
						В навечерието на изброите ВМРО-ДПМНЕ имаше 63 места в 120-местния парламент. Сега тя ще има 56. Лявата коалиция междувременно ще увеличи представителството си от 18 на 42 места. 
						Този път позиции загубиха по-малките десни партии, като ВМРО-НП, "Обединени за Македония", "Демократично право", както и опозиционната Либералдемократическа партия. Въпреки големите надежди преди изборите, те не спечелиха достатъчно гласове, за да влязат в парламента. 
						 "Те претърпяха поражение, защото не задоволиха очакванията на избирателите, и са пометени от политическата сцена," каза анализаторът Слободан Чашуле за SETimes. "ВМРО-ДПМНЕ остава единствената автентична консервативна партия, която се преобрази с времето и привлече избирателите от дясното пространство." 
						След като за първи път в изборите участва и македонската диаспора, ВМРО-ДПМНЕ спечели и трите места, представляващи македонците в Америка, Европа, Африка, Азия и Австралия. 
						Както се очакваше, неделните избори не доведоха до големи сътресения сред албанския блок от партии. Демократичният съюз за интеграция (ДСИ), член на управляващата коалиция, събра 14 места, а опозиционната Демократична партия на албанците (ДПА) и "Национално демократично възраждане" - с лидер Руфи Османи, кмет на Гостивар - спечелиха съответно осем и три места. Основната изненада бе, че партията на Имер Селмани "Нова демокрация" не спечели нито едно място. 
						Представителите на Държавната избирателна комисия заявиха, че това са били най-добре организираните избори след обявяването на независимостта на Македония от Югославия преди две десетилетия. Много коментатори са съгласни. 
						 "Изборите се състояха в демократична атмосфера и бяха честни и свободни," каза водещият македонски политически анализатор Димитър Мирчев за SETimes. "Това представлява важна крачка в евро-атлантическата интеграция на Македония. Избирателната активност бе също висока - около 63 %." 
						Мнозина виждат проблема за името с Гърция като най-належащия въпрос в дневния ред на правителството през следващите няколко месеца. СДСМ направи пълен поврат по време на предизборната кампания и се присъедини към управляващите партии в подкрепа на референдум по въпроса. 
						 "По мое мнение политическите елити са постигнали консенсус по въпроса за името, след като вече и опозицията прие, че гражданите имат последната дума чрез референдум. Очаквам, че и албанските партии ще приемат референдума," каза анализаторът Мирчев за SETimes. "През август е възможно да настъпи засилване на преговорите с Гърция и очакваме отново положителна препоръка от Европейската комисия за започване на преговорите с ЕС. През есента очакваме решението на Съда в Хага по делото на Македония срещу Гърция, така че до края на годината ще има условия да засегнем по-важните приоритети на македонската външна политика." 
						 Жителят на Скопие Владимир Петров, на 38 г., каза за SETimes, че изборите са създали "усещане за демократична зрялост". 
						 "Новото правителство сега трябва да положи усилия да постигне основната цел на Македония, присъединяването към НАТО и ЕС, макар и не на всяка цена, имайки предвид, че съхраняването на нашата македонска идентичност е от най-голямо значение," каза той.

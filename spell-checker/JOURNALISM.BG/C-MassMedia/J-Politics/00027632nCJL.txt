Официални представители на Македония ще посетят Брюксел за преговори за членство в ЕС
					04/09/2008
					 
						СКОПИЕ, Македония -- Високопоставена македонска делегация ще посети Брюксел в четвъртък (4 септември), за да настоява за дата за започване на преговорите за присъединяване към ЕС, съобщиха местните медии. Вицепремиерът по европейски въпроси Ивица Бочевски и външният министър Антонио Милошоски се очаква да се срещнат с еврокомисаря по разширяването Оли Рен и с председателя на Европейската комисия Жозе Мануел Барозу. "Ние постигнахме значителен напредък и отиваме в Блюксел, за да защитим нашата позиция и за да настояваме за определяне на дата", заяви Бочевски на пресконференция в сряда.
						Във вторник Бочевски присъства на церемония по случай завършването на проект на ЕС за подпомагане на Външното министерство в създаването на национален информационен визов център с оглед установяване на безвизов режим с ЕС през 2009 г. Проектът за техническа помощ предвижда свързването на 45 македонски дипломатически мисии, шест главни граничнопропускателни пунктове и две летища с визовия център чрез ИТ система на основата на интернет.
						Други новини - Специалният пратеник на ООН Матю Нимиц е поканил преговарящи от Македония и Гърция на нов кръг от преговори за отдавнашния спор за името между двете страни. Нимиц планира да се срещне с тях в Ню Йорк на 11 септември. (MИА, Maкфакс, МРТ, Вечер, ЕРТ, AНА-MПА, Eкспрес, A1 - 03/09/08)

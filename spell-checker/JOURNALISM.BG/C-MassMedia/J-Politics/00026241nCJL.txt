Словенският президент се намесва по проблема със Сърбия и перспективите на Турция за членство в ЕС
					24/04/2008
					 
						СТРАСБУРГ, Франция -- Словенският президент Данило Тюрк, чиято страна в момента е ротационен председател на ЕС, заяви, че Съюзът не трябва да бърза с подписването на Споразумението за стабилизация и асоцииране (ССА) със Сърбия. В реч пред Европейския парламент в Старсбург в сряда (23 април) Тюрк заяви, че ЕС трябва да подпише споразумението едва след общите избори в Сърбия на 11 май. "Каквото и да се случи, то трябва да се основава на уважение към готовността на Сърбия да се справи с този проблем... ние не трябва да смятаме, че европейският елемент е от решаващо значение", добави той. Някои в ЕС настояват церемонията по подписването да се състои този месец, за да се увеличат перспективите на прозападните партии в Сърбия.
						Тюрк също иска да бъдат отворени повече глави в присъединителните преговори с Турция. Преговорите остават частично замразени поради отношението на Турция към Кипър, страна-членка на ЕС. Тюрк заяви, че може да бъде поставено под въпрос доверието в Съюза, ако той не успее да изпълни ангажиментите си към страните кандидатки.
						В други новини от сряда се съобщава, че Международната кризисна група (МКГ) със седалище в Брюксел е призовала Съединените щати и ЕС да ограничат публичната си подкрепата за прозападните партии в Сърбия. Според МКГ подкрепата на Запада за независимостта на Косово може да разпали националистически настроения в Сърбия и да отнеме гласове от партиите с демократическа нагласа. (Ройтерс, AП - 23/04/08)

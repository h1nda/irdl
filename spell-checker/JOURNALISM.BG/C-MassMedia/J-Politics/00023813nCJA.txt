Преговорите за Кипър не доведоха до обрат
					07/09/2007
					Двамата лидери не постигнаха споразумение за най-добрия начин за продължаване на мирния процес.
					От Айхан Шимшек за Southeast European Times -- 07/09/07
 
					 
						
Кипърският президент Тасос Пападопулос (вдясно) и лидерът на кипърските турци Мехмет Али Талат се срещнаха в Никозия в сряда (5 септември). [Гети Имиджис] 
						Срещата в сряда (5 септември) между кипърския президент Тасос Пападопулос и лидера на кипърските турци Мехмет Али Талат бе първата дискусия между двамата от повече от година. 
						 През юли 2006 г. двамата лидери се споразумяха да започнат преговори на две равнища. Технически комисии трябваше да решават ежедневните проблеми, докато работни групи трябваше да обсъдят съществените въпроси. Но оттогава бе постиган незначителен напредък. 
						На срещата в сряда Пападопулос заяви, че предложените технически комисии са "жизненоважни" за подготвянето на пътя за съществени мирни преговори, целящи обединението на острова. Той отхвърли предложението на Талат, че двамата лидери трябва да ръководят преговорите и предупреди лидера на кипърските турци да "не пречи" на работата на подготвителните комисии. 
						"Ние предложихме бързо възобновяване на сериозни преговори и определяне на краен срок в края на 2008 г. за постигане на решение, но Пападопулос отхвърли това предложение", заяви Талат пред репортери след срещата. 
						"Кипърските гърци не са психологически готови да започнат сериозни преговори", добави Талат. "Не мога да кажа дали между нас има море или океан. Никой не знае колко ще продължат тези срещи на техническите комисии - 14 месеца, 14 години или 140 години." 
						На отделна пресконференция Пападополус заяви, че турската страна се опитва да подкопае усилията за решение. Той заяви, че идеята на Талат за бързо възобновяване на сериозни мирни преговори, вместо вниманието да се насочи към техническите комисии, само ще доведе до "преждевременен застой". 
						Двете страни се съгласиха да проведат следващи разговори чрез посредничеството на ООН през идните дни, за да определят подробностите, свързани с техническите комисии. "Те се споразумяха да продължат контактите си чрез ООН и да се срещнат отново, когато е възможно", заяви представителят на ООН в Кипър Майкъл Мьолер. Лидерите "бяха единодушни по отношение на необходимостта за възможно най-скорошно започване на процеса" и "обсъдиха други въпроси, водещи до трайно решение", добави той. 
						Пападопулос, който се готви да бъде преизбран през февруари 2008 г., бе критикуван от противниците му, че не е направил достатъчно за постигането на решение. 
						Кипър е разделен от 1974 г., когато турските военни нахлуха след преврат, извършен от група гръцки офицери, които настояваха за съюз между Кипър и Гърция. През 1983 г. кипърските турци обявиха независима държава, която бе призната само от Турция. 
						Признатата от международната общност Република Кипър се присъедини към ЕС през май 2004 г., претендирайки да представлява целия остров. Месец преди това, кипърските гърци отхвърлиха плана "Анан" на ООН - последното значително усилие за обединение на острова. 
						В отделен референдум през април 2004 г. кипърските турци гласуваха за плана, който трябваше да бъде одобрен и от двете страни, за да може обединен Кипър да влезе в ЕС. 
						Кипърският въпрос остава източник на напрежение между съюзниците на НАТО Гърция и Турция, като застоят в мирния процес попречи на кандидатурата на Турция в ЕС. През декември 2006 г. Брюксел замрази отварянето на осем от 35-те преговорни глави, поради задънената улица, в която попадна решаването на кипърския проблем. . 
						Анкара заяви, че няма да отваря пристанищата си за кораби на администрираната от кипърски гърци част на острова, докато не бъде постигнато трайно решение. Република Кипър обаче имам право на вето върху процеса на присъединяване на Турция и заяви, че ще продължи да настоява за съдействие от страна на Анкара.

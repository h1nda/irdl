Сърбия отвръща с арести в навечерието на изборите
					04/05/2012
					Два дни, след като делото за военни престъпления в Прищина завърши с оневиняване, Сърбия обвини албанци във военни престъпления.
					От Игор Йованович и Сафет Кабашай за Southeast European Times в Белград и Прищина - 04/05/12
 
					 
						
Войници на НАТО пристигат от Германия в Прищина преди изборите в неделя. [Ройтерс]
						Сръбските власти заявиха в петък (4 май), че са арестували най-малко осем албанци, заподозрени във военни престъпления по време на сблъсъци в Сърбия през 2001 г., което очевидно е отмъщение за оневиняването на Фатмир Лимай, сподвижник на косовския премиер Хашим Тачи, и още трима бивши членове на Армията за освобождение на Косово, обвинени във военни престъпления срещу сърби. 
						Арестите в община Буяновац в Южна Сърбия, включват петима души, обвинени във военни престъпления срещу цивилни лица, двама за оказване съпротива на полицията и един за притежание на незаконно оръжие, заяви министърът на вътрешните работи Ивица Дачич. 
						Единственият албанец депутат в сръбския парламент, Риза Халими от Прешевската долина каза, че арестите са опит за влошаване на мирния изборен процес. Той каза, че седем от осемте арестувани са политически активисти от неговата Партия за демократично действие, а един е кандидат в местните избори. 
						"Дискриминацията срещу албанците тук е постоянно явление и мащабите й напомнят на апартейда в Южна Африка", каза пред репортери Халими. 
						Оправдателните присъди, обявени в сряда от състав от двама съдии от ЮЛЕКС и един местен съдия в районния съд в Прищина бързо бяха използвани в предизборната кампания в Сърбия, където в неделя (6 май) ще се порведат президентски, парламентарни и местни избори. 
						По време на предизборен митинт във Варане в четвъртък Дачич нарече решението на ЮЛЕКС "срамно". 
						"Чудя се кога някой ще бъде осъден за военни престъпления срещу сърби?", каза Дачич. "Когато аз арестувам някого за военни престъпления, тогава цялата международна общност реагира. Докато ръководя полицията, ще арестувам всеки, който е извършил военни престъпления. Тъй като те го направиха [освободиха Лимай] вчера, няма да чакат дълго моя отговор." 
						Делото "Лимай", смятано за най-големия съдебен процес за военни престъпления в Косово, включваше Лимай и още 11 души, които бяха арестувани през март 2011 г., след като бяха обвинени в организирането и извършването на мъчения в лагер в Косово през 1999 г. Лимай е бивш министър на транспорта и телекомуникациите и депутат от Демократическата партия (ДПК) на Тачи. 
						Сръбската прокуратура за военни престъпления определи решението като "несправедливо и позорно най-вече по отношение на жертвите, които искат правосъдие." 
						Прокурор на ЮЛЕКС от Специалната прокуратура на Косово съобщи, че ще обжалва присъдите. 
						През март съдийски състав по делото реши, че изявленията и дневниците на Агим Зогай, който се самоуби през септември 2011 г., не могат да се приемат като доказателства, тъй като обвинението не е успяло да спази процедурни стандарти. 
						Винаги е имало напрежение между двете страни, но отношенията се обтегнаха още повече, когато Сърбия съобщи, че президентските, парламентарните и местните избори на 6 май ще включват части от Косово. Последвалият компромис позволи на Сърбия да проведе президентски и парламентарни избори в Северно Косово, а НАТО изпрати 700 войници миналата седмица в опит за поддържане на мира. 
						"След разполагането на допълнителни войници на КФОР шансът за евентуални инциденти и проблеми намалява, макар, че не мога напълно [да изключа] това. Но в случай че има такива, те няма да бъдат големи", каза за SETimes сръбският секретар за Косово Оливер Иванович. 
						Дни преди изборите КФОР съобщи, че няма никаква заплаха. "Но нашата преценка е, че може да възникне напрежение и затова засилихме военното присъствие", каза за SETimes Марк Стъмлер, говорител на КФОР. "Готови сме да действаме и да окажем подкрепа във всеки случай, когато това е необходимо." 
						Посланик Вернер Алмхофер, ръководител на ОССЕ в Косово каза пред репортери в Прищина, че мисията е отговорила на искания на различни международни и местни лидери да улесни гласуването в изборите в неделя. 
						Ролята на ОССЕ е да транспортира изборните материали до и от Косово. Според Алмхофер организацията ще отвори изборни центрове в 28 места в страната. 
						Въпреки плановете обаче косовските власти са скептични по отношение на това, че изборния процес ще протече гладко. 
						"Вярваме, че ОССЕ ще организира изборите, но не сме убедени, че Сърбия ще спази това споразумение", каза пред журналисти в Прищина вицепремиерът Хайредин Кучи. 
						"Тези избори са много важни за нас, защото ако сръбските институции изчезнат, те скоро ще бъдат заменени с албански", каза Милан Иванович, председател на Сръбския национален съвет на Северно Косово и Метохия. 
					
				
			
					 
					
 
 

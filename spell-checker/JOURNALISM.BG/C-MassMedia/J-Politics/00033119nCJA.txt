Опозиционните партии в Черна гора направиха неуспешен опит за бойкот 
					21/01/2010
					Управляващата ДПС се чувства сигурна, докато кавгите и апатията подкопават потенциалните предизвикателства.
					От Бриан Салми за Southeast European Times от Подгорица -- 21/01/10
 
					 
						
След изборите на 8 ноември в Котор няколко партии обещаха да не издигат кандидати за изборите в Мойковац на 6 декември. [Гети Имиджис]
						Опозиционните политици в Черна гора отдавна недоволстват във връзка с изборите в страната, като ги наричат незаконни, недемократични и повлияни от организираната престъпност. В знак на протест три от най-големите опозиционни партии обявиха, че няма да издигнат кандидати за общинските избори на 6 декември в Мойковац. 
						Възползвайки се от това, Социалистическата народна партия реши да се кандидатира, след като бе дала сигнали, че ще се присъедини към бойкота. Тя спечели 13 от 31 места, като остатъкът бе за управляващата Демократична партия на социалистите (ДПС). Избирателната активност бе 70 %. 
						Това развитие открои още по-силно проблемите на опозиционните партии. Според професора по политология към Университета на Черна гора Мило Бечич партиите са едновременно зле финансирани и обезсърчени от безсилието си да се противопоставят ефективно на ДПС. 
						Опозицията реши да бойкотира общинските изборир след като заплаши да не влиза в парламентар когато общите избори на 29 март се оказаха безплодни, каза Бечич. 
						"Те се опитаха [да бойкотират парламента] три пъти преди и никой не се притесни от това. Тъй като народът не им вярва, те не опитват повече подобен ход, затова измислиха [бойкота на общинските избори]," каза Бечич. "А след това размислиха и се изпокараха помежду си." 
						Той казва, че истинската причина е в това, че опозиционните партии са толкова обезсърчени от неспособността си да се противопоставят на ДПС, че са се отказали. "Те нямат желание да се борят," каза той. "Нямат пари, нямат и интерес да участват." 
						Лидерът на СНП Сърджан Милич заяви, че неговата партия ще участва в общинските избори в Цетине, които сега са насрочени за 7 февруари заради административни грешки. Други опозиционни партии казват, че ще продължат бойкота си въпреки критиките и дори подигравките на местните медии. 
						Усилията за създаване на единен фронт срещу ДПС не дават резултат. Една от партиите, обявили бойкот, Движението за промяна (ДзП), се опита да оглави съюз през ноември, надявайки се да привлече политически партии, активисти, интелектуалци и лидери на НПО за една обща кауза. 
						Инициативата се провали, когато другите партии отказаха да се присъединят.

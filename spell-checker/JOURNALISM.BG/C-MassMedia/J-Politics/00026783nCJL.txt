ДСИ победи ДПА в повторните македонски избори
					16/06/2008
					 
						СКОПИЕ, Македония -- Етническият албански Съюз за интеграция (ДСИ) спечели повече гласове от основния си съперник, Демократичната партия на албанците (ДПА), на повторните избори в неделя (15 юни), състояли се в 187 избирателни секции, където на предсрочните избори на 1 юни възникнаха сериозни нарушения. Гласуването бе повторено в три избирателни района с преобладаващо етническо албанско население. Според Държавната избирателна комисия ДСИ е спечелил 12,77 % от гласовете, които му осигуряват 18 места в новия парламент, спрямо 8,47 % от гласовете, или 13 места, за ДПА. Коалицията „За по-добра Македония”, водена от управляващата партия ВМРО-ДПМНЕ на премиера Никола Груевски, затвърди победата си, спечелвайки 48,8 % от гласовете. Опозиционната СДСМ спечели 23,65 %. Избирателната активност на 1 юни, както и на неделните избори, бе 57,37 %.
						Повторните избори в неделя протекоха сравнително спокойно, за разлика от гласуването на 1 юни, когато свързани с изборите прояви на насилие отнеха живота на един човек, а над десет души бяха ранени. Този път в избирателните секции имаше засилено полицейско присъствие. (ИТАР-ТАСС, АП, РБК, А1, Макфакс - 15/06/08)

Бивш партньор в управляващата коалиция настоява за предсрочни избори в Хърватска
13/01/2003
 
ЗАГРЕБ, Хърватска -- В неделя (12 януари) Хърватската Социално-либерална партия (ХСЛП) даде пресконференция, на която настоя властите незабавно да свикат предсрочни избори. Партията напусна управляващата коалиция и премина в опозиция през юли поради отношенията на правителството с Трибунала на ООН за военни престъпления и установяването на съвместна собственост със Словения върху атомната електроцентрала в Кръшко. Според лидера на ХСЛП Дражен Будиша, през следващите дни политическата ситуация ще се влоши и има вероятност профсъюзите да организират обща стачка в знак на протест срещу социалната политика на управляващата коалиция. Той представи план за създаването на фонд за управление на държавната собственост и за осъществяване на приватизационните сделки. (ХИНА, ХРТ, Инфопрес - 12/01/03)

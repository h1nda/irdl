Президентът на Турция Гюл посети Диарбекир
					03/01/2011
					Нараства натискът за подобряване на състоянието на икономиката и вземане на мерки във връзка с отдавнашните оплаквания на кюрдите в югоизточната част на страната.
					От Алакбар Рауфоглу за Southeast European Times - 03/01/11
 
					 
						
Турският президент Абдула Гюл донесе послание за единство и помирение. [Ройтерс]
						Хайри Ягмур желае реални промени в Диарбекир. 
						Той е 38-годишен бизнесмен и оглавява Специалния център за елитно образование и обучение, който от 1997 г. предлага курсове по английски език, шофиране, компютърна грамотност и други теми. 
						Ягмур посочва, че повечето от неговите курсисти срещат трудности при намирането на работа в тази югоизточна провинция на Турция, която е с население от почти 1,5 млн. души. 
						 „Тук, когато започваш бизнес, започваш с отрицателен резултат, докато други започват от нулата”, каза той по телефона за SETimes от офиса си в Диарбекир. И въпреки това, добавя той, „шансовете за развитие в района не са малко.” 
						Според него политиката по кюрдските въпроси задържа развитието. Намаляването на безработицата и даването на тласък за промишлеността не само ще стимулира икономиката на провинцията, но и ще помогне за решаване на политическите проблеми, добавя той. 
						Турският държавен глава Абдула Гюл посети Диарбекир миналата седмица, като донесе послание за единство и помирение. Въпреки че изказванията на президента бяха в подходящ дух, според местните жители е нужно повече. Журналистът ветеран Мехмет Арслан, на 43 г., отразяваше двудневното посещение на президента. Местните хора се радваха да видят президента, посочва той, но чувствителните въпроси – като например статутът на кюрдския език – остават нерешени, а икономиката продължава да буди безпокойство. 
						„Това посещение повдигна духа на всички”, казва Арслан. „За съжаление обаче политическите теми доминират в дневния ред. В региона няма развитие. Хората чакат. Регионът се намира в рецесия. Имаше някои обещания за икономически инвестиции (по време на посещението). Конкретен изход обаче няма.” 
						Кутбетин Арзу е член на парламента от Диарбекир и представлява управляващата Партия на справедливостта и развитието (ПСР). Той твърди, че правителството се отнася сериозно към решаването на културните и икономическите проблеми на кюрдите и винаги е защитавало правата на кюрдите. 
						Политическите пречки, посочва той, произтичат от терористичната Кюрдска работническа партия (ПКК) и продължаващата кампания на насилие, която тя води срещу турските институции и силите за сигурност. 
						„Кюрдите са били тук, когато е било създадено турското правителство, но фактът, че те съществуват, винаги е бил отричан и това създаде тези проблеми”, посочва Арзу. „Има обаче и кюрди, които се стремят към демокрация, и това ще стане ясно с развитието на Турция.” 
						Михаел Гюнтер, преподавател по политически науки в Технологичния университет в Тенеси и в Международния университет във Виена, е написал девет книги за кюрдския народ. Той смята, че проблемът далеч не е решен. 
						Някои тенденции не предвещават нищо добро за сътрудничеството, посочва Гюнтер, визирайки гражданската кампания за създаването на „Кюрдска автономна общност на демократичните конгреси”. 
						Движението се стреми да развие управлението на местно равнище чрез селски общини, градове, области, както и чрез областни и градски съвети, като е приело флаг и други символи. Подобни събития неминуемо ще предизвикат подозрение в Анкара. 
						„Новата 2011 година ще бъде много важна заради общите избори [през юни]”, каза той за SETimes. 
						„Ако ПСР спечели, както се очаква, има надежда, че партията ще води процеса на създаване и ратифициране на нова, по-демократична конституция на Турция, която ще гарантира и защитава политическите и културните права на кюрдите – като например намаляване на прага от 10 % за влизане на политическите партии в парламента и гарантиране на правата на кюрдите да използват своя език във всички аспекти на турския живот, наред с други необходими реформи, които ще удовлетворят най-недоволните кюрди”, посочва Гюнтер.

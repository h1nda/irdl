Споразумението между пресата и правителството предизвиква дебат в Македония 
		23/06/2012
		ЕС похвали новото споразумение, което декриминализира очернянето и клеветата, но някои журналисти смятат, че това ще доведе до самоцензуриране.
		От Марина Стояновска за Southeast European Times в Скопие - 22/06/12
 
		 
			
Журналисти протестираха в Скопие срещу споразумението. [Томислав Георгиев/SETimes] 
			Група журналисти и медийни организации се противопоставят на споразумението между Асоциацията на журналистите в Македония и правителството, което ще декриминализира клеветата, но ще въведе големи глоби, които според критиците ще доведат до самоцензура. 
			Според споразумението, подписано на 13 юни, глобите за очерняне и клевета ще бъдат налагани като последна мярка, само след като бъдат изчерпани всички превантивни мерки - включително опровержение, помирение или извинение. 
			"Споразумяхме се максималната глоба да бъде 2 000 евро за журналист, който е злепоставил някого и съответно 10 000 и 15 000 евро за главния редактор и собственика на медията", каза Насер Селмани, председател на медийната асоциация. 
			Ищците в дела за очерняне и клевета са главно политици, но все по-често и главни редактори и журналисти завеждат дела срещу журналисти. 
			"'Оптимално' ли за един журналист, който печели по 200-300 евро на месец, да плати десет месечни заплати глоба за клевета?" каза за SETimes Бранко Геровски, редактор на уеб портала "Плюс инфо". 
			Но някои медийни работници твърдят, че споразумението осигурява основа за по-задълбочено определяне на правата и отговорностите на журналистите, както и на взаимоотношенията в медиите. 
			"Време е някои редактори да погледнат реалността в очите. Започна нова епоха в журналистиката, която налага споделяне на главните решения и отговорности", каза за "Нова Македония" медийният експерт Виктор Грозданов. 
			"[ЕС] им затвори устите, като изцяло подкрепи новия закон. Ако законът бъде изготвен в съответствие с европейските задължителни и препоръчителни директиви, тогава всичко ще бъде наред и всички ние ще го подкрепим", каза Грозданов. 
			Сладана Димишкова, председател на Асоциацията на журналистите на Македония каза, че макар че споразумението е стъпка в правилната посока, високите глоби за собствениците на медии ще им осигурят възможност да упражнят по-голям контрол върху работата на журналистите. 
			"Това е предложение, което трябва да бъде подложено на публичен дебат, в който ще участват всички от професията. Препоръчваме саморегулация в работата на журналистите", каза Димишкова за SETimes. 
			Биляна Петковска, изпълнителен директор на Института за медиите в Македония каза, че глобите за злепоставяне и клевета ще станат част от миналото, при положение че съдилищата използват нефинансови мерки според бъдещия закон. 
			"Tова създава основа за сериозно начало на процеса за укрепване на професионалните стандарти в редакциите чрез ефективно саморегулиране с участието на всички медии, които прокламират професионална и етична журналистика", каза Петковска. 
		
	
					 
					
 
 

Партиите в РС сключват споразумение за разрешаване на политическата криза 
					27/12/2004
					 
						БАНЯ ЛУКА, Босна и Херцеговина (БиХ) -- Основните политически партии в Република Сръбска (РС) постигнаха договореност в събота (25 декември) по уреждане на институционалната криза в автономната област. Съгласно съвместното заявление на лидерите на шест големи политически сили, в началото на тази седмица ще се проведат преговори за формиране на нов кабинет на автономната област след оставката на правителството на премиер Драган Микеревич по-рано този месец. В декларацията освен това се изразява готовността на РС да изпълни всички международни задължения, вкл. сътрудничество с Трибунала на ООН за военни престъпления. 
						Службата на Върховния представител публикува изявление в петък, в което се акцентира върху най-важните развития в БиХ през изминалата година. В документа се подчертава, че последните събития не бива да засенчат "една година, в която - независимо от пречките - бе постигнато много." (Независне новине - 27/12/04; НТВ Хаят - 26/12/04; ПБС БиХ, Фена - 25/12/04)

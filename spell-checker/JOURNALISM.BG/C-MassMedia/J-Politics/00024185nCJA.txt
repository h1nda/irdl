Трудности за гръцките политически династии
					11/10/2007
					След провала на ПАСОК на изборите през септември на Георгиос Папандреу му е трудно да запази поста си. Ако се провали, това ще отбележи съществено скъсване с традицията в една страна, където партийните ръководни постове се предават по наследство.
					От Георгиос Анагностопулос за Southeast European Times от Атина - 11/10/07
 
					 
						
Лидерът на ПАСОК Георгиос Папандреу може да изгуби ръководния пост в партията, която баща му основа през 70-те години на 20-и век. [Гети Имиджис] 
						Основната опозиционна партия в Гърция ПАСОК за втори пореден път изгуби избори на 16 септември, като нейният ръководител Георгиос Папандреу е изправен пред конкуренция за лидерския пост. След изборите в партията се сформираха фракции и напрежението расте. 
						Още преди да бъдат обявени окончателните резулати, бившият министър на културата Евангелос Венизелос изрази желанието си да се кандидатира за поста. След това към него се присъедини друг кандидат, Костас Скандалидис. Техните кандидатури, наред с тази на Папандреу, бяха одобрени на партиен форум през уикенда. 
						Изборите за ръководител на партията ще се проведат на 11 ноември. Проведено неотдавна проучване на общественото мнение на "Метрон Анализис" показа, че Папандреу води с 13 точки сред партийните членове, макар че, колкото и да е парадоксално, Венизелос има по-голям шанс да спечели следващите парламентарни избори. 
						В реч пред ПАСОК през уикенда Папандреу заяви, че трудностите на партията се дължат на отстъпление от основните й ценности. "[ПАСОК] се оказа в капана на функциите на държавната машина. Изгубихме нашата душа и идентичност, станахме служители на властта," каза той. Новата ПАСОК трябва да е "популистка, радикална и патриотична", добави той. 
						Популистката политика бе основното амплоа на баща му, покойния Андреас Папандреу. Към края на 90-те години обаче партията прие по-прагматичен подход под ръководството на Костас Симитис. 
						В речта си пред партийните членове Венизелос се противопостави на коментарите на по-младия Папандреу. "Това, което се случва с ПАСОК след нощта на изборите, не е свързано с миналото, а с бъдещето," каза той. ПАСОК трябва да е "радикална, но и всеобхватна", добави той. 
						Ако Папандреу изгуби лидерския пост, това ще бъде съществено скъсване с династичната политика в Гърция. През последните петдесет години доминират два клана - семейство Папандреус в лявото пространство и семейство Караманлис в дясното. 
						Андреас Папандреу, основателят на ПАСОК, три пъти е бил премиер от 1981 г. до смъртта си през 1996 г. Баща му, Георгиос Папандреу (старши), също е бил премиер и важна фигура в гръцката политика през петдесетте и шестдесетте години. 
						Сегашният премиер Костас Караманлис е племенник на основателя на "Нова демокрация" и четирикратен премиер Константинос Караманлис. Той ръководи завръщането на Гърция към демокрацията след управлението на военната хунта през 1967-1974 г. и има заслуга за постигането на бърз икономически растеж и за членството на Гърция в ЕС. 
						Друго често срещано име в политиката - също в дясното политическо пространство - е Мицотакис. Константинос Мицотакис бе премиер между 1990 г. и 1993 г. и две от децата му се занимават с поилитика. 
						Синът му, Кириакос Мицотакис, е обещаващ депутат, а дъщеря му, Дора Бакоянис, е външен министър. Немалко гърци очакват Бакоянис да стане първата жена премиер. 
						На последните избори обаче все повече гласоподаватели се насочиха от основните към по-малките партии. Това може да е знак, че на гърците вече са им омръзнали техните политически династии и те ще търсят нов вид политика в бъдеще или поне някои нови имена.

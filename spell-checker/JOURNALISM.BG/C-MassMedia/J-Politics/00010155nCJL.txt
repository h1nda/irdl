България променя селскостопанската си политика преди влизането в ЕС
15/03/2004
Търсейки пласмент за селскостопанската си продукция на пазара на ЕС, България изменя земеделската си практика преди евентуалното си присъединяване към ЕС през 2007 г.
(Фокус - 15/03/04; AФП - 14/03/04; Различни източници)
 
 
Жена бере розов цвят на полето в района на Розовата долина край българския град Казанлък. България е водещ производител на розово масло, но делът й в международния пазар на тази суровина е спаднала на около 35 %. [АФП]
Надявайки се, че може да спечели голям дял за своите селскостопански продукти в едни разширен европейски пазар, България работи усилено за промяната на своите практики в сектора с оглед приравняването му към стандартите на ЕС.
"Не желаем да бъдем бедният роднина, който идва да чука на вратата, искаме на влезем, развили голям селскостопански потенциал и разнообразие," се цитират в съобщение на АФП от неделя (14 март) думите на заместник-министъра на земеделието Меглена Плугчиева. "Нашите стратегически продукти са зърнените ни храни."
България, която се очаква да влезе в ЕС в началото на 2007 г., вече е приела 98 % от изискващото се законодателство в сферата на селското стопанство. Европейската комисия (ЕК) обаче препоръча по-интензивни усилия при прилагането му, особено във ветеринарния сектор, както и развитие на административни, инспекционни и контролни механизми.
Страната разполага с 5,5 млн. хектара обработваема земя, като около една пета от нея се използва за производството на пшеница. Други ключови селскостопански продукти включват зеленчуци и плодове, розово масло, вино и тютюн. Скотовъдството отбеляза прираст след период на спад през 90-те години на миналия век.
Падането на комунизма през 1989 година отне на България ролята на житница на бившия ръководен от СССР източен блок. В периода на преход към пазарна икономика в началото на 90-те години на миналия век, страната ликвидира своите ТКЗС и започна процеса на реституция на земята, който се характеризираше с променлив успех. Наличната селскостопанска земя бе разпокъсана на около 20 млн. малки земеделски парцела в ръцете на около 2,5 млн. собственици. Големи площи обработваема земя обаче остават необработени, тъй като селяните се занимават със земеделие за самозадоволяване.
Процесът на трансформация нанесе жесток удар върху розоберната промишленост. За период от осем години обработваните площи намаляха от 2500 хектара на около 12000 хектара през 1998 г. Като следствие от това износът спадна и българският дял в международния пазар на розово масло бе сведен от 50% до около 35 %.
Като цяло кризата в селскостопанския сектор предизвика значително намаление на износа на селскостопански продукти - от обща стойност, равняваща се на 1,95 млрд. евро през 1989 г, на само 399,6 млн. евро през 2000 г., след което бе регистрирано нарастване до 582 млн. през 2002 г.
От финансовия пакет с помощи, равняващи се на 4,2 млрд. евро, които ЕС предлага за първите три години на членството на България в ЕС, около 1,4 млрд. евро ще бъдат заделени за селскостопанския сектор.
Миналата седмица Министерството на земеделието стартира кампания за запознаване на общественото мнение със стандартите, които страната трябва да достигне, за да затвори преговорната глава "Земеделие". Освен че ще открие информационен център към министерството, екипът му ще посети 28 окръга в страната и ще се срещне с колкото е възможно повече фермери.
Кампанията освен това цели да предостави информация за Общата селскостопанска политика на ЕС на онези, които се занимават с производство, обработка и търговия на селскостопански продукти.
Цитирайки Плугчиева, АФП съобщава, че понастоящем има 20 мандри, 12 кланици, четири месопреработвателни и четири рибопреработвателни предприятия в България, които имат разрешение да изнасят за ЕС.

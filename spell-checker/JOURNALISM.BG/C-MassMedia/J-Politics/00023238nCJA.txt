Турските жени се борят за по-добро представителство в парламента 
					16/07/2007
					Активистки за права на жените в Турция призовават за увеличаване на броя на жените в парламента. Очаква се те да спечелят едва 30 места в 550-местния парламент на изборите следващата седмица.
					От Айхан Шимшек за Southeast European Times - 16/07/07 
 
					 
						
Очаква се жени да спечелят около 30 места в 550-членния парламент следващата седмица. [Гети Имиджис]
						Активистки за права на жените в Турция са разочаровани от избирателните листи, които според тях сериозно намаляват перспективите за по-добро представителство на жените на предстоящите парламентарни избори на 22 юли. Слабото представителство на жените продължава да бъде голям проблем в Турция въпреки все по-големия интерес и участие на жените в политиката. 
						Очаква се жени да спечелят около 30 места в 550-членния парламент на изборите следващата седмица – в сравнение със сега заеманите от тях 24 места. Турция е на 127-о място в света по брой на жените в парламента. 
						През последните два месеца жените в Турция участваха в големи митинги в защита на светската държава и срещу кандидатурата за президент на бившия ислямист, външния министър Абдула Гюл. Активистките за права на жените и женските неправителствени организации представляват един от най-динамичните и влиятелни сегменти в турското общество. 
						Активистките за права на жените смятат, че слабото участие на жените в парламента е основен проблем, който пречи на другите усилия за преодоляване на неравенството между половете. Ако не се гарантира по-добро представителство в парламента, не може да се постигне по-нататъшен напредък в борбата за прекратяване на убийствата на честта и насилието срещу жени, както и за засилване на участието и ролята на жените във всички сфери на живота. 
						Асоциацията за обучение и подкрепа на кандидат-депутатки ("Кадер") започна през март медийна кампания, задаваща въпроса: "Трябва ли да имаме мустаци, за да влезем в парламента?" Кампанията получи широка подкрепа и политическите партии обещаха да включат повече жени сред своите кандидати. 
						"Окончателните избирателни листи обаче са голямо разочарование за нас," каза Хулия Гюлбахар, изтъкната активистка за права на жените и председателка на "Кадер". "Лидерите на политическите партии, които имаха последната дума по листите, чисто и просто ни казват: "Да, трябва да имате мустаци, за да станете депутат". 
						Турската управляваща Партия на справедливостта и развитието (ПСР) с ислямска ориентация е включила 62 жени в избирателните си листи, но едва 12 от тях са на избираеми места. Основната опозиционна Републиканска народна партия (РНП) включи 55 жени в листите си, но едва 13 се очаква да бъдат избрани, смятат от "Кадер". 
						Демократическата партия, третата партия, която се очаква да прескочи 10-процентната бариера на парламентарните избори, има 55 жени сред кандидатите си, като само осем са поставени на първите три места. 
						Гюлбахар каза, че макар сред тези кандидатки да има някои активистки за права на жените, мнозинството са лични приятелки или съпруги на партийни лидери. "Тези жени са включени в списъка само за показ. Политическите партии се постараха да не включват членове на женски неправителствени организации и активистки за права на жените в листите си. Дори и в следващия парламент да има 50 депутатки, техният принос за нашите действия срещу неравенството между половете ще бъде ограничен," каза тя. 
						Гюлбахар каза, че действията ще продължат с национална кампания за насърчаване на включването на жени в структурите на политическите партии и местната политика.

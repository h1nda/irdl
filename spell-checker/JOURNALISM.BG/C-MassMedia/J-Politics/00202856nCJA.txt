Понта поиска парламентът да реши спора с Бъсеску
					30/05/2012
					Депутатите бяха призовани да решат спора между президента и премиера за външното представителство на страната.
					От Паул Чокою за Southeast European Times от Букурещ – 30/05/12
 
					 
						
Премиерът Виктор Понта (вляво) и президентът Траян Бъсеску не могат да постигнат съгласие кой трябва да представлява страната на среща на високо равнище в края на следващия месец. [Ройтерс]
						Премиерът Виктор Понта поиска парламентът да бъде свикан на 12 юни, за да реши кой трябва да представлява страната на заседанието на Европейския съвет на 28 юни. Той отправи своето искане след седмици спорове с президента Траян Бъсеску за това, кой от двамата има право да представлява Румъния на подобни срещи на високо равнище. 
						„Трябва да вземем ясно решение: който и да отиде там, той трябва да има мандат да представлява Румъния“, заяви Понта, обяснявайки защо иска депутатите да решат спора. Според него главата на правителството трябва да участва в срещата на върха, тъй като срещата е посветена на мерките за стимулиране на икономическия растеж в ЕС. 
						„Бъсеску [като държавен глава] няма нито правомощия по отношение на икономическите проблеми или политики, нито подкрепата на правителството или парламентарното мнозинство“, добави Понта. 
						Миналата седмица Бъсеску участва в неофициална среща на високо равнище на ЕС като представител на Румъния, но неговото присъствие в Брюксел беше оспорвано до последния момент. На фона на нарастващото политическо напрежение между двамата лидери представител на Европейския съвет предупреди, че за Румъния е запазено само едно място. 
						Понта оглавява трипартийно коалиционно правителство, което дойде на власт в началото на май, след като предишният кабинет, воден от Михай Разван Унгуряну, беше свален с вот на недоверие на 27 април. Новото правителство се ползва с голямо мнозинство в парламента след промените в разпределението на местата, предимно заради напускането на редица депутати от Демократично-либералната партия, основната опозиционна партия. 
						Що се отнася до новия спор, „този протоколен въпрос разкрива колко крехка и нестабилна е основата на толкова много политически дейности в Румъния“, каза за SETimes Том Галахър, преподавател по източноевропейска политика в Университета в Брадфорд, Северна Англия. 
						„Изненадващо е, че ново правителство с недоказал се премиер се занимава с процедурни въпроси на толкова ранен етап. Това не вдъхва твърде голяма увереност в готовността му да се заеме със сериозните дългосрочни проблеми, които са надвиснали над Румъния. Изненадан съм също така, че г-н Понта превърна този въпрос в такава мелодрама. Очевидно е, че той се надява да унизи президента, като подкопае неговия авторитет“, допълни Галахър. 
						Конституцията не урежда изрично въпроса за представителството на срещите на високо равнище. Въпреки това Аугустин Зегрян, председател на Конституционния съд, най-висшия съд в страната, заяви, че Бъсеску трябва да представлява страната на 28 юни. Понта реагира, като поиска парламентът да вземе решение. 
						Депутатите обаче също не са компетентни по този въпрос. „Дори и системата да не е ясно установена, в този спор няма рефер, независимо дали това е парламентът, или Конституционният съд. Въпросът трябва да бъде решен със здрав разум“, каза за SETimes директорът на румънския Център за европейска политики Кристиан Гиня. „Парламентът не може да играе ролята на посредник, тъй като президентът не се избира от депутатите, а от Конституционния съд може да бъде поискано да се произнесе само по отношение на законодателството“, допълни Гиня, като подчерта, че Понта използва това единствено за да окаже натиск върху Бъсеску. 
						Спорът може да навреди на имиджа на страната, предупреди Галахър. „Последните сблъсъци са още един пример за това, как депутатите бягат от естествената си роля да приемат законодателство, което трябва да подобри състоянието на страната, и да бъдат форум за сериозен дебат по актуални национални въпроси“, заяви той. 
						„Това вероятно ще потвърди, че румънският политически елит се състои от „примадони“, които се интересуват от протокола и от това, как да манипулират законите и практиките в страната, за да преследват тесни краткосрочни цели. За някои дипломати и чуждестранни инвеститори това ще означава, че тези, които се надяват да ръководят Румъния в бъдеще, са много несериозни хора“, заключи Галахър. 
						За хората по улиците спорът е безсмислен. „Това е още един плосък политически спор, в който има и известен междуличностен конфликт. Все пак това е година на избори. Всяка победа, във всяка ситуация може да наклони везните към единия от двамата съперници“, каза за SETimes Даниел Йордаке, 45-годишен маркетингов мениджър. 
					
				
			
					 
					
 
 

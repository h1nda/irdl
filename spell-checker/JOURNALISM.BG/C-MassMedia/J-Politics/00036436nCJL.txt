Турските партии ПСР и РНП не успяха да се споразумеят по въпроса за забрадките
					21/10/2010
					 
						AНКАРА, Tурция -- Членове на управляващата Партия на справедливостта и развитието (ПСР) и на главната опозиционна Републиканска народна партия (РНП) се срещнаха в сряда (20 октомври), но не успяха да намерят допирни точки по отношение на възможното премахване на забраната за носене на забрадки в университетите, както поиска ПСР. Партията предлага да бъде създадена съвместна работна група по въпроса с участието на опозиционните партии. Но лидерът на парламентарната група на РНП Кемал Анадол подчерта, че неговата партия няма да номинира членове за тази група, ако не се изпълнят други, несвързани с въпроса условия, включително преструктурирането на Висшия съвет по образование, решаване на въпроса за парламентарния имунитет и проблеми, свързани със снижаването на изборния праг. 
						Също в сряда Върховният съд съобщи, че разрешаването на забрадки в университетите противоречи на принципа на секуларизма и че нито според местните закони, нито според международната практика носенето на забрадки в университетите е право на свобода на религията. (Заман, Ватан, Радикал - 21/10/10; ДПА, Уърълд Бюлетин, Би Би Си, Хюриет, Блумбърг, AФП - 20/10/10)

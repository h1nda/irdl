Санадер каза, че проблемите с конституцията на ЕС няма да засегнат членството на Хърватия
					30/05/2006
					 
						ГОРИЧАН, Хърватия -- В понеделник (29 май) премиерът Иво Санадер изрази увереността си, че проблемите, свързани с вътрешното преструктуриране на ЕС, няма да се отразят отрицателно на пътя на Хърватия към пълно членство. Той добави, че е сигурен, че Съюзът ще реши въпроса с конституцията си преди 2009 г. -- крайният срок за промените. Той подчерта, че най-наложителният въпрос сега е финализирането на присъединителните преговори. 
						Също в понеделник хърватският външен министър Колинда Грабар-Китарович се срещна в Брюксел с генералния секретар на НАТО Яп де Хоп Схефер. Тя каза, че Северноатлантическият съвет е похвалил Хърватия за значителния напредък, постигнат при изпълнение на отбранителните, икономическите и политическите критерии за членство в НАТО. Тя подчерта, че Хърватия очаква да получи ясен сигнал във връзка с кандидатурата си за членство по време на срещата на върха на НАТО в Рига през ноември. (Весник - 30/05/06; ХРТ, ХИНА - 29/05/06)

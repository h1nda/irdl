Атина обвини Скопие във възпрепятстване на преговорите по спора за името
					12/09/2008
					 
						АТИНА, Гърция -- Външното министерство отново обвини Македония в саботиране на преговорите по спора за името между двете страни, съобщиха медиите в четвъртък (11 септември). "Напоследък македонското правителство систематично прави преговорите по-трудни по начин, който не ни дава много причини да бъдем оптимисти", каза говорителят на външното министерство Йоргос Кумуцакос. "Скопие води политика, която е националистическа и контрапродуктивна. Преговорният процес все още е жив, но никой не може да предскаже как ще се развие ситуацията", добави той.
						В Ню Йорк специалният пратеник на ООН Матю Нимиц проведе нов кръг от разговори по спора за името с гръцкия представител Адамантиос Василакис и македонския му колега Никола Димитров. Нимиц каза пред журналисти, че е направил предложение, съдържащо "нови елементи", въз основа на идеите, предложени от двете страни. (АНА-МПА, ЕРТ, In.news, МРТ, Макфакс, ТВ Сител - 11/09/08)

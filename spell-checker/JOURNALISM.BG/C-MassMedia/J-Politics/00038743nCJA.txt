Изборите в Турция: обещания, скандали и тактики
					09/06/2011
					Дните преди изборите предлагат възможност да погледнем назад към кампанията и напред към гласуването на 12 юни.
					От Ана Уд за Southeast European Times от Истанбул – 09/06/11
 
					 
						
РНП се опитва да се представи като обновена популистка сила. [Ейми Шлегел/SETimes]
						На 2 юни жителите на Истанбул се събудиха със сравнително тихи улици, без непрекъснатите звуци, които през последните няколко месеца се лееха от микробусите на кампаниите на политическите партии. Тази почивка вероятно се дължи на „предизборната забрана” в Турция, която не разрешава някои видове политическа агитация през десетте дни преди изборите. 
						Този кратък отдих през един предизборен сезон, изпълнен с големи обещания, грозни скандали и тежки думи, дава възможност да се върнем назад и да разгледаме стратегиите на двете партии, които се очаква да доминират в следващия парламент: управляващата Партия на справедливостта и развитието (ПСР) и основната опозиционна партия, Републиканската народна партия (РНП). 
						Преподавателят по политология в Босфорския университет Хакан Йълмаз обяснява, че тъй като политическите партии определят своите кандидати, турските избиратели имат правото да избират само партии, а не хора. Затова, посочва той, малцина се съсредоточават върху отделните кандидати, а по-скоро върху платформата на партията. По този начин се засилва влиянието на партийните лидери и на основните лозунги от партийните кампании. 
						Лидерът на РНП Кемал Кълъчдароглу, който пое ръководството на партията миналата година, се опита да съживи и преориентира политическата сила от позицията, определена от Йълмаз като „националистическо ляво”, към т.нар. от него „либерално ляво”. 
						„Новият дневен ред е добър” за Турция, посочва Йълмаз, "защото партията ще се съревновава с ПСР по въпросите на демократизацията и либерализацията.” 
						Според Йълмаз, преди РНП да започне да акцентира върху въпроси като правата на малцинствата и благополучието, „ПСР беше единственият воин в тази битка. Те осъществиха някои реформи, но не успяха да направят други. Те обаче не се конкурираха с никого.” 
						Под двата лозунга „РНП е за всички” и „Турция ще диша свободно” опозиционната партия се опита да се представи като обновена популистка сила. 
						 „Искаме да излезем извън традиционния електорат [на партията]”, каза за SETimes заместник-председателят на РНП Огуз Салъджъ. „Искаме гласовете на всички, независимо от тяхната религия или етническа принадлежност.” 
						Съответно, обяснява Салъджъ, партията водеше целенасочена кампания с конкретни послания, насочени към младите хора, жените, работниците, възрастните и бедните. За разлика от предишни години, РНП е изпратила хиляди доброволци, които са посещавали хората по места, поставяйки проблемите в контекста на съответния район. 
						 „Целта ни е да получим 40 % от гласовете”, отбелязва Салъджъ, „и това е около два пъти повече, отколкото подкрепата, която получихме през 2007 г. Изпълнени сме с голяма решимост и сме сигурни, че ще получим над 30 %”. 
						Макар и да не можа да премине прага от 10 %, за да регистрира собствени кандидати, подкрепяната от кюрдите Партия на мира и демокрацията (ПМД) все пак също повлия на атмосферата на тазгодишната кампанията чрез независимите кандидати, свързани с партията. Тя гарантира, че въпроси като правата на кюрдите и демократичните реформи ще останат на дневен ред. 
						От своя страна, Партията на националистическото движение (ПНД) беше разтърсена от поредица от секс скандали през предизборната кампания, довели до оставките на няколко членове на партията. ПСР се прицели в поддръжниците на консервативната националистическа партия, следвайки добре пресметната изборна стратегия да спечели достатъчна част от електората на ПНД, така че партията да не успее да премине прага от 10 %. Осъществяването на тази вероятност би довело до разпределяне на местата на ПНД в парламента между ПСР и РНП. 
						Победата на ПСР до голяма степен е сигурна, макар и някои да се съмняват, че тя ще успее да спечели достатъчно места, за да приеме сама промени в конституцията. Тази увереност личи в стратегията на партийната кампания, която се върти около темата „Вижте колко далеч стигнахме”. 
						Реклами, предлагащи количествени символи на напредъка, дават на обществеността довод след довод да гласува за рекорден трети пореден мандат на ПСР. Тези статистически данни включват например БВП на Турция, който е нараснал повече от два пъти от 320 млрд. щ.д. през 2002 г. до 750 млрд. щ.д. през 2010 г. 
						 „ПСР не казва нищо, за да убеди хората”, каза за SETimes Хюсеин Угур от Бюрото на ПСР за предизборни комуникации. „Ние не даваме обещания. Ние просто показваме на хората какво сме постигнали.” 
						Тези данни трудно могат да бъдат оборени, тъй като под управлението на ПСР в Турция бяха направени много реални подобрения. Въпреки това прогнозите са, че РНП ще се представи много по-добре на тези избори в сравнение с предходните, а достатъчно подкрепени от ПМД независими кандидати може да влязат в парламента и да сформират блок. 
						И така, малко вероятно е властта да отиде изцяло в други ръце, но в националния дебат може да се чуят нови гласове – нещо, което е особено важно предвид предстоящата конституционна реформа. 
						 „Сега кюрдските депутати и депутатите от РНП ще тласкат ПСР към демократизация”, каза Йълмаз за SETimes, „и аз се надявам, че това ще ускори този процес и ще подобри качеството на демокрацията в Турция.”

Косовският парламент ще гласува за нов президент в петък
					09/02/2006
					Опозиционната Демократична партия на Косово оттегли искането си за отлагане на вота за нов президент и сега заседанието ще се проведе в петък. Очаква се Фатмир Сейдиу, 54-годишен адвокат и университетски професор, да наследи на поста покойния Ибрахим Ругова.
					От Блерта Фоничи за Southeast European Times от Прищина – 09/02/06
 
					 
						
Демократичната лига на Косово номинира Фатмир Сейдиу за свой кандидат за президент. [Лаура Хасани]
						Косовският парламент ще гласува в петък (10 февруари) за нов президент, който да наследи покойния Ибрахим Ругова. Управляващата Демократична лига на Косово (ДЛК), чийто лидер бе Ругова до смъртта си миналия месец от белодробен рак, официално номинира 54-годишния адвокат и университетски професор Фатмир Сейдиу за свой кандидат по-рано през седмицата. 
						За избора на президент е необходимо мнозинство от две трети от гласовете в 120-местния парламент -- на първия или втория тур от гласуването. Ако двата опита пропаднат, е достатъчно обикновено мнозинство на третия тур. Алиансът за бъдещето на Косово и още две по-малки партии подкрепят Сейдиу, което осигурява на ДЛК мнозинство. 
						Тъй като Съветът за сигурност на ООН очаква започването на преговорите за бъдещия статут на Косово на 14 февруари, всичките три тура на гласуването би трябвало да се проведат в петък. 
						Според конституционната рамка всяка партия с повече от 25 депутати в парламента има право да номинира кандидат за президент. Демократичната партия на Косово (ДПК) с лидер Хашим Тачи още не е решила дали да излъчи кандидат. Един от лидерите на ДПК, Явит Халити, спомена в свое изявление от вторник, че партията не е изключила такава възможност. 
						Ръководителят на ЮНМИК Сьорен Йесен-Петерсен приветства номинацията на Сейдиу. "Независимо от тъгата, която изпитваме всички, е важно политическият процес да продължи, за да бъде продължено делото на Ругова. Ето защо аз приветствам тази номинация на председателството на ДЛК и очаквам Парламента на Косово бързо да пристъпи към избора на нов президент," каза той. 
						Петък бе избран за ден на избора, след като ДПК се съгласи да оттегли искането си за отлагане на гласуването до следващата седмица заради ангажименти на Тачи. По-рано Йесен-Петерсен се изказа остро срещу всякакви отлагания с аргумента, че процесът трябва да продължи без забавяне.

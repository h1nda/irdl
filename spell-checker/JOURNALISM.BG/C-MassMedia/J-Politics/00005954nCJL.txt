Хърватският президент се срещна с лидерите на ЕС и НАТО в Брюксел
12/02/2003
Членството на Хърватска в ЕС ще помогне за реализацията на идеята за обединена Европа, заяви президентът Стипе Месич по време на посещението си в Брюксел, където се срещна с председателя на Европейската комисия Романо Проди и генералния секретар на НАТО Джордж Робъртсън.
(ХИНА, Хувърс, EUobserver - 11/02/03; Радио Гласът на Америка, Европейска комисия - 10/02/03)
 
 
Завърши двудневната визита на хърватския президент Стипе Месич в Брюксел. Той пристигна в понеделник (10 февруари), за да обсъди предстоящата кандидатура на страната си за членство в ЕС. Председателят на Европейската комисия Романо Проди го увери в подкрепата на комисията, но свърза перспективите за присъединяването на Загреб с осъществяването на основните реформи и напредъка по въпросите за правата на човека и завръщането на бежанците.
Проди допълни, че комисията е готова да осигури на Хърватска всякаква помощ, от която тя се нуждае, включително практически консултации и финансиране. Той подчерта също, че ако ЕС поиска мнението на Европейската комисия по повод молбата на Хърватска, то ще се основава върху напредъка на страната при осъществяването на реформите.
Хърватска планираше да представи молба за членство на 18 февруари, но се наложи да изчака поради спешно организираната от ЕС среща на високо равнище за Ирак, насрочена за същия ден. Хърватски медийни източници съобщиха, че посещението на премиера Ивица Рачан в Атина е отложено за 21 февруари, когато ще бъде връчена и молбата. Гърция, която в момента е председател на ЕС, бе много ангажирана с работа по общата позиция на ЕС за Ирак.
Месич заяви, че още преди да бъде връчена, молбата за членство в ЕС е предизвикала положително въздействие върху общественото мнение в Хърватска. "Ние разбираме, че нашата съдба е да бъдем част от Европа", добави той.
Двудневната визита в Брюксел беше осъществена по покана на белгийския Кралски институт за международни отношения. В речта си пред института във вторник вечерта, Месич заяви, че членството на Хърватска в ЕС ще даде възможност за "започване на последната фаза на проекта Обединена Европа". Идеята за обединена Европа, от Атлантическия океан до Урал, може да бъде осъществена само ако се включат всички европейски страни, каза той.
По отношение на Балканите, Месич заяви, че страната му следва курс на нормализиране на отношенията със съседните страни, включително Сърбия и Черна гора. Той добави, че усилията на Хърватска целят да приведат стандартите за управление на Балканите по-близо до европейските, така че регионът "сам да се трансформира в европейски".
Във вторник Месич се срещна и с генералния секретар на НАТО Джордж Робъртсън, за да обсъди кандидатурата на Хърватска за членство в алианса. Той осведоми накратко Робъртсън за напредъка на реформите в армията за привеждането й в съответствие със стандартите на НАТО. Разговорите се фокусираха и върху другите задължения на Хърватска, включително сътрудничеството с Трибунала на ООН за военните престъпления.
След визитата си в Брюксел, в сряда Месич ще посети Тирана, за да участва в срещата на високо равнище "Към НАТО", чийто домакин е албанският президент Алфред Моисиу. На срещата ще присъства и македонският президент Борис Трайковски. Посланикът на САЩ в Тирана Джеймс Джефри ще представлява Вашингтон. Според говорителя на Моисиу Арджан Кономи, срещата "ще определи общата цел и съответните ангажименти във връзка с интеграцията на трите страни в НАТО".

Румънската политическа криза крие голям икономически риск 
					17/04/2007
					Продължаващата политическа нестабилност в Румъния вреди на атрактивността на страната за инвеститорите, твърдят анализатори.
					От Паул Чокою за Southeast European Times от Букурещ—17/04/07 
 
					 
						
Американският посланик в Румъния Никълъс Таубман (вляво) предупреди, че политическите вражди в Букурещ напоследък могат да отблъснат чуждите инвеститори. [Гети Имиджис]
						Наскоро публикуван доклад на "Ърнст енд Янг" сочи, че много фирми се интерсуват от Румъния, но се безпокоят за стабилността на страната. Нестихващите политически крамоли подкопават потенциала на страната да привлича инвеститори, предупреждава докладът. 
						От 200 интервюирани мениджъри 58 % са заявили, че се тревожат от политическата нестабилност, а също и от лошата инфраструктура, липсата на изследователски центрове и ниския жизнен стандарт. 
						"Във време на дълбока политическа криза се наблюдава негативен ефект от намаляване на инвестициите в някои области, главно в онези, които зависят до голяма степен от държавната администрация, инфраструктурата и комуналните услуги," заяви Овидиу Николаеску, председател на Националния съвет на малките и средни предприятия. В коментари, цитирани от Радио "Румъния", той е заявил, че нестабилната политическа среда може да накара чуждите компании да започнат да насочват инвестициите си към други страни от региона. 
						Икономическите последици могат да бъдат сериозни, предупреждава Николаеску. 
						Политическият хаос е също една от причините международната рейтингова компания "Кофас" да не повиши рейтинга си за Румъния, който остава A4. 
						"Рисковете за 2007 г. се коренят основно в политическия климат, тъй като разногласията в рамките на управляващата колаиция могат да доведат до внезапни избори и забавяне на реформите независимо от мониторинга на ЕС," е заявил управителят Кристиан Йонеску, цитиран от "Уол Стрийт Джърнъл".
						Американският посланик Никълъс Таубман също е обезпокоен от влиянието на политическата нестабилност върху чуждите инвестиции. 
						"Трябва да бъдем реалисти и да признаем, че политическият хаос напоследък в Букурещ породи съмнения зад границите на Румъния дали това е подходящото място и моментът да се преследват инвестиционни възможности. Хората от частния сектор и държавното управление си задават много въпроси за Румъния, опитвайки се да разберат накъде се е запътила страната," каза той. 
						"Това, което знам със сигурност, е, че е много важно за Румъния да продължи да напредва в основните области, като реформата в правосъдието и борбата с корупцията. Загубата на инерция в тези реформи няма да изпрати верния сигнал към партньорите на Румъния," каза Таубман. 
						Политическата криза далеч не е към края си. Либералите на премиера Калин Попеску Търичану успяха да изгонят демократите на президента Траян Бъсеску от управляващата коалиция. Те сформираха нов съюз с Демократичния съюз на унгарците в Румъния. 
						Новото правителство обаче няма мнозинство. То разчита на подкрепата на опозиционните партии и особено на социалдемократите. В резултат на това, казват политическите анализатори, бъдещето му е съмнително.

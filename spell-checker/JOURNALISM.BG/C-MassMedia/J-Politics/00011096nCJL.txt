Хърватия очаква зелена светлина от ЕС за преговорите по присъединяването си
10/06/2004
 
ЗАГРЕБ, Хърватия - Местните медии съобщиха в сряда (9 юни), че Хърватия очаква да получи в началото на следващата година разрешение за започване преговори за присъединяване към ЕС. В съобщенията се цитира проект за дневен ред на срещата на върха на ЕС през следващата седмица, в който се посочва, че европейските лидери ще се споразумеят за започването на преговори със Загреб. Това означава, че Хърватия би могла да се присъедини към съюза през 2007 г. заедно с България и Румъния.
Други новини: Хърватският външен министър Миомир Жужул разкритикува Трибунала на ООН за военни престъпления за това, че е позволил на Слободан Милошевич да прави публични изявления преди сръбските избори за президент. Той заяви, че страната му очаква "с известно безпокойство" гласуването през идната седмица с оглед на участието на "очевидни военнопрестъпници". (ЮПИ, AФП - 09/06/04)

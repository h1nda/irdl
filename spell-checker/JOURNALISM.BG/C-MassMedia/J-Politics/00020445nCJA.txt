Сръбските гласоподаватели одобриха новата конституция 
					30/10/2006
					В Сърбия се очакват предсрочни парламентарни и президентски избори, след като гласоподавателите одобриха новата конституция на референдум в края на седмицата. 
					От Игор Йованович за Southeast European Times от Белград - 30/10/06
 
					 
						
Плакати в Белград призовават избирателите да гласуват с "да" за новата конституция на Сърбия. Приток на гласоподаватели в последните минути спасиха референдума от провал поради ниска избирателна активност. [Гети Имиджис]
						На референдум в края на седмицата сръбските гласоподаватели одобриха нова конституция, която е първата след епохата на Милошевич. Документът съдържа преамбюл, който определя Косово като неделима част от Сърбия, макар и с широка автономия. Той бе яростно заклеймен от албанското мнозинство в провинцията, което от години бойкотира всякакви избори, провеждани по сръбска инициатива. 
						Според предварителните резултати от Центъра за свободни избори и демокрация и Републиканската избирателна комисия 51,4 % от гласоподавателите са одобрили конституцията. Сега политическите партии трябва да се договорят за дата за предсрочни парламентарни и президентски избори. Мнозина смятат, че те могат да се проведат през декември. 
						За да бъде одобрена конституцията, над 50 % от избирателите с право на глас - поне 3,3 млн. души - трябваше да я подкрепят. Общо 6,6 млн. души бяха регистрирани да гласуват на двудневния референдум, който започна в събота (28 октомври). Общата избирателна активност през двата дни достигна 53,5 %. Приток на гласоподаватели към избирателните секции в последните минути спасиха референдума от провал поради недостатъчна избирателна активност. 
						През първия ден от референдума избирателната активност бе едва 17 %, освен в населените със сърби райони на Косово, където тя бе от 35 % до 37 %. В крайна сметка най-високата избирателна активност бе в Косово (90,1 %), а най-ниската -- във Войводина (45,9 %). 
						Опоненти на правителството и неправителствени организации, най-вече от Войводина, критикуваха конституцията, че е изготвена набързо и има недостатъци в редица области, включително независимостта на съдебната власт, равните права на малцинствата и автономията на местните власти. Сръбската опозиционна Либерална партия заяви, че в последните часове от референдума в избирателните секции е имало "масови измами", като се твърди, че някои хора са гласували по няколко пъти без документи за самоличност. 
						Когато в неделя резултатите станаха ясни, сръбският премиер Воислав Кощуница и сръбският президент Борис Тадич поздравиха обществеността. 
						"Това е велик момент за Сърбия …Това е исторически момент, начало на една нова ера," каза Кощуница, като добави, че потвърждаването на документа доказва легитимността на Сърбия пред света. 
						Тадич каза, че резултатът от референдума е "много добра новина". Той добави, че трябва да се насрочат нови избори, за да се засили политическата стабилност в страната, региона и Европа. 
						Преди референдума високопоставени представители на правителството в Косово и ЮНМИК казаха, че той няма да има правно въздействие върху ръководения от ООН процес за определяне на окончателния статут на провинцията. След срещата си с косовския премиер Агим Чеку ръководителят на ЮНМИК Йоахим Рюкер каза, че референдумът и решението за статута на Косово са два отделни процеса.

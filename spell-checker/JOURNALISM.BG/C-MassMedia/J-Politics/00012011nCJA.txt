Местните избори могат да решат съдбата на сръбското правителство
					17/09/2004
					Местните избори в Сърбия, които ще се проведат в неделя, са от необичайна важност. Управляващата коалиция все още не се е съвзела от слабото си представяне неотдавна на президентските избори и един нов провал може да разклати правителството на премиера Воислав Кощуница. 
					От Душан Косанович за Southeast European Times от Белград - 17/09/04
 
					 
						
Проучванията на обществоното мнение показват, че Демократическата партия на сръбския президент Борис Тадич е една от двете най-популярни партии. [АФП] 
						На 19 септември в Сърбия отново ще се провеждат избори, този път за членове на местните съвети и кметове на големите градове. Над 60 000 кандидати се борят за четиригодишни мандати в повече от 150 общини. Същият ден избирателите в северната провинция Войводина ще гласуват за членове на парламента. 
						Проучванията на общественото мнение показват, че двете най-популярни партии все още са Демократическата партия (ДП), ръководена от сръбския президент Борис Тадич, и ултранационалистическата Сръбска радикална партия (СРП), чийто лидер, обвиненият във военни престъпления Воислав Шешел, чака да започне съдебният процес срещу него в Хага. Трето по популярност е движението "Силата на Сърбия", което бе наскоро сформирано от магната Боголюб Карич. Партиите от управляващата коалиция -- Демократическата партия на Сърбия, "Г17 плюс" и Сръбското движение за обновление -- са в дъното на класацията.
						От особен интерес е конкуренцията за кметското място в Белград, тъй като в столицата живее една четвърт от населението на страната и се произвежда една четвърт от БВП. Повече от месец девет кандидата водят яростна кампания и се очаква резултатът да повтори президентските избори през юни, като ДП и СРП изпратят на балотаж своите заместник-председатели - съответно Ненад Богданович и Александър Вучич. Агенциите за проучване на общественото мнение "Мартен Борд интърнешънъл" и "Фактор плюс" прогнозираха, че Богданович и Вучич ще спечелят по 25 % от гласовете в неделя. 
						Ако партиите от опозицията спечелят мнозинство на местните избори, какво ще стане с правителството на премиера Воислав Кощуница? Деян Вук Станкович от "Мартен Борд" смята, че кабинетът ще бъде "сериозно разклатен" и може и да не успее да завърши мандата си. 
						Някои вътрешни спречквания отслабват управляващата коалиция и макар правителството да не е задължено по закон да обяви предсрочни парламентарни избори, проучванията показват, че 70 % от избирателите подкрепят тази идея. 
						Очаква се етническите и регионални партии да се представят добре в неделя, което ще увеличи шансовете им и на следващите парламентарни избори. Това може значително да успокои междуетническите отношения, които напоследък се влошиха след серия от инциденти в етнически смесената Войводина. 
						Всички наблюдатели са единодушни, че местните избори ще бъдат важна стъпка към създаване и организиране на демократичната система в Сърбия. След вече няколко изборни кръга, включително парламентарните избори през 2003 г. и тазгодишните президентски избори, изглежда, че честото посещаване на избирателните секции е необходимо за стабилизиране на политическата сцена в Сърбия.

Косовската партия ДЛК се стреми да запази единството си
					20/11/2006
					Членове на най-голямата косовска политическа партия, Демократичната лига на Косово (ДЛК), заявиха, че борбите в ръководството няма да я разединят.
					От Блерта Фоничи за Southeast European Times от Прищина – 20/11/06
 
					 
						
Поддръжници на основната партия на етническите албанци, Демократичната лига на Косово (ДЛК), държат плакати по време на последния предизборен митинг в Прищина. [Гети Имиджис]
						Основната политическа партия в Косово, Демократичната лига на Косово (ДЛК), преживява вътрешна криза, като някои предупреждават за риск от разцепление. Косовският президент Фатмир Сейдиу, който се стреми към лидерския пост в партията, се сблъска с опозиция от страна на бившия председател на парламента Неджат Дачи. 
						Всеки кандидат за ръководния пост трябва да получи 100 подписа от партийните делегати, за да бъде номиниран. Сегашното председателство на ДЛК, което номинира Сейдиу, обаче му даде правото да бъде номиниран и без тези подписи. На тази стъпка категорично се противопостави Дачи, който води популистка кампания и организира открити срещи, за да привлече подкрепата на редовите партийни членове. 
						"Отговорността за вълненията в ДЛК носи ръководството на партията," казва един от поддръжниците на Дачи, Лулзим Зенели. "Мисля, че всички разбират, че това може да доведе до разцепване на ДЛК. В момента тече избирателна кампания и мисля, че всички искат това да бъде демократична и прозрачна кампания," казва Зенели. 
						"ДЛК е единна, тя ще си остане такава и ще бъде обединена," добавя той. "Мисля, че изборните резултати трябва да се приемат от всички." Няколко инцидента се случиха в местни организации на ДЛК, където поддръжници на двете страни си размениха обвинения във фалшифициране на изборните резултати. Освен това имаше два бомбени атентата срещу коли на ръководни дейци, подкрепящи Сейдиу. Полицията обаче заяви, че не е задължително атентатите да са свързани с кампанията на ДЛК. 
						Според Kонституционната рамка Сейдиу не може да заема два поста едновременно. Представители на ЮНМИК казаха, че той е обещал да се оттегли като президент на Косово, ако бъде избран за председател на ДЛК. 
						"Президентът Сейдиу знае своите задължения и отговорностите, които има по силата на Конституционната рамка, и ни гарантира, че ще работи в съответствие с тази Конституционна рамка," каза говорителят на ЮНМИК Неерай Сингх. 
						Пред Southeast European Times обаче Сейдиу не каза какво смята да прави в бъдеще. "Сега си върша работата като президент на Косово и спазвам Конституционната рамка. Все още нямам позиция по въпроса дали ще остана президент на Косово или ще бъда председател на ДЛК," каза той. 
						Това са първите партийни избори след смъртта на Ибрахим Ругова, който ръководи ДЛК от основаването й през 90-те години. ДЛК е най-голямата политическа партия в Косово и управлява в коалиция със Съюза за бъдещето на Косово.

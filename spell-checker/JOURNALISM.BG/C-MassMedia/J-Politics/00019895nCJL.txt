Убийство помрачи извънредните местни избори в Нови пазар, Сърбия 
					11/09/2006
					 
						НОВИ ПАЗАР, Сърбия -- Извънредните избори в неделя (10 септември) за членове на общинския съвет в сръбската община Нови Пазар с преобладаващо мюсюлманско население бяха помрачени от убийството на Руждия Дурович, кандидат на коалицията "Листа за Санджак". Полицията заяви, че Дурович е бил застрелян късно следобед пред избирателна секция, след като въоръжени мъже открили огън от минаващ автомобил. Според съобщенията полицията е заловила двама заподозрени и издирва трети. Впоследствие гласуването бе възобновено. Предварителните резултати сочат, че коалицията "Листа за Санджак" печели 53,42 % от гласовете. Коалицията "Заедно за Нови Пазар" е на второ място с 23,44 %.
						Други новини -- Финансовият министър Младжан Динкич предупреди лидерите на партията "Г-17", че Сърбия е застрашена от нова вълна на национализъм. Той заяви, че шовинизмът, популизмът и речите, подбуждащи омраза, стават все по-разпространени. Продемократичните партии трябва да работят заедно, за да не позволят на радикалите да вземат властта, каза той. (Бета, Глас Явности, Блиц - 11/09/06; Танюг, Бета, Б92, АП - 10/09/06; АП - 09/09/06)

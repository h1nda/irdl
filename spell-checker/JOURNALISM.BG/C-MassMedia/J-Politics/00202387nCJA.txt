Постигнато бе споразумение за регионалното представителство на Косово
					25/02/2012
					След дълги преговори в Брюксел, Белград и Прищина се споразумяха за регионалното представителство на Косово, което може да доведе до по-нататъшен напредък по отношение на евроинтеграцията на двете.
					От Игор Йованович за Southeast European Times в Белград - 25/02/12
 
					 
						
Въпросът за регионалното представителство включва и начина, по който участниците се идентифицират на форуми и конференции. [Ройтерс]
						Това споразумение между Сърбия и Косово с посредничеството на ЕС, постигнато в Брюксел след тридневни преговори, дава нов статут на Прищина в международната общност и може да помогне за отваряне на пътя на Белград за присъединяване към ЕС.
						Еврокомисарят по разширяването Щефан Фюле и Върховният представител на ЕС по въпросите на външните работи и политиката на сигурност Катрин Аштън приветстваха споразумението като “голяма стъпка напред”. Аштън го определи като “особено благоприятно” с оглед на бъдещите дискусии за предлагане на Сърбия на статут на страна кандидатка за членство.
						В изявлението си Държавният секретар на САЩ Хилари Клинтън каза: “Ние също се надяваме, че тези споразумения ще отворят вратата за кандидатурата на Сърбия в ЕС. Напредъкът на Сърбия към евроинтеграция е добър за Сърбия, добър е за Косово и е добър за бъдещето на целия регион."
						Тя обаче отбеляза, че “Това е важна стъпка за Косово. Тези споразумения са в съответствие с независимостта на Косово, с териториралната й цялост и суверинитет и приближават Косово към пълна европейска интеграция, което Съединените щати продължават да подкрепят. Сега Косово ще седне като равноправен партньор на масата на регионалните форуми.”
						Споразумението бе попстигнато в петък (24 февруари) по време на деветата сесия на преговори между Прищина и Белград за регионалното представителство на Косово и за общото управление на тяхната граница. 
						Пречката досега бе името, с което Косово ще се появява на регионалните срещи. Сърбия отказва да признае независимостта, която Косово обяви през февруари 2008 г., макар че повече от 80 страни, включително 22 от 27-те страни членки на ЕС, признават Косово. Двустранният спор спря присъединяването на Сърбия към ЕС. 
						Сърбия твърди, че продължава да носи отговорност за Северно Косово, населено предимно със сърби, които на референдум по-рано този месец гласуваха единодушно, че не признават държавните институции в Косово. 
						Според постигнатото решение Косово вместо да бъде представяно както досега като Косово-ЮНМИК, ще бъде представяно като Косово.* Бележка под линия уточнява, "Това наименование не засяга становищата за статута и е в съответствие с Резолюция 1244 на Съвета за сигурност на ООН и на Мнението на МС за обявяването на независимостта на Косово." 
						И Белград, и Прищина, които спориха за споменаването на Декларацията за независимостта на Косово в бележка под линия, обявиха, че са успели в края на срещата. Сръбският президент Борис Тадич каза, че след споразумението Косово няма да бъде представяно като незамисима държава на регионалните форуми. 
						"С постигнатото споразумение политиката "и за Европа и за Косово", която водя, и за която получих подкрепа от сръбските граждани, издържа тази историческа проверка и така доказа, че това е единственият реалистичен подход, който дава резултати. "Тази политика осигурява европейското бъдеще на Сърбия и запазва нашия национален интерес, но също показва, че Сърбия е фактор за стабилността в Югоизточна Европа", каза Тадич в публично изявление. 
						Лидерите на ЕС може би ще решат следващата седмица да направят Сърбия официален кандидат за членство. 
						"Щастливи сме, че един от големите проблеми бе отстранен", каза главният преговарящ за Сърбия Борко Стефанович. "Това ... позволява и на Сърбия да се изправи гордо пред Европейския съюз с напълно постигнати резултати." 
						Но бившият премиер Воислав Кощуница, лидер на опозиционната Демократическа партия на Сърбия, каза, че Сърбия е била "унизена" на преговорите. "Сепаратистите ще бъдат представени на регионалните събрания с бележка под линия, която, освен Резолюция 1244 на ООН, също споменава мнението на Международния съд, според което независимостт на Косово не е нарушение на международното право", каза Кощуница. 
						Предраг Симич, професор във Факултета по политически науки в Белград каза за SETimes, че споразумението в Брюксел е компромис, който "може да бъде тежък за Белград, но ще направи възможна по-нататъшната евроинтеграция на страната". 
						"Компромисите по отношение на толкова важни въпроси може да са трудни, но споразумението в Брюксел предотврати международната изолация на Сърбия", каза Симич. 
						Той добави, че сега Сърбия е "на прага да стане страна кандидатка за членство в ЕС, което ще бъде много важно за управляващата коалиция, ръководена от Тадич преди бъдещите избори. 
						Александър Митич, директор на проекта "Компромис за Косово" е съгласен, но казва, че споразумението е вредно за Сърбия и за косовските сърби."Мисля, че това споразумение е сериозна стъпка към признаването на независимостта на Косово. Албанците не трябва да съжаляват за нищо, защото те по същество не губят нищо с този вид определение в бележката под линия и получават билет за по-широка международна видимост", каза Митич за SETimes. 
						Споразумението не бе посрещнато добре и от представителите на сърбите от Северно Косово. Кметът на Митровица Кръстимир Пантич каза, че споразуменията са "вредни и противоконституционни" и че сърбите в северната част на страната са "разстроени" от подписването им.

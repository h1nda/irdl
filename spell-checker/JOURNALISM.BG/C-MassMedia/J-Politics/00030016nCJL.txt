Турция предупреди кипърската турска ПНЕ да не пречи на преговорите за обединение
					22/04/2009
					 
						АНКАРА, Турция -- Във вторник (21 април) министър-председателят Реджеп Тайип Ердоган предупреди твърдолинейната Партия на националното единство (ПНЕ), която победи на парламентарните избори в неделя в Северен Кипър, да не прекъсва продължаващите преговори за обединение с кипърските гърци. "Би било много погрешно за новото правителство да прекрати преговорите или да ги продължи на различна от досега следваната основа", каза Ердоган на среща на неговата управляваща Партия на справедливостта и развитието. "Процесът трябва да продължи точно както течеше и преди. Ние никога няма да подкрепим действие, което би отслабило позицията на [кипърския турски лидер] Мехмет Али Талят", подчерта той. С това си изказване той отговори на лидера на ПНЕ Дервиш Ероглу, който намекна, че преговорите за обединение трябва да се фокусират върху решение за създаване на две държави. Кипърските гърци подкрепят решение, основаващо се на двузонална, двуобщностна федерация. 
						Междувременно във вторник специалният представител на ООН в Кипър Тайе-Брук Зерихун омаловажи тези безпокойства, като каза, че "ООН не очаква никакви проблеми" в мирния процес вследствие на резултатите от изборите. Талят и кипърския президент Деметрис Христофиас проведоха своя редовен кръг от преговори във вторник, като се съсредоточиха този път върху въпроси, свързани с икономиката. (Хюриет, Анадолска информационна агенция, АФП, Нафтемборики, Си Ен Ей, Файненшъл Мирър - 21/04/09)

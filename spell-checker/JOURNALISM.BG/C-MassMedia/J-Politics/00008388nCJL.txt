В Сърбия са насрочени президентски избори
18/09/2003
Под натиска на различни сили управляващата коалиция в Сърбия даде старт за провеждането на нови президентски избори. Те ще се състоят на 16 ноември.
От Душан Кошанович за Southeast European Times от Белград - 18/09/03
 
 
След като получи одобрението на коалицията ДОС (Демократична опозиция на Сърбия), председателката на сръбския парламент и изпълняваща длъжността президент Наташа Мичич в сряда (17 септември) насрочи президентски избори, които ще се проведат на 16 ноември.
Миналата година президентските избори два пъти се провалиха поради слабо участие. След това правителството отлагаше свикването на нови избори, като вместо това си постави за основна задача приемането на нова конституция, която да узакони избирането на президента от парламента и така да направи преките избори ненужни.
Конституционната комисия обаче се забави с изработването на конституцията. Това постави под съмнение плана на сръбското правителство конституцията да бъде приета след референдум през февруари 2004 г., по случай 200-та годишнина от първото сръбско въстание срещу Отоманската империя и създаването на съвременната сръбска държава.
Наблюдателите предполагат, че действителната причина за насрочването на изборите е, че правителството е обект на все по-голям натиск от страна на различни сили. Опозиционната партия "Г17 плюс" заяви, че уволнението на бившия управител на централната банка и зам.-председател на "Г17 плюс", Младян Динкич, е било незаконно. Тя настоява за извънредни избори на всички равнища с аргумента, че първо трябва да се гласува за нов парламент, а след това да се приема нова конституция. Тази идея се подкрепя от партията на бившия президент на Югославия Воислав Кощуница - Демократичната партия на Сърбия, друга силна опозиционна партия. Проучванията на общественото мнение показват, че повечето граждани на страната подкрепят извънредните парламентарни избори.
Правителството обаче твърдо е решило да се задържи до края на своя мандат. То твърди, че изборите ще възпрепятстват успешното провеждане на реформите и по-специално приватизацията, за която се говори, че е постигнала голям успех през последните месеци.
Кощуница и лидерът на "Г17 плюс" Миролюб Лабус, водачи на двете най-популярни партии в Сърбия, бяха съперници по време на провалилите се избори миналата година, но обявиха, че няма да се кандидатират отново. Премиерът на Сърбия и водач на Демократическата партия, Зоран Живкович, каза, че ДОС ще излезе с кандидат за изборите, но името му ще бъде обявено чак след няколко дни. Говори се, че вероятният кандидат на ДОС е министърът на отбраната Борис Тадич, тъй като според проучванията на общественото мнение той е най-популярният политик на управляващата коалиция. Но Тадич отрече да има намерение да се кандидатира, като каза, че приоритетът му е да завърши започнатите реформи в армията на Сърбия и Черна гора.

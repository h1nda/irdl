Косовският парламент прие декларация срещу проектоконституцията на Сърбия 
					20/10/2006
					 
						ПРИЩИНА, Косово, Сърбия -- Косовският парламент прие в четвъртък (19 октомври) декларация, с която отхвърля включването на Косово в новата сръбска конституция. Документът съдържа текст, в който се казва, че Косово е неразделна част от Сърбия. Той ще бъде поставен на референдум в Сърбия на 28 и 29 октомври. 
						Също в четвъртък косовският премиер Агим Чеку заяви пред френския си колега Филип Дуст-Блази, че Косово е напълно готово за независимост. По време на посещение в Париж Чеку заяви, че провинцията е развила всички необходими демократични институции и функционира в съответствие с международните принципи. Той поиска от Франция, която е член на Контактната група за преговорите за статута на Косово, да защити позицията на етническите албанци и да спомогне за предотврятяването на по-нататъшно забавяне на определянето на статута на провинцията. (Kosovalive, СРНА, Гласът на Америка - 19/10/06)

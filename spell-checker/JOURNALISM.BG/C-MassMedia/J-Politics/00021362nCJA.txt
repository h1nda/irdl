Косовските сърби се надяват, че изборите ще им донесат "по-добър живот"
					24/01/2007
					По време на парламентарните избори в Сърбия бяха отворени и избирателните секции в Косово. 
					От Блерта Фоничи-Кабаши за Southeast European Times от Прищина – 24/01/07
 
					 
						
Сръбски избиратели гласуват в неделя (21 януари) в избирателна секция в Митровица. [Гети Имиджис] 
						Около 267 избирателни секции в 22 косовски общини бяха отворени в неделя (21 януари), давайки възможност на косовските сърби да участват в сръбските парламентарни избори. Избирателите се надяват, че изборите ще помогнат за подобряване на условията им на живот. 
						"Очаквам нещо по-добро ... имаме нужда от промяна в сръбското правителство," каза Слободан Иванович от Грачаница. 
						Съседката му Мира Драголюб каза, че подкрепя социалистите. "Те са запознати с проблемите ни в Косово и аз им вярвам," каза тя. 
						Небойша Йович, зам.-председател на Сръбския национален съвет в Косово, заяви пред сръбските медии, че очаква от новото сръбско правителство да има по-силни политически цели. "Ние не трябва да напускаме Косово," каза той. 
						Друг косовски сръбски лидер, Оливер Ивнаович, каза, че се надява изборите да доведат на власт "демократично правителство, което да даде отражение и в Косово". 
						Сърби от община Стръпче също изразиха надежда, че изборите ще донесат по-добър стандарт на живот. 
						"Чакаме най-добри неща ... гласуваме за тях и те трябва да помислят за нас," каза Драган Лаич. Съпругата му подчерта нуждата от работа. "Имаме много безработни," каза тя. 
						Наташа Милосавлевич от Липян изрази съмнение, че изходът от изборите ще доведе до по-добри условия, но е искала да гласува, докато Косово е все още под сръбска власт. "Този процес е много труден. Ние гласувахме отново на сръбски избори, защото смятаме, че Косово е все още част от Сърбия," каза тя. 
						Тя обаче добави, че семейството й ще гласува и в бъдещите косовски избори, ако провинцията придобие независимост. "Защо не? Ще приемем новата действителност в Косово," каза тя. 
						Косовският премиер Агим Чеку заяви, че изборите в неделя са дали на сръбските граждани шанс да скъсат с миналото. 
						"Смятам, че сръбските граждани имат идеалната възможност да изберат между миналото и бъдещето и да гласуват за онези демократични сили, които ... гледат към бъдещето, а не към миналото, за да дадат на сръбските граждани европейска гледна точка," заяви Чеку за АП. 
						Според Центъра за свободни избори и демокрация (ЦеСИД) избирателната активност в Косово е била 48,6 %. 
						Демократичната партия на Сърбия (ДПС) на премиера Воислав Кощуница е спечелила най-голям брой гласове в провинцията, обяви ЦеСИД. ДПС е събрала 19099 гласа, следвана от ултранационалистическите радикали с 13348 гласа. Демократическата партия на президента Борис Тадич е на трето място с 5489 гласа. В миналото Косово се считаше за крепост на радикалите. 
						След като изборите приключиха, се очаква специалният пратеник на ООН Марти Ахтисаари да излезе със своето предложение за бъдещето на Косово. То бе отложено заради изборите.

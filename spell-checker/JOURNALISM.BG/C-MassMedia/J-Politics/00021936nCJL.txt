Шварц-Шилинг призова политическите лидери в БиХ да се споразумеят за реформата в полицията 
					16/03/2007
					 
						САРАЕВО, Босна и Херцеговина (БиХ) -- Политическите лидери в страната трябва да преодолеят страховете си и да намерят общ език, за да постигнат споразумение за реформата в полицията, заяви в четвъртък (15 март) върховният представител и специален представител на ЕС Кристиан Шварц-Шилинг. Той изнесе реч по повод на откриването на кампанията за информиране на обществеността, насочена към увеличаване на доверието между гражданите и полицията, спонсорирана от Полицейската мисия на ЕС. Шварц-Шилинг се възползва от възможността да похвали работата на полицаите в БиХ, подчертавайки, че те са доказали, че могат да работят заедно, независимо че техните политически лидери не могат. 
						Други новини -- В четвъртък партиите в парламента на Република Сръбска (РС) подкрепиха декларация за бъдещето на РС в Европа, както е предвидено в Дейтънското мирно споразумение и в конституцията. В декларацията се подкрепя статуквото в БиХ т. е. наличието на две автономни области и три съставни националности. Босненците в Сребреница, която е част от РС, призоваха по-рано тази седмица за отделен статут на окръг. (Независне Новине - 16/03/07; Уебсайт на СВП, Фена, РТРС - 15/03/07)

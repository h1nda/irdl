Гръцкото правителство отхвърля възможността за провеждане на предсрочни избори
30/06/2003
 
АТИНА, Гърция -- Следващите парламентарни избори ще се проведат, както е предвидено, през май 2004 година, заяви говорителят на правителството Христос Протопапас. Изявлението му от петък (27 юни) дойде в отговор на Костас Караманлис, председател на втората по големина партия в парламента Нова Демокрация (НД). Караманлис се обяви за предсрочни избори, като се има предвид солидното предимство за НД, което отчитат най-новите проучвания на общественото мнение. Междувременно премиерът Костас Симитис заяви, че обмисля промени в кабинета, както и размествания в ръководството на управляващата партия ПАСОК.
Други новини: лицето, обвинено в подбудителство към терористични актове, извършени от терористичната група "17 ноември", е заявило пред местен вестник в неделя, че правителството не притежава доказателства за такова обвинение. Роденият в Париж Александър Йотопулос и 18 други лица са подведени под отговорност за извършване на 23 показни убийства в Гърция от 1975 година насам. ( Катимерини - 30/06/03; МПА, АП - 29/06/03)

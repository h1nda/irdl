Споровете във връзка с изборите за кмет на Тирана се разгорещяват
					18/05/2011
					Настоящият кмет Еди Рама може да загуби поста си заради решението за преброяване на погрешно пуснати бюлетини.
					От Линда Карадаку за Southeast European Times от Тирана – 18/05/11
 
					 
						
Полицаи стоят пред Централната избирателна комисия в Тирана в сряда (18 май). [Ана Пекмези/SETimes]
						Напрежението в Албания нараства след взетото в сряда (18 май) спорно решение на Централната избирателна комисия (ЦИК), което може да наклони везните в кметската надпревара в Тирана. 
						Пред сградата на комисията бяха разположени полицейски части, които попречиха на депутати от опозицията да влязат в сградата и отблъскваха привърженици на настоящия кмет Еди Рама, който оглавява и основната опозиционна албанска партия, Социалистическата партия (СП). 
						Според сегашните резултати Рама води пред съперника си от Демократическата партия Лулзим Баша само с десет гласа. ЦИК обаче реши да преброи и бюлетините, които избирателите по невнимание са пуснали в погрешни урни, а в резултат на това Баша може да получи преднина. 
						Решението на ЦИК „не се основава на закона”, заяви за SETimes в сряда говорителят на социалистите Армела Имерай. 
					
						Рама се срещна същия ден с посланика на САЩ Александър Арвизу, за да обсъди тревогата си. На партийна среща по-късно социалистите обещаха силна реакция. 
						Грамоз Ручи, високопоставен представител на СП, заяви, че това ще доведе до „народно въстание”. 
						Решението беше прието с обикновено мнозинство, като беше подкрепено от председателя Арбен Ристани и от тримата членове на комисията от Демократическата партия. Представителите на опозицията – в това число заместник-председателят Дешира Субаши – присъстваха, но не участваха в гласуването. 
						Според изборния кодекс за някои решения на Комисията се изисква квалифицирано мнозинство, което означава, че членовете на опозицията също трябва да дадат своя глас. Няколко решения на Комисията, взети с обикновено мнозинство, бяха отменени от избирателната колегия. 
						Претендентът Баша потвърди, че е поискал от ЦИК да бъдат преброени бюлетините от кметските избори, които са се оказали в урните, предназначени за други служби, включително за местата в общинския съвет или за председателите на миниобщини в Тирана. 
						„Тези гласове са напълно валидни и никой няма право да отрече волята на гражданите, които са упражнили правото си на глас”, заяви той. 
						Алдо Бумчи, депутат от Демократическата партия, който отговаря за връзките с медиите по време на кампанията на Баша, направи подобно изявление в коментара си за SETimes. 
						„Нечувано е да има протести, с които се настоява да не се броят гласове”, заяви той. „Зачитаме и ще зачетем всеки резултат. Преброяването на гласовете не може да бъде спряно със заплахи.” 
						Премиерът Сали Бериша обеща в сряда, че намерените в погрешни урни гласове ще бъдат преброени „при пълна прозрачност”. Той също така обвини Рама, че преждевременно се е обявил за победител, преди всички гласове да бъдат преброени. 
						„Ако приемем предварителния резултат като окончателен, ще премахнем системата на свободни избори,” заяви Бериша. 
						Тримата най-влиятелни посланици в Тирана – Ойген Волфарт от ОССЕ, американският посланик Арвизу и Еторе Секуи от делегацията на ЕС – направиха съвместно изявление във вторник, като призоваха за „яснота по отношение на изборните резултати”. 
						„Изключително важно е неокончателните официални резултати да бъдат обобщени точно от ЦИК и бързо да бъдат обявени. Освен това е много важно процедурите за решаване на спорни претенции да бъдат ясно формулирани и да бъдат в пълно съответствие с албанските правни разпоредби, включително с Изборния кодекс. Очаквам двете страни да проявят самоконтрол и да спазят изцяло демократичния процес”, се казва в изявлението.

Консервативен кандидат спечели балотажа на президентските избори в България
					31/10/2011
					Победата на Росен Плевнелиев на балотажа на президентските избори в неделя в България дава възможност на консервативната управляваща партия ГЕРБ да засили контрола си върху властта, по-малко от две години преди следващите редовни парламентарни избори в страната.
					От Светла Димитрова за Southeast European Times -- 31/10/11
 
					 
						
 Медийното отразяване се съсредоточи върху кандидата на управляващата партия ГЕРБ, Росен Плевнелиев, кандидата на БСП Ивайло Калфин и независимата Меглена Кунева. [Ладислав Цетков/SETimes]
						Росен Плевнелиев, кандидатът на управляващата в България дясноцентристка партия ГЕРБ, спечели балотажа на президентските избори в неделя (30 октомври) в балканската страна, побеждавайки издигнатия от Българската социалистическа партия (БСП) Ивайло Калфин. 
						Консервативният бивш министър на регионалното развитие и благоустройството е подкрепен от 52,56 % от гласувалите, заяви Централната избирателна комисия (ЦИК) за медиите в понеделник сутринта след преброяване на 98 % от гласовете. Левият бивш външен министър изостана с 5 %, като събра 47,44 % от гласовете. По предварителни данни избирателната активност на президентския балотаж в неделя е била 48 %. По закон ЦИК трябва да обяви окончателния резултат от изборите до 48 часа след затварянето на избирателните секции. 
						Плевнелиев, на 47 г., с компютърно техническо образование, е най-богатият действащ политик в България. Той бе развил успешна кариера в строителния бизнес, когато лидерът на ГЕРБ Бойко Борисов го избра за министър на регионалното благоустройство в правителството, което сформира на 27 юли 2009 г., след победата на партията на парламентарните избори, проведени по-рано същия месец. 
						Плевнелиев се оттегли от министерския пост в началото на септември, след като управляващата партия го номинира за кандидат в президентските избори, чийто първи тур се проведе на 23 октомври. 
						Той трябва да встъпи в длъжност на 23 януари, поемайки поста от настоящия президент Георги Първанов, бивш лидер на БСП, който ще се оттегли след два последователни петгодишни мандата. 
						Очаква се скоро новоизбраният вицепрезидент Маргарита Попова да подаде оставка от поста си на министър на правосъдието, но заместникът й още не е обявен. Борисов заяви в понеделник пред частния телевизионен канал от София бТВ, че вече е направил своя избор, но че ще обяви името, преди да представи номинирания пред парламентарната комисия по правосъдие и депутатите. 
						На първата пресконференция на ГЕРБ след изборите в неделя вечерта Плевнелиев обеща да работи "денонощно" за ускоряване на развитието на България като модерна европейска държава, където всички региони имат еднакви шансове за икономически растеж. 
						Четвъртият демократично избран държавен глава след падането на комунизма в България обеща също да превърне президентството в прозрачна и дейна институция с ключова роля в определянето на приоритетите на страната и в изработването на стратегии за осъществяването им. 
						"България ще има активно, динамично президентство с отворени врати за гражданските институции и областите," каза Плевнелиев, изразявайки подкрепа за реформи в съдебната система, както и в секторите на образованието, социалните грижи и здравеопазването, а така също и инициативи за енергийна диверсификация. 
						Една от първите стъпки, които той ще предприеме, когато встъпи в длъжност, ще бъде да отзове всички български посланици, за които е установено, че са били агенти или информатори на тайните служби на комунистическия режим, каза той. Първанов, който също е бивш сътрудник на тези служби, упорито отказваше да направи това. 
						Макар че нито Плевнелиев, нито Попова са членове на ГЕРБ, тяхната победа дава възможност на партията да поеме контрола и над последната от трите институции на политическата власт в България, която оставаше извън нейното влияние след парламентарните избори през юли 2009 г. 
						Това, според българския политически анализатор Евгени Дайнов, крие известни рискове, най-големият от които е ГЕРБ да се окаже неподготвен да се справи с бремето на властта и да упражнява тази власт конструктивно. Основна слабост, с която партията трябва да се справи, е липсата на управленски умения, каза той, посочвайки административния хаос, настъпил след първия тур на президентските избори, проведени едновременно с изборите за местна власт. 
						"В положителен аспект изборите показаха, че ГЕРБ се е установила стабилно като дясноцентристка партия и че двуполюсният политически модел е възстановен," каза в неделя Дайнов за SETimes. "Борисов ще спечели голям плюс, ако сега бързо пристъпи към реформите, които сам бе замразил." 
						Именно възможността цялата власт да премине в ръцете на премиера накара някои избиратели да пуснат бюлетина за Калфин, дори и да не са привърженици на БСП. 
						"Не мисля, че е добре за страната правителството, парламентът и президентството да бъдат под контрола на Борисов. Трябва да има балансираща сила, за да работят нещата добре," каза софиянецът Георги Александров, на 60 г., за SETimes. 
						За други няма нищо лошо в това, партията да засили контрола си върху властта. 
						"Не се връзвам на заплахите на социалистите за диктатура на ГЕРБ, особено когато идват от тях," каза Мария Николова, на 32 г., за SETimes. "Освен това Плевнелиев бе много ефективен като министър и успешен като бизнесмен, така че аз му имам доверие." 
						Не всички споделят това мнение. Лидерът на БСП Сергей Станишев настоя, че изборите са били манипулирани и че вотът е бил контролиран. 
						"Бяхме свидетели на безпрецедентна манипулация на общественото мнение и свободната воля на българските граждани," заяви той на пресконференцията на партията след изборите в неделя вечерта. "ГЕРБ проведе тези избори с огромно финансиране, политически натиск и заплахи; тези избори не бяха свободни, честни или демократични." 
						Макар че обвини ГЕРБ в купуване на гласове, БСП не възнамерява да иска касиране на изборите поради липсата на достатъчно доказателства.

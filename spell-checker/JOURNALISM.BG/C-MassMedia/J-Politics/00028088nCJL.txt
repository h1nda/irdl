Сръбският президент Тадич: „Компромис за ЮЛЕКС е възможен”
					17/10/2008
					 
						БЕЛГРАД, Сърбия -- Президентът Борис Тадич каза в четвъртък (16 октомври), че Белград и ЕС биха могли да постигнат компромис за разполагането на мисията ЮЛЕКС на ЕС в Косово, „компромис, който да бъде одобрен и от Съвета за сигурност на ООН”. Пристигането на ЮЛЕКС не означава края на сръбското присъствие в Косово, отбеляза той. Той заяви, че Белград ще приеме мисията на ЕС при три условия: тя да бъде разположена в Косово с одобрението на Съвета за сигурност на ООН, статутът на мисията да е неутрален и планът за Косово на бившия специален пратеник на ООН Марти Ахтисаари да не се прилага.
						Също в четвъртък руският посланик в Сърбия Александър Конузин заяви, че Москва смята за незаконно присъствието на ЮЛЕКС в Косово. По време на среща с ЮНМИК, КФОР и косовски сръбски представители в косовския град Грачаница Конузин отново потвърди, че Русия ще продължи да подкрепя Сърбия, за да предотврати „незаконното разделяне на страната”.
						Междувременно в четвъртък ръководителят на ЮНМИК Ламберто Заниер се срещна с президента на Косово Фатмир Сейдиу и каза, че мисията му е готова да предаде помещенията си на ЮЛЕКС.
						Според репортажи в медиите от петък ЮНМИК е разрешила на ЮЛЕКС да разгледа голям брой досиета за военни престъпления, извършени в Косово през 2000 г. Според източниците делата може да бъдат отворени отново през януари. (Коха Диторе, Зери, Експрес, Косова Сот - 17/10/08; Радио Грачаница, ФоНет, РТК, Бета, Танюг, Вечерне новости - 16/10/08)

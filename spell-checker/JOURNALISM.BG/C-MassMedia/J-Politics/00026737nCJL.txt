Сръбският президент Тадич заяви, че преговорите му със СПС още не са започнали
					11/06/2008
					 
						БЕЛГРАД, Сърбия – Президентът Борис Тадич, лидер на Демократическата партия (ДП), заяви във вторник (10 юни), че преговорите за сформиране на правителство с коалицията, водена от Сръбската социалистическа партия (СПС), още не са започнали. Той обаче добави, че е оптимист относно скорошното им начало. Младжан Динкич, икономически министър в оставка и лидер на съюзника на ДП, "Г17 Плюс", също заяви във вторник, че е 100 % сигурен в сформирането на проевропейско правителство.
						Междувременно в Брюксел сръбският заместник-министър Божидар Джелич, лидер на парламентарната група на ДП, предсказа, че това ще се случи до края на месеца. Джелич, който се срещна с комисарите Янез Поточник и Нийли Кроус, прогнозира също, че Сърбия ще бъде готова да се присъедини към ЕС през 2012 г.
						Други новини -- Във вторник сръбски съд оправда Марко Милошевич, сина на бившия югославски президент Слободан Милошевич, по обвинение в нападение заради предполагаем побой на членове на опозиционното движение „Отпор” през 2000 г. Съдът в родния град на Милошевич Пожаревац се позова на липсата на доказателства и изтекла давност. Марко и майка му Мира Маркович живеят в Русия, където са получили политическо убежище. (Блиц, Политика, Вечерни Новости - 11/06/08; РТС, Бета, Танюг, Б92, АП, Ройтерс - 10/06/08)

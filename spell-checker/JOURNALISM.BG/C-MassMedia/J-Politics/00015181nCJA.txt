Румънското правителство подава оставка, предстоят извънредни избори
					08/07/2005
					Румънското правителство обяви че се оттегля, откривайки пътя за по-натаъшни промени в политическия пейзаж на страната.
					От Разван Амариеи за Southeast European Times от Букурещ – 08/07/05
 
					 
						
Румънският президент Калин Попеску Търичану заяви в четвъртък (7 юли), че кабинетът му ще подаде оставка и ще бъдат насрочени извънредни избори. [AФП]
						Шест месеца след встъпването си в длъжност румънският премиер Калин Попеску Търичану обяви оставката на своето коалиционно правителство. В четвъртък (7 юли) той заяви пред репортери, че кабинетът ще се оттегли след заседанието си на 14 юли, откривайки пътя за извънредни парламентарни избори, които най-вероятно ще се проведат на 2 октомври. 
						Формалната причина за това решение бе отхвърлянето от Конституционния съд на законите, свързани със съдебната реформа, която правителството счита за особено важна за влизането на Румъния в ЕС. "Реформата в съдебната система сега е блокирана и решението е отново да се обърнем към избирателите ... и да изчакаме тяхната присъда," каза Търичану, като отправи обвинението, че съдът е доминиран от представители на бившата управляваща Социалдемократическа партия (СДП), които са решени да защитават привилегиите си дори и за сметка на бъдещето на Румъния в ЕС.
						Лидерът на Демократическата партия (ДП), една от двете партии, съставящи управляващия съюз "Справедливост и истина" (ДА), също отправи някои остри думи към съда. "С отхвърлянето на тези закони се компрометира присъединяването, както и реформата в съдебната система. Ние бяхме избрани, за да осъществим реформи, и искаме да се уверим дали народът все още иска това," каза Емил Бок. 
						Парламентът може да отмени решението на съда с мнозинство от две трети, но управляващата коалиция не е в състояние да събере толкова много гласове. Повечето политически анализатори смятат, че основният аргумент зад решението за насрочване на извънредни избори е желанието на ДП и Националлибералната партия (НЛП) -- двете партии в съюза ДА -- да укрепят крехкото си мнозинство, като увеличат броя на местата си в двете камари на парламента.
						Съюзът ДА спечели около 30 % от гласовете на парламентарните избори през ноември 2004 г., а СДП взе 37 %. Но победата на тогавашният лидер на ДП Траян Бъсеску в президентските избори доведе до създаването на дясноцентристка коалиция, съставена от двете партии членки на ДА и от две по-малки партии - унгарската етническа партия ДСУР и Консервативната партия (КП), позната по-рано като Партия на хуманистите, която първоначално подкрепяше СДП.
						Решението на двете основни членки на коалицията хвърли в безтегловност по-малките коалиционни партньори, особено предвид неотдавнашните социологически проучвания, които сочат, че те може и да не преминат задължителния избирателен праг от пет процента. "Смятам, че това е глупаво действие," каза високопоставеният член на ДСУР Георги Фрунда в изявление за радиото след декларацията на Търичану. Говорителят на КП Богдан Чука каза, че неговата партия, която смени името и идеологическата си ориентация след влизането си в коалицията, ще "обсъди новото положение през следващите дни". 
						Вътрешни източници от СДП казаха, че и двете малки партии ще получат покана да се присъединят към нея в следващата политическа битка.
						Някои коментатори смятат, че Бъсеску е движещата сила зад оставката на правителството. Той настояваше за извънредни избори още след като кабинетът едва бе поел задълженията си. 
						СДП представя извънредните избори като маневра на Бъсеску към "завладяване на цялата власт в страната," както се изказа ръководителят на партията Мирча Джоана. "Междувременно е сигурно, че Румъния няма да се присъедини към ЕС през 2007 г. благодарение на това решение," предупреди той.
						Но Джонатан Скийл, ръководител на делгацията на Европейската комисия в Румъния, е на друго мнение. "Оставката на кабинета на Търичану няма да повлияе на процеса на присъединяване, стига временното правителство да бъде в състояние да изпълни поетите ангажименти," каза той пред радио "Микс ФМ".
						Според конституцията насрочването на извънредни избори не е проста процедура. Президентът трябва най-напред да разпусне парламента, а това може да стане само ако двете законодателни камари отхвърлят премиера два пъти подред. Според някои наблюдатели не е изключено депутати от опозицията фактически да гласуват в полза на сегашния кабинет, за да избягнат изборите, в които СДП би могла да загуби още гласове. Депутатите от по-малките партии може също да подкрепят правителството, за да не се окажат без работа.

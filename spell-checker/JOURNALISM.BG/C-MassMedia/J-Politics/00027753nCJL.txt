ЕС не одобри търговското споразумение със Сърбия
					16/09/2008
					 
						БЕЛГРАД, Сърбия -- Повечето от членките на ЕС поддържат деблокирането на Споразумението за стабилизация и асоцииране (ССА) със Сърбия в частта му, свързана с търговията, но външните министри от ЕС не одобриха това на срещата си в понеделник (15 септември). Френският министър на външните работи Бернар Кушнер, чиято страна е ротационен председател на ЕС, направи съобщението, след като неговите колеги обсъдиха перспективите на Сърбия след задържането на военнопрестъпника Радован Караджич. Холандия наложи вето на търговското споразумение, като заяви, че то трябва да изчака до арестуването на укриващия се военнопрестъпник Ратко Младич. Белгия се съгласи с това. 
						След срещата сръбският външен министър Вук Йеремич определи позицията на Холандия като забавяне -- а не като провал -- на напредъка на Белград по посока на присъединяване към ЕС. (Дневник, Политика, Данас -16/09/08; Танюг, Б92, РТС, АФП, РТРС, СРНА - 15/09/08)

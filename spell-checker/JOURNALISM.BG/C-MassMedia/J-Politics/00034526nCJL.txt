Шимонович е оптимист за присъединителните преговори на Хърватия с ЕС 
					12/05/2010
					 
						ЗАГРЕБ, Хърватия -- Министърът на правосъдието Иван Шимонович е оптимист, че Хърватия ще отвори главата за правосъдието от своите присъединителни преговори с ЕС през юни и ще е в състояние да приключи преговорите до края на годината. В интервю за сайта Europolitics, публикувано в сряда (11 май), Шимонович заявява, че специалният механизъм за мониторинг на съдебната система, въведен за България и Румъния, няма да е необходим в случая с Хърватия. Той прогнозира също така, че в предстоящия доклад на главния прокурор на Трибунала на ООН за военни престъпления Серж Брамерц за сътрудничеството на Хърватия Брамерц ще бъде донякъде недоволен от усилията на Загреб за откриване на така наречените „артилерийски дневници”, документи, свързани военната операция „Буря” от 1995 г. Хърватия е предоставила някои от документите, но не всички. Шимонович отново подчерта, че властите правят всичко възможно за откриването на тези материали. (ХИНА, Нова ТВ - 11/05/10)

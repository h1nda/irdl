Политическата програма на Джинджич може да бъде осъществена от неговите наследници
19/03/2003
Ако правителството успее в борбата срещу мафията и военнопрестъпниците от режима на Слободан Милошевич, смъртта на Зоран Джинджич няма да е била напразна. Победата над организираната престъпност ще доведе и до осъществяването на неговата политическа програма - демократична Сърбия в обединена Европа.
Коментар от Душан Косанович за Southeast European Times от Белград - 19/03/03
 
 
Във вторник (18 март) сръбският парламент назначи заместник-председателя на Демократическата партия (ДП) Зоран Живкович за премиер на Сърбия. Другите двама заместник-председатели на ДП Чедомир Йованович и Борис Тадич бяха номинирани за най-високите постове в правителството: вицепремиер на сръбското правителство и министър на отбраната. От уважение към покойния премиер Зоран Джинджич, ДП реши да не избира нов партиен лидер до парламентарните избори през 2004 г. Накратко, най-близките съратници на убития премиер бяха назначени на централни постове в правителството и обявиха намеренията си да изкоренят организираната престъпност.
Тези решения доведоха до слухове за евентуалното създаване на по-широко коалиционно правителство - по идея на Воислав Кощуница от Демократическата партия на Сърбия (ДПС) - или дори за предсрочни избори. Йованович, който бе лидер на студентските демонстрации през 1996-1997 г., заяви че изборите ще имат отрицателен ефект върху стабилността. Той е убеден, че нов опит за коалиция с ДПС е невъзможен и че "Сърбия не може да си позволи нерешителност". Според него кабинетът на Джинджич се радва на най-силната подкрепа в сръбския парламент досега, така че няма причина да не продължи заплануваните реформи.
Йованович заяви пред Радио Б92, че във федералния съд и съдебната система няма да се толерира никаква форма на некомпетентност и малодушие. "Вярвам, че в тази страна все още има достатъчно почтени съдии и полицаи, за да успеем да победим", каза Йованович.
Междувременно Живкович обяви, че въведеното след убийството на Джинджич извънредно положение ще продължи най-късно до април и допълни, че международните представители са проявили пълно разбиране на твърдите мерки, предпирети от сръбското правителство. Извънредното положение разрешава използването на специални военни части, което може да се окаже много ефективно за унищожаването на многобройните добре въоръжени престъпни групировки. Живкович призова гражданите да се опитат да водят нормален живот. Той заяви, че извънредното положение е насочено към престъпниците, а не към човешките права или свободата на печата.
Полицията арестува почти 800 души из цялата страна. Най-търсените заподозрени обаче - включително Милорад Лукович-Легия и Душан Спасоевич, все още са на свобода. Министърът на правосъдието Владан Батич въведе специални закони за сръбските затвори, които забраняват комуникациите между затворниците и външния свят. В централния белградски затвор бяха освободени 100 нови места за членове на Земунската мафия. Издадени са и заповеди за по-строго наблюдение на сградата.
В новото гробище на Белград продължават да идват опечалени, които оставят цветя и палят свещи за Джинджич. По някои оценки, на погребалното шествие по улиците на Белград са се събрали около един милион души. Политолозите виждат в това знак, че обществото подкрепя борбата на правителството за изграждането на модерна и демократична Сърбия в Европа. Проучванията сочат, че следващият месец ще бъде решаващ: ако правителството спечели войната с мафията и военнопрестъпниците от режима на Милошевич, смъртта на Джинджич няма да е била напразна.

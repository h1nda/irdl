Съд подкрепи предложението народът да избира турския президент
					06/07/2007
					Конституционният съд на Турция, който се смята за бастион на светската държава, в четвъртък обяви неочаквано решение.
					От Ахмет Гьормез за Southeast European Times от Анкара -- 06/07/07
 
					 
						
"Ще има референдум," каза Хасим Кълъч, заместник-председател на Конституционния съд. [Гети Имиджис]
						Конституционният съд на Турция зае в четвъртък (5 юли) страната на правителството, като реши да се проведе референдум за измененията в конституцията, които ще позволят народът -- а не на парламентът -- да избира президента на страната. Шест от 11-те члена на съда са гласували срещу обжалването. 
						"Ще има референдум," каза заместник-председателят на съда Хасим Кълъч пред тълпата журналисти, които го очакваха пред сградата. Вероятно гласуването ще се проведе на 21 октомври. 
						Законът бе приет от управляващата Партия на справедливостта и развитието (ПСР), след като кандидатът й за президент, външният министър Абдула Гюл, не получи необходимото мнозинство от две трети в парламента. Освен прякото избиране на президента от народа промените намаляват мандата на държавния глава от седем на пет години и определят ограничение от два мандата. Мандатът на парламента се намалява от пет на четири години. 
						Сегашният президент Ахмет Недждет Сезер, непоколебим защитник на светската държава, който често се е сблъсквал с ПСР, наложи вето на закона, но той все пак бе одобрен от парламента. Президентът, заедно с основната опозиционна Републиканска народна партия, после обжалва пред Конституционния съд. 
						Решението бе взето едва две седмици преди парламентарните избори на 22 юли. В продължение на месеци светските институции на Турция и ПСР, чиито корени са в исляма, водят жестока политическа битка. 
						Зашитниците на светската държава организираха серия от протести, на които се стекоха милиони. По време на тези т. нар. "митинги за републиката" участниците носеха турски знамена и скандираха срещу ПСР с лозунга "Турция е светска държава и ще си остане такава". 
						Конституционният съд се смята за съществена част от светската държава и учуди мнозина с решението си. Според съобщения в медиите това е знак, че битката между привържениците на светската държава и ПСР е приключила, поне засега. 
						Сега турците трябва да решат дали искат да избират своя държавен глава или предпочитат това да направят избраните депутати в парламента. Все още не е ясно кога тази 70-милионна страна ще има нов президент. 
						По закон депутатите, които ще бъдат избрани на 22 юли, трябва в 30-дневен срок да изберат президент. Но референдумът за прекия избор на президента от народа ще се проведе едва към края на октомври.

Преговори във връзка с ядрената програма на Иран: каква е ролята на Анкара?
					25/01/2011
					Икономическите и дипломатическите връзки с Иран поставят Турция в сложно положение на фона на усилията за намиране на решаване на проблема с ядрената програма на Техеран.
					От Алакбар Рауфоглу за Southeast European Times -- 25/01/11
 
					 
						
Иранският екип от преговарящи пристига за втория ден на преговорите в двореца "Чъраган" в Истанбул миналата седмица. [Ройтерс]
						Международни дипломати се събраха в петък (21 януари) в османски дворец от XIX в. в центъра на Истанбул, за да обсъдят спорната ядрена програма на Иран. Въпреки че двудневните преговори завършиха без споразумение, вратата за по-нататъшни преговори остана отворена. 
						Като посредник в преговорите Анкара не получи място на масата на преговарящите страни - Съединените щати, Великобритания, Русия, Китай, Франция, Германия и Иран. А някои местни анализатори казват, че очакванията на Турция са били малки от самото начало. 
						Гюнтай Шимшек, на 43 г., колумнист в истанбулския вестник "Хабертюрк", казва, че общественото мнение е раздвоено относно Иран.
						"От една страна, има някои бизнесмени, подкрепяни от правителството, които имат икономически връзки с Иран," каза той за SETimes. "Но други, главно от опозицията, се чудят дали Турция си няма по-важни проблеми." 
						 Двустранните връзки между съседките продължават да бъдат относително близки. През последните няколко години търговията и инвестициите са във възход. 
						Според Шимшек обаче проблемите на Иран с останалия свят са повлияли на нагласите в Турция. "Има хора и в двете страни, които виждат участието на Турция [в преговорите] като препятствие," казва той. 
						Арзу Джелалифер Екинджи, анализатор в Международната организация за стратегически изследвания УСАК, смята, че политиката на Анкара спрямо Иран е "чудесна на теория, но много трудна на практика". 
						"Повечето хора тук виждат участието на Турция в преговорите с Иран по-скоро като роля на помирител, отколкото на посредник," каза тя за SETimes, добавяйки, че Турция рискува да загуби най-много, ако нещата се влошат. 
						"Ако Иран успее да се сдобие с ядрени оръжия, това ще засегне не само Иран. В района ще започне надпревара. Освен това според някои хора, които смятат, че Турция е под политическото влияние на Иран, виждат ситуацията дори още по-лоша," каза тя. 
						Докато Западът налага санкции, Анкара се опитва да извлече дивиденти от дипломатическите си връзки, каза Екинджи. "Тази политика се подкрепя от голямата част от турския народ, който желае мирен Иран," добави тя. 
						Итамар Рабинович, бивш израелски посланик в САЩ, смята, че Турция вероятно няма да бъде ефикасен посредник, защото понастоящем е прекалено близка с Техеран. 
						"Гледната точка на Анкара и интересът й към иранската ядрена програма са комплексни," каза Рабинович за SETimes. 
						 "В крайна сметка Анкара не иска Иран да разполага с ядрен арсенал, но Анкара се е доближила до ирано-сирийската ос в близкоизточната политика и не желае да допусне срещу Иран да има военно нападение или да бъдат наложени строги санкции," добави той.

СПМ: Правителството на РС оспорва Дейтънското споразумение
					28/09/2009
					Отхвърляйки правомощията на върховния представител, правителството на Република Сръбска оспорва Дейтънското мирно споразумение, заяви в петък Управителният съвет на Съвета за прилагане на мира.
					(АП, EurActiv, Б92 - 25/09/09; Ройтерс - 24/09/09; АФП - 23/09/09; Фена - 24/09/09 - 27/09/09; Служба на върховния представител -- 18/09/09 - 25/09/09)
 
					 
						
Управителният съвет на СПМ призова парламента на РС да преразгледа позицията си. [Архив]
						Отказвайки да се подчинят на заповедите на върховния представител на международната общност, босненските сръбски лидери оспорват Дейтънското мирно споразумение (ДМС), заяви в петък (25 септември) международният орган, отговарящ за мирния процес в Босна и Херцеговина (БиХ). 
						Посланиците от Управителния съвет на Съвета за прилагане на мира (СПМ) предупредиха, че произтичащата от това "низходяща спирала в политическите отношения и оспорването" на ДМС "само биха навредили" на интересите на РС и гражданите на БиХ. 
						Действия от този род също така подкопават "доверието [в Босна и Херцеговина] като потенциален бъдещ член на ЕС и НАТО", подчертаха дипломатите в изявление след срещата им в Сараево. 
						В четвъртък кабинетът на премиера на РС Милорад Додик реши да не изпълни решенията на върховния представител Валентин Инцко от 18 септември, които имат за цел да гарантират непрекъсната дейност на контролираната от държавата електрическа компания „Електропренос”. 
						Кабинетът също така поиска представителите на РС в органите на енергийното дружество, по-специално членовете на съвета на директорите, да бойкотират работата на компанията, докато акционерите се споразумеят как да решат проблемите помежду си. 
						"Решенията на правителството на РС са явен опит да бъде отслабена важна държавна компания, създадена в съответствие с конституцията на БиХ", посочи СПМ. "Това също така е съществено отклонение от изпълнението на важни приоритети, свързани с членството в ЕС." 
						Посланиците призоваха кабинета на Додик и по-специално парламента на РС да преразгледат тази позиция на извънредното си заседание в сряда, когато депутатите трябва да обсъдят решенията на Инцко от 18 септември. 
						„Електропренос” беше създадена като част от споразумението от 2006 г., съгласно което трите съществуващи оператора, управлявани от сърби, хървати и бошнаци, бяха обединени в общо държавно електропреносно дружество. Целта на решението бе то да позволи присъединяването на БиХ към единната енергийна общност на Югоизточна Европа. РС притежава 41-процентно участие в компанията, а Федерация БиХ (ФБиХ) е собственик на останалите 59 %. 
						Върховният представител взе засягащите „Електропренос" решения един ден преди края на мандата на генералния директор на компанията. 
						Мандатът на четирима от членовете на управителния съвет изтече преди повече от година, но до момента управителните органи на „Електропренос” не са направили опити за започване на процедури за попълването на някои от тези постове, отбеляза Инцко. Според него положението във фирмата "се е влошило сериозно в резултат на продължаващия бойкот от страна на властите на РС". 
						Призовавайки правителството на РС "незабавно и конструктивно да възобнови изпълнението на задълженията си в компанията и да помогне за нейната безпроблемна работа", австрийският дипломат нареди на членовете на управителния съвет на енергийното дружество да назначат незабавно нов генерален директор. 
						Управителният съвет на СПМ посочи също, че решението на правителството на РС да не публикува в "Държавен вестник” решението на Инцко от 18 септември също представлява "пряко оспорване" на ДПА. 
						Преди една година властите в РС заплашиха да се изтеглят от електрическата компания и вместо това да създадат свой собствен оператор. 
						В допълнение към решенията на Инцко заместник върховният представител и международен наблюдател за Бръчко Рафи Грегорян издаде на 19 септември заповед, с която забрани придобиването от двете автономни области на собственост на "Електропренос" в окръг Бръчко, в случай че дружеството бъде прекратено. 
						Правителството на РС отказа да се подчини и на заповедта на Грегорян, определяйки я като неприемлива и потенциално опасна във финансов аспект. 
						На 18 септември Инцко изготви и пакет от други решения, които трябва да подготвят окончателното приключване на специалното наблюдение в Бръчко до края на тази година, което е едно от основните предварителни условия за евентуалното закриване на Службата на върховния представител.

Шестият кръг от преговорите за Косово във Виена не донесоха кокретни резултати
					02/06/2006
					Макар че последният кръг от директните преговори между Белград и Прищина помогна за изясняването на позициите на двете страни, малко бе направено за постигане на конкретно споразумение, според пратеника на ЕС Щефан Лене.
					От Блерта Фоничи за Southeast European Times от Прищина – 02/06/06
 
					 
						
Етнически албанци работят в открита въгледобивна мина в косовския град Обилич. Представителите на етническите албанци и на Сърбия се срещнаха в сряда (31 май) за шести път, за да обсъдят икономическия статут на Косово и финансовите връзки със Сърбия. [Гети Имиджис] 
						Шестият кръг от преговорите между Прищина и Белград бе проведен в сряда (31 май) във Виена, като този път в центъра на дискусиите бяха икономически въпроси. Според пратеника на ЕС за преговорите, Щефан Лене, последната среща е била полезна, защото е помогнала за изясняването на позициите на двете страни. 
						"Не трябва обаче да си правим никакви илюзии," каза Лене, който е председател на работната група по икономика към службата на специалния пратеник на ООН (ЮНОСЕК). Остават значителни различия по основни въпроси, подчерта той. 
						Някои от икономическите въпроси са тясно свързани с основните въпроси за статута и затова е трудно да се разглеждат на този етап на процеса, каза Лене. "Те се отнасят до важни аспекти на икономическите интереси на Сърбия и Косово и … някои от тези въпроси са невероятно сложни от техническа гледна точка," добави той. 
						По въпроса за външния дълг налице е известно съгласие по общия подход, каза Лене. По-конкретно Косово е готово да плаща част от международния дълг на Сърбия и Черна гора. 
						Но по въпроса за собствеността съществуват дълбоки различия. Според Лене мандатът на ЮНОСЕК не включва предоговаряне на икономическото законодателство на Косово от последните седем години или намеса в управлението на процеса. 
						По-скоро, каза той, процесът за статута може да разгледа съществуващите механизми, за да се гарантира, че исковете, свързани с частна собственост, и процесът на приватизация ще бъдат разглеждани коректно, дори и след като резолюция 1244 на ООН бъде заменена от друга резолюция. 
						По време на кръга от преговорите в сряда делегацията на Белград повдигна и въпроса за вътрешния дълг, докато Прищина повдигна въпросите за кадастралната документация, пенсионните права, сметките в чужда валута и идеята за цялостен компенсационен механизъм във връзка с исковете на частни лица. 
						"Двете страни се договориха, че ще обменят нужната информация и ще се върнат към този въпрос на по-късен етап," каза Лене. 
						Други новини -- Заместник специалният пратеник на ООН Алберт Рохан обяви, че ЮНОСЕК в момента сформира работна група за създаването на защитени зони за религиозни обекти. Групата включва ЮНОСЕК, представители на Белград, Прищина и Сръбската православна църква, както и експерти от Съвета на Европа и ЮНЕСКО. "Надяваме се работната група да започне работа в региона през седмицата след 12 май," добави Рохан. 
						Той съобщи също, че правителството в Прищина е дало одобрението си за подписване на протокола за трайно завръщане на бежанците с Белград. Макар че протоколът не попада в компетенциите на ЮНОСЕК, споразумението бе постигнато по време на петия кръг от преговорите във Виена, проведен на 23 май.

Гръцкият парламент гласува да бъдат повдигнати обвинения срещу трима министри от предишния кабинет 
					17/11/2010
					 
						АТИНА, Гърция -- Във вторник (16 ноември) парламентът гласува за повдигането на обвинения срещу трима бивши министри във връзка с поредица от сделки с недвижими имоти между държавата и местен манастири. Бившият министър на аграрното развитие и храните Евангелос Басиакос, бившият министър на развитието на селските райони Александрос Контос и бившият министър на финансите Петрос Дукас -- всички от предишното консервативно правителство, оглавявано от партията „Нова демокрация” -- ще отговарят по обвинения в злоупотреба с доверие, решиха депутатите. Внесеното от управляващата партия ПАСОК искане да бъдат повдигнати подобни обвинения срещу други двама бивши министри -- Теодорос Русопулос и Георгиос Вулгаракис -- беше отхвърлено. Петимата отрекоха да са вършили нещо нередно и заявиха, че действията на ПАСОК са политически мотивирани. Атински съд ще гледа делото през януари. Разследването на така нареченото дело "Ватопеди” разкри, че въпросните сделки, по които 1000-годишният манастир е получил първокласна земя, собственост на държавата, в замяна на далеч по-евтина земеделска земя, са коствали на данъкоплатците около 100 милиона евро. (АП, ДПА, АНА-МПА - 16/11/10)

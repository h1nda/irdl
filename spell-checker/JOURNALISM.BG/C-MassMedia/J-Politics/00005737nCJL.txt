Българският президент получи награда в Москва		22/01/2003		Българският президент Георги Първанов, който бе в Москва, за да получи награда за изключителния си принос за православното единство, се срещна с руския си колега Владимир Путин. Първанов получи уверения, че Русия ще ускори процедурите по уреждане на дълговете си към България.		(АП, БиБиСи, БТА, РИА Новости, бТВ, Медиапул, Дневник - 21/01/03)
 		 			Във вторник (21 януари) българският президент Георги Първанов се срещна в Москва с руския си колега Владимир Путин. Първанов бе в руската столица, за да получи награда за приноса си към единството на Православието.			По време на срещата в Кремъл, Путин обеща да ускори процедурите по уреждането на руския дълг към България, възлизащ на 100 млн долара. Изплащането ще бъде дискутирано на срещата на Българо-руската комисия за икономическо сътрудничество през тази седмица в Санкт Петербург. Една част от дълга вероятно ще бъде изплатен в ядрено гориво, а друга в брой.			Путин заяви, че сътрудничеството между България и Русия напоследък се е засилило. Приветствайки от една страна увеличения стокооборот между двете страни, възлизащ на 1,5 млрд долара през 2002 г., той изрази съжаление за неуспеха в промяната на неговото преструктуриране. Двамата лидери обсъдиха формулата "стоки за услуги" и Путин потвърди руския интерес към българския енергиен сектор и приватизацията на енергийните компании. Според него Русия проявява интерес и към проекти за увеличаване на доставките и транзита на природен газ през България. Очаква се Алексей Милер, изпълнителен директор на руския "Газпром", да обсъди този въпрос с български представители по време на визитата си в София през февруари.			Двамата президенти уточниха някои аспекти от посещението на Путин в България, което ще се състои от 1 до 3 март. Планирана е и среща на външните министри на двете страни в края на януари.
			В Москва Първанов присъства на специална церемония, организирана от Международния фонд за православно единство и получи годишната награда на фонда за 2002 г., която му бе връчена за "изключителни заслуги за обединяването на православните народи".			Главата на Руската православна църква, Патриарх Алексей II, оцени високо усилията на Първанов за обединяването на разделената Българска православна църква, позовавайки се на закона, приет от парламента през декември, който цели прекратяването на разкола.			"Приемам тази награда като президент на страна, в която религиозните права и равноправието на християни, мюсюлмани, евреи и други са гарантирани от конституцията и другите закони и което е още по-важно, са реалност", заяви президентът по време на церемонията.			Първанов заяви, че ще дари 20-те хиляди долара към наградата на две училища в южна България, на СУ "Климент Охридски" за учредяването на годишна награда за най-добра студентска разработка, и за други инициативи.

Ще застрашат ли измененията в сръбския закон за акцизите чуждестранните инвестиции?
28/04/2004
Докато сръбското правителство продължава да търси чужди капитали, икономисти предупреждават, че предлаганите промени в Закона за акцизите могат да навредят на инвестиционния климат.
От Давор Коникушич за Southeast European Times в Белград- 28/04/04
 
 
Според финансовия министър Младжан Динкич обществото няма да почувства увеличението на данъка върху бензина, тъй като Бензиновата промишленост на Сърбия ще покрие новата цена. [АФП]
По-рано този месец членове на сръбския парламент започнаха дебат по предложените изменения в съществуващия Закона за акцизите. Сред най-важните изменения са планираните увеличения на акцизите върху бензина, цигарите и кафето.
Финансовият министър Младжан Динкич казва, че обществеността няма да почувства ефекта от увеличението на данъка върху бензина, защото Бензинова промишленост на Сърбия (БПС) ще покрие ценовата разлика от три динара от собствените си резерви. Директорът на БПС Желико Попович подкрепи изявлението на Динкич, макар че подчерта същевременно, че новите цени ще се почувстват вследствие на силната конкуренция от страна на Лукойл и други компании на сръбския пазар.
Производителите на цигари не са коментирали възможността да бъдат изолирани техните клиенти чрез финансиране на увеличения акциз върху тютюневите изделия от собствените им бюджети. Медиите в Сърбия съобщават, че Бритиш Американ Табако (БАТ) и Филип Морис - които станаха собственици на тютюневите фабрики Вране и Ниш миналата година - подготвят остра реакция на правителственото решение. Подписаните от тези компании договори са били обусловени от Закона за акцизите, приет от миналото правителство миналия юли с подкрепата на Демократическата партия на Сърбия и други партии.
Бившият финансов министър Божидар Делич, който е взел участие в преговорите с БАТ и Филип Морис, каза, че сегашният закон предвижда постепенно увеличение на акцизите, което да доведе до синхронизиране с политиката на ЕС и Световната банка към 2010 г. Първото увеличение на акцизите е било планирано за 2005 г.
"По този начин ние предложихме платформа с предвидими условия за бизнеса на онези, които планират да инвестират в страната ни. Когато президентът на Филип Морис бе атакуван от някои анализатори, че е платил висока цена за Табако Индъстри Ниш, той отговори, че го е направил заради стабилността на бизнеса, осигурена от закона за акцизите," каза Делич.
Що се отнася до предлаганите изменения, той каза, че "би било вредно за страната ни да се приемат такива решения без консултации с тримата най-големи инвеститори в страната - Филип Морис, БАТ и Лукойл. "
Според Делич и други икономисти предлаганите изменения противоречат на заявеното от правителството желание да се привлича чуждестранен капитал. Докато от една страна продължават приказките за ухажване на инвеститори, за да дойдат те в Сърбия, казват икономистите, базата за привличане на инвеститори се променя и вероятно подкопава.

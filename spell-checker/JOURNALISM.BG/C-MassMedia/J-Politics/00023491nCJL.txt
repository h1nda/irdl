Управляващата партия в Турция номинира секуларист за председател на парламента
					09/08/2007
					 
						АНКАРА, Турция -- Премиерът Реджеп Тайип Ердоган сложи в сряда (8 август) край на ширещите се от седмици спекулации, като номинира секуларист за поста председател на парламента. След като се консултира с лидерите на своята Партия на справедливостта и развитието (ПСР) и с опозицията, Ердоган избра Коксал Топтан, бивш министър на образованието и културата в предишни правителства до присъединяването си към ПСР. Той очаква лесна победа над другите двама кандидати за поста в четвъртък. Лидерите на две опозиционни партии, Републиканската народна партия и Демократичната лява партия, се срещнаха с него в четвъртък и го подкрепиха. 
						Политиците очакват обявяването на кандидата на ПСР за президент. Предишният кандидат, външният министър Абдула Гюл, бе отхвърлен от опозицията. Девлет Бахчели, лидер на третата по големина партия в парламента, Партията на националистическото движение, предупреди, че ако има повторен опит за номиниране на Гюл, това ще доведе до нова политическа криза. (Заман - 09/08/07; AП, Ройтерс, АФП, Анадолска информационна агенция, Търкиш прес - 08/08/07)

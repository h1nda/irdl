Официален албански представител заяви, че вероятно президентът ще свика новия парламент на 10 август
					27/07/2005
					 
						ТИРАНА, Албания -- Съветникът на президента Алфред Мойсиу по юридическите въпроси, Артур Метани, каза във вторник (26 юли), че Мойсиу вероятно ще насрочи първото заседание на новия парламент за 10 август, но само ако Централната избирателна комисия (ЦИК) успее да завърши проверката на свързаните с изборите жалби. Изборите бяха проведени на 3 юли. Президентският съветник призова също политическите партии да не оказват натиск върху Мойсиу да свиква законодателния орган и да спазват законните процедури. 
						Също във вторник ЦИК реши да повтори изборите в два избирателни района поради нередности, допуснати по-рано този месец. Според представители на ЦИК повторните избори едва ли ще окажат влияние върху победата на Демократическата партия. (Албейниън нюз - 27/07/05; Уеб-сайт на албанския президент - 26/07/05)

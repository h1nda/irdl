Инциденти помрачават началото на предсрочните избори в Македония
					01/06/2008
					 
						СКОПИЕ, Македония -- Изблици на насилие помрачиха гласуването в предсрочните избори в неделя (1 юни), свикани след като парламентът бе разпуснат през април, когато Македония не получи покана за членство в НАТО. При един такъв инцидент полицията съобщи, че е бил убит един човек, а няколко други са били ранени при нападение срещу полицейски патрул в град Арачиново в северната част на страната, който е населен главно с албанци. Би Би Си съобщи, че насилието е било предизвикано от прекъсване на изборите в пет области, което може да навреди на перспективите на Македония за членство в ЕС. Според последните проучвания коалицията "За по-добра Македония", оглавявана от управляващата ВМРО-ДПМНЕ, е фаворит. "Слънце-Коалиция за Европа", оглавявана от Социалдемократическия съюз на Македония също се очаква да спечели няколко места в парламента, както и две етнически албански партии: Демократически съюз за интеграция и Демократическа партия на албанците. Експертите очакват сравнително ниска избирателна активност - около 50-55%. (Maкфакс, A1, МИА, РИА Новости, ИТАР-ТАСС, Ройтерс, AФП - 01/06/08)

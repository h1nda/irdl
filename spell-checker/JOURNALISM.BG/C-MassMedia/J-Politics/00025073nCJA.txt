Председателството на ЕС желае предприсъединителното споразумение със Сърбия да бъде подписано скоро
					09/01/2008
					Словения, която в момента е ротационен председател на ЕС, заяви, че Сърбия може да подпише Споразумение за стабилизация и асоцииране до края на този месец.
					(Блиц - 09/01/08; АФП, АП, Ройтерс, ДПА, АКИ, Би Би Си, Дойче Веле, Бета, Б92 - 08/01/08)
 
					 
						
"Много е важно всички в Сърбия да осъзнават, че това условие остава и е съществено за сключването на Споразумението за стабилизация и асоцииране," каза във вторник (8 януари) еврокомисарят по разширяването Оли Рен. [Гети Имиджис]
						Словения, която е новият председател на ЕС, заяви във вторник (8 януари), че желае предприсъединителното споразумение на Сърбия с 27-членния блок да бъде финализирано до седмици, но призна, че не всички държави членки подкрепят идеята. 
						Споразумението за стабилизация и асоцииране (ССА) със Сърбия, което се разглежда като първа важна стъпка към евентуално членство в Съюза, бе парафирано през ноември. Представителите на ЕС тогава казаха, че за да бъде одобрен пактът, страната трябва да покаже пълно сътрудничество с Международния наказателен съд за бивша Югославия (МНСБЮ). 
						Трибуналът със седалище в Хага все още изисква арестуването и предаването на останалите четирима обвиняеми в извършването на военни престъпления, включително бившия босненски сръбски лидер Радован Караджич и неговия военен командир Ратко Младич. Докато местонахождението на Караджич е неизвестно, за Младич се смята, че се укрива в Сърбия. 
						"Аз съм един от онези, които вярват, че ССА трябва да бъде подписано възможно най-скоро, евентуално до края на този месец, но някои наши колеги трябва да бъдат убедени, че това е добра идея," каза пред репортери словенският външен министър Димитрий Рупел в Любляна във вторник. 
						В изказване след среща с еврокомисаря по разширяването Оли Рен по-късно през деня той каза, че ще бъде сформиран специален екип, който да помогне за ускоряване на присъединяването на Сърбия към ЕС. В групата ще участват представители на Словения и Франция, която ще поеме шестмесечното ротационно председателство на ЕС на 1 юли, както и други представители на ЕС. 
						В изказване след разговорите във вторник с върховния представител на ЕС за външната политика Хавиер Солана в Брюксел сръбският външен министър Вук Йеремич изрази надежда, че ССА ще бъде подписано на 28 януари, когато високопоставени дипломати от блока трябва да проведат следващата си среща. 
						Някои държави от ЕС, като Белгия и Холандия, изразиха нежеланието си на Сърбия да се разреши да продължи по пътя на присъединяването, преди издирваните от МНСБЮ бегълци, по-специално Младич, да бъдат предадени на Трибунала. 
						След разговорите си с белгийския външен министър Карел де Гухт Йеремич каза, че Белгия би могла да преразгледа своята позиция относно ССА със Сърбия преди тази среща на външните министри от ЕС на 28 януари. За подписването на ССА е необходима единодушната подкрепа на всички държави членки. 
						Миналата седмица сръбският премиер Воислав Кощуница предупреди ЕС, че “трябва да избере" дали да подпише ССА със Сърбия, или да изпрати съдебна и полицейска мисия в Косово. 
						Въпреки липсата на официална реакция на ЕС след изявлението на Кощуница Рупел описа тази гледна точка като “несъществуваща дилема”. Той също така припомни на Белград, че "не ЕС е този, който прави опити Сърбия да влезе в ЕС" и че Сърбия е тази, която се стреми към членство. 
						"Не мисля, че определянето на статута на Косово и интеграцията на Сърбия в ЕС могат да бъдат предмет на сделка," подчерта Рупел.

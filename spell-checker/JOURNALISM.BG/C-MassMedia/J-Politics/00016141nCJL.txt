Съветът на министрите на ЕС одобри започването на преговори по ССА със Сърбия и Черна гора 
		04/10/2005
		 
			ЛЮКСЕМБУРГ -- Съветът на министрите на ЕС одобри в понеделник (3 октомври) започването на преговорите по Споразумението за стабилизация и асоцииране (ССA) със Сърбия и Черна гора, като възложи на Европейската комисия да започне преговорите колкото е възможно по-скоро. В официална декларация, високопоставени дипломати от Съюза се изказаха положително по отношение на съществения напредък, постигнат от федералния съюз, като същевременно подчертаха, че ходът и приключването на преговорите ще зависят от по-нататъшните правни и административни реформи, осъществяването на конституционната глава и пълното сътрудничество с трибунала на ООН за военните престъпления.
			Също в понеделник, министърът на сръбската държавна администрация Зоран Лончар предсказа, че все повече обвиняеми ще се предават в резултат на неотдавнашното решение на трибунала да освободи временно бившия началник на генералния щаб на югославската армия Небойша Павкович и пенсионирания сръбски генерал от полицията Сретен Лукич. Те ще чакат започването на процесите срещу тях в Сърбия и Черна гора, вместо в Хага. (Бета, Танюг - 03/10/05)

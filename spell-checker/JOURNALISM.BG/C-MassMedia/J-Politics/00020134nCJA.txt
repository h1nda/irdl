В БиХ се проведоха общи избори 
					02/10/2006
					Двама от сегашните членове на тристранното Председателство на Босна и Херцеговина изглежда губят местата си, а третият води в оспорвана надпревара. 
					(Ройтерс, AФП, ДПА, БиБиСи, Гласът на Америка, Файненшъл Таймс, ХИНА - 02/10/06; AП, ДПA, Евронюз, РСЕ/РС, Б92, Сербианна - 01/10/06)
 
					 
						
Очаква се избирателната активност да е по-висока, отколкото през 2002 г., казаха организатори на изборите. [Харис Мемия]
						Предварителните резултати от проведените в неделя (1 октомври) общи избори в Босна и Херцеговина (БиХ) показаха, че Харис Силайджич, основател на умерената Партия за БиХ, е най-сигурният кандидат за босненското място в тристранното Председателство на страната. Босненското сръбско място изглежда се печели от Небойша Радманович, член на партията на премиера на Република Сръбска (РС) Милорад Додик, Съюз на независимите социалдемократи (СНСД). 
						Надпреварата за босненското хърватско място бе твърде оспорвана в понеделник и не е ясно дали сегашният представител на общността ще успее да запази поста си. 
						Силайджич, който беше външен министър на БиХ по време на конфликта от 1992-1995 г., а по-късно бе и премиер, спечели 38 % от гласовете за босненското място. Сегашният представител Сюлейман Тихич е втори с 18 %. 
						"Ще направя всичко, което мога, за да водят босненските граждани по-добър живот," цитира АП думите на Силайджич, който се смята за твърд привърженик на обединена БиХ. Определайки резултатите от гласуването като важна стъпка към пълна демокрация, той подчерта, че е необходимо всички политици в страната да "работят заедно, за да направят Босна по-добро място". 
						По предварителни оценки Радманович печели 56 % от гласовете за босненското сръбско място и ще смени сегашния представител Борислав Паравац от Сръбската демократическа партия. 
						Иво Миро Йович, който сега заема босненското хърватско място, води оспорвана надпревара с Желко Комшич от многоетническата Партия на социалдемократите. В понеделник сутринта Йович имаше съвсем незначителна преднина с 11,83 % спрямо 11,41 %. 
						Очаква се избирателната активност да е по-висока, отколкото на изборите през 2002 г., каза председателят на избирателната комисия Бранко Петрич. Но тя вероятно пак ще е под 55 %. Според предварителните протоколи от 126 общини, изпратени на комисията през първите два часа след затварянето на повечето от 4 300-те избирателни секции, най-високата активност от 83 % е регистрирана в град Крешево в Централна БиХ. 
						Броят на избирателите в БиХ в момента е 2,7 млн., в сравнение с 2,3 млн. през 2002 г.. 
						Освен за председателство, босненци гласуваха и за членове на парламента. Като се има предвид сложното политическо устройство на БиХ, в РС се проведоха и избори за президент на автономната област и за двама вицепрезиденти, както и за членове на парламента. 
						Избирателите в мюсюлманско-хърватската Федерация БиХ гласуваха за парламент на автономната област и за десет кантонални събрания. 
						Изборите в неделя се проведоха едва няколко месеца преди планираното закриване на Службата на върховния представител през юни 2007 г., като се очаква след това политиците на БиХ да поемат пълната отговорност за бъдещето на страната и напредъка й по пътя на евроинтеграцията. 
						Върховният представител Кристиан Шварц-Шилинг, който ще остане в БиХ като специален представител на ЕС, ще има значително намалени пълномощия.

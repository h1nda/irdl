ЕС започна преговори за визовия режим с БиХ
					27/05/2008
					Премиерът на Босна и Херцеговина твърди, че страната му е готова да изпълни всички условия за постигане на споразумение за безвизов режим с ЕС.
					(AП, EurActiv, Синхуа, Balkan Insight, Б92, Фена, Европейска комисия - 26/05/08)
 
					 
						
"Темпът ... ще бъде определен от способността [на БиХ] да изпълни необходимите условия и реформи,” каза заместник-председателят на Европейската комисия Жак Баро. [Гети Имиджис]
						ЕС започна преговори за либерализиране на визовия режим с Босна и Херцеговина в понеделник (26 май) в Брюксел, три седмици преди 27-членният блок да подпише дълго отлаганото предприсъединително споразумение с балканската страна. 
						„С откриването на диалога за безвизов режим на пътуване Европейският съюз доказва решителността си за постигане на общата цел за свободно придвижване за гражданите на Босна и Херцеговина,” заяви на церемонията по официалното откриване на преговорите заместник-председателят на Европейската комисия (ЕК) Жак Баро. 
						ЕС ще вдигне визовите ограничения, на които са подложени понастоящем гражданите на БиХ, след като тяхната страна изпълни пакет от условия. Баро заяви, че в следващите няколко седмици властите в БиХ ще получат пътна карта, в която ще са посочени всички изисквания, които трябва да бъдат покрити. 
						Мерките, за които ЕС настоява, включват въвеждането на биометрични паспорти, осигуряването на надлежна защита на националните граници и борба с организираната престъпност, корупцията и незаконната имиграция, посочи той. 
						Баро, който замести по-рано този месец Франко Фратини на поста върховен представител на ЕС по въпросите на правосъдието и вътрешните работи, не пожела да спекулира колко дълго ще продължи процесът на преговори. Той изрази обаче убеденост, че БиХ ще предприеме бързи стъпки за изпълнение на изискванията на ЕС. 
						 Темпът на преговорите „ще бъде определен от способността на Босна да изпълни необходимите условия и реформи,” подчерта той. 
						Премиерът на БиХ Никола Шпирич, който присъства на церемонията в понеделник, приветства решението за започване на преговори, заявявайки, че то ще „затвърди европейската идея” в страната му. 
						„Поели сме ангажимент да изпълним всички условия от пътната карта,” е заявил той в Брюксел, цитиран от Balkan Insight. „Нашата цел е безвизов режим за всички граждани на Босна и Херцеговина.” 
						ЕК пое първата стъпка към пълно либерализиране на визовия режим миналата година с подписване на споразумения за визови улеснения с всички страни от Западните Балкани. Съгласно тези споразумения, които влязоха в сила на 1 януари, таксите за визи за ЕС бяха намалени от 60 на 35 евро. За някои категории лица, като деца и пенсионери, те бяха премахнати напълно. 
						Споразуменията също така опростиха и ускориха процеса за получаване на визи за много други групи, между които студенти, спортисти, културни работници, журналисти, хора, нуждаещи се от медицинско лечение, и бизнесмени, работещи с фирми от ЕС. 
						ЕК реши след това да открие технически преговори за либерализиране на визовия режим с всички западнобалкански страни с цел процесът да бъде завършен до 1 януари 2009 г. 
						Еврокомисарят по разширяването Оли Рен, който също присъства на церемонията в понеделник, приветства започването на преговорите, имащи за цел постигане на безвизово пътуване за всички граждани на БиХ. 
						„Това е особено добра новина за по-младото поколение, което чрез свободата на придвижване ще има възможността да набере опит от първа ръка за ЕС," каза той. „Безвизовото пътуване е от ключово значение и за бизнеса, а следователно и за икономическото развитие и разкриването на работни места.” 
						Рен потвърди още, че ЕС ще подпише Споразумението за стабилизация и асоцииране (ССА) с БиХ на 16 юни. Споразумението, на което се гледа като на първа важна стъпка към евентуалното членство в блока, трябва след това да бъде ратифицирано от всички страни, членки на ЕС.

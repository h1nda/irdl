Европейският парламент подкрепя България и Румъния за присъединяването им към Шенгенското пространство
					15/10/2011
					Финландия и Холандия продължават да представят възражения въпреки общия консенсус, че критериите са изпълнени.
					От Цветина Борисова за Southeast European Times - 15/10/11
 
					 
						
Европейският парламент заседава миналата седмица в Брюксел. [Ройтерс]
						Членовете на Европейския парламент (ЕП) одобриха в четвъртък (13 октомври) резолюция, призоваваща всички държави членки на ЕС да разрешат на България и Румъния да се присъединят към Шенгенското пространство без граници. Призивът бе отправен въпреки яростната съпротива към кандидатурите на двете държави от страна на Холандия и Финландия. 
						"Румъния и България са изпълнили всички критерии за успешно приключване на процеса на оценка за присъединяване към Шенген", се казва в документа, в който се посочва, че кандидатурите на Букурещ и София трябва да бъдат преценени "единствено на основата на съществуващите критерии за членство". 
						ЕП отхвърли предложение за въвеждане на допълнителни критерии за двете страни, като се подсили Шенгенското acquis поради загриженост, свързана с организираната престъпност и корупцията. 
						Резолюцията в четвъртък бе одобрена непосредствено след одобряването на подобен документ от голямо мнозинство в ЕП през юни. Той ясно сигнализира за единодушно мнение, че двете кандидатки са извършили необходимото, за да засилят сигурността по границите си. 
						На среща на вътрешните министри на страните от ЕС през септември обаче Холандия и Финландия съобщиха решението си да наложат вето върху присъединяването на България и Румъния към Шенген, като аргументираха решението си с продължаващите проблеми, свързани с корупцията и организираната престъпност. 
						Румънският политически анализатор Габриел Андрееску е съгласен, че това са сериозни проблеми. Той споменава и друг проблем, свързан с неговата страна. 
						"Съществуват също и проблеми, свързани с румънски граждани, които смущават живота в селата и градовете в Западна Европа", каза той за SETimes. 
						Франц-Лотар Алтман, доцент в Държавния университет на Букурещ и ръководител на секция "Западни Балкани" в германския Институт за международна политика и сигурност, смята,че вътрешната политика във Финландия и Холандия играе определена роля. 
						"Съществуват силни десни популистки партии, които оказват силно влияние върху вътрешната политика", каза той за SETimes и посочи, че от страна на Австрия също могат да се чуят "скептични забележки" по отношение на кандидатурите на двете страни. 
						Българският анализатор Тихомира Трифонова от Центъра за модернизиране на политики е на същото мнение. "По отношение на техническата подготовка за контрол и охрана на външните граници на ЕС, не виждам причини България да не може да се присъедини към Шенген", каза тя за SETimes. 
						"Точно сега проблемът има чисто политически характер и трябва да се преодолее политическия натиск, пред който са изправени политиците от някои държави членки на ЕС", каза тя. 
						Що се отнася до следващата среща на вътрешните министри на страните от ЕС по-късно този месец, експертите не хранят големи надежди. 
						"България и Румъния едва ли ще се присъединят към Шенген преди следващата година", казва Трифоновa. 
						Андрееску е на същото мнение. "Западните страни днес имат много причини да отложат присъединяването на двете страни към Шенген."

Политически разногласия блокират реформата в полицията на БиХ
					06/02/2008
					Напредъкът на Босна и Херцеговина към евроинтеграция може да дерайлира, ако политиците в страната не съумеят да преодолеят поредната криза.
					(AФП - 06/02/08; Ройтерс, Б92, Фена, Dtt-net - 05/02/08; Balkan Insight, Служба на върховния представител - 04/02/08)
 
					 
						
Последният провал "отправя грешен сигнал към ЕС за намеренията на Босна и Херцеговина да продължи пътя си" към Съюза, заяви СВП. [Архив]
						Политиците в Босна и Херцеговина (БиХ) бяха призовани във вторник (5 февруари) да изпълнят ангажимента си за реформа в полицията и да не допускат отлагане на подписването на важен договор с ЕС. 
						"Неприемливо е, когато политиците са подписали нещо и са дали уверения на еврокомисаря по разширяването Оли Рен, да се откажат да го правят," каза в Сараево Дорис Пак, председател на Комисията за Югоизточна Европа в Европейския парламент (ЕП). 
						Изказването й бе направено три дни, след като лидерът на босненската Партия на демократичното действие (ПДД) Сюлейман Тихич оттегли подкрепата си за постигнатото към края на миналата година споразумение за изискваната от ЕС реформа в полицията. 
						След повече от две години безплодни усилия за постигане на споразумение Тихич и лидерите на другите пет основни партии в БиХ подписаха в края на октомври в Мостар декларация, обещавайки да изпълнят дейностите за преструктуриране на полицията в съзвучие с принципите на Съюза. Около месец по-късно те приеха план за действие в опит да деблокират процеса. Той би трябвало да доведе до обединяване на етнически разделените полицейски служби в страната и елиминиране на политическото вмешателство в работата на полицията. 
						Пробивът разчисти пътя за парафиране на Споразумението за стабилизация и асоцииране (ССА) с ЕС по време на посещението на Рен в Сараево на 4 декември. Комисарят обаче подчерта, че споразумението, смятано за основна първа крачка към евентуално членство в Съюза, ще бъде финализирано само след като бъдат изпълнени конкретните мерки за преструктуриране на полицията. 
						Отдръпването на Тихич става само дни преди крайния срок - 15 февруари - за предаване на няколко проекта на реформа в полицията. 
						"Ако процесът бъде забавен, подписването на ССА също ще се забави. Няма съмнение за това," е заявил Дирк Ланге, представител на Европейската комисия, отговарящ за БиХ, цитиран в репортаж на белградската Б92. 
						Решението на Тихич предизвика остри критики и от други международни представители, както и от босненски политици. 
						Обвинявайки лидера на ПДД, че тласка БиХ "назад", върховният представител Мирослав Лайчак предупреди в неделя, че подобно поведение би могло да изкара от релсите напредъка към присъединяване към ЕС. 
						"Мисля, че шансът ССА да бъде подписано до края на словенското председателството на ЕС [на 30 юни] вече окончателно пропадна," заяви словашкият дипломат. "Ако местните власти продължат да се държат по този начин, международната общност трябва да вземе мерки." 
						Лайчак е съгласен с боснеските сръбски политици, които свързаха оттеглянето на Тихич от споразумението за реформа в полицията с продължаващата свада между ПДД и Партията за БиХ (ПБиХ) - другата основна партия на бошнаците в управляващата коалиция на Федерация БиХ. 
						"Дребни политически интереси са важни за Тихич и смятам, че скоро ще установим какво се крие зад всичко това," каза върховният международен представител в БиХ. 
						Лидерът на босненската сръбска Партия за демократичен прогрес Младен Иванич изказа мнение, че проектите за необходимата реформа в полицията биха могли да се прокарат дори и без подкрепата на ПДД. Това обаче би могло да доведе до края на коалицията ПДД-ПБиХ и да предизвика нови избори, е казал той според репортаж на "Balkan Insight", публикуван в понеделник в излизащия в Баня Лука всекидневник "Независне Новине".

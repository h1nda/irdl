Гръцкото правителство избягна предсрочни избори
					08/11/2010
					 
						АТИНА, Гърция -- Според частичните резултати от местните избори в неделя (7 ноември) управляващата партия ПАСОК води в регионите на Атина, Западна Гърция, Централна Гърция, Източна Македония, Крит и Южноегейския регион. Резултатите помогнаха на правителството на премиера Георгиос Папандреу да избегне извънредните избори - вариант, за който Папандреу намекна в случай на загуба. "Знаем, че промяната не е лека. Но именно заради тази промяна гръцкият народ ни доведе на власт преди година. А днес той отново потвърди, че иска тази промяна," каза Папандреу в телевизионно изявление в неделя. Пак според частичните резултати основната опозиционна партия "Нова демокрация" води в Централна Македония, Западна Македония, Северноегейския регион, Епир, Тесалия и Йонийските о-ви. Двете партии са с близки резултати в регион Пелопонес. Избирателната активност сред 10-те милиона души, които са задължени да гласуват, бе около 60 %. Евентуалните балотажи ще се проведат на 14 ноември. (Би Би Си, Синхуа, Ройтерс, АНА-МПА - 07/11/10)

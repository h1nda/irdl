Байкал призова управляващата в Турция ПСР да се консултира с останалите партии за кандидатурата за президент 
					03/08/2007
					 
						АНКАРА, Турция -- Дениз Байкал, лидер на основната опозиционна Републиканска народна партия, призова в четвъртък (2 август) Партията на справедливостта и развитието (ПСР) да не прави едностранен избор на свой кандидат за президент. Байкал каза, че никоя партия не трябва да използва политическата обстановка за манипулиране на изборите. Той добави, че очаква премиерът Реджеп Тайип Ердоган да спази предизборното си обещание и да организира консултации с опозиционните партии. Консенсусът и сътрудничеството трябва да са ключът към всяка номинация, каза Байкал.
						Изглежда обаче, че номинирането на външния министър Абдула Гюл може би е вече решено. Според съобщенията въпросът е бил уреден по време на продължилата пет часа и половина среща в четвъртък между лидерите на ПСР Ердоган, Гюл и председателя на парламента Бюлент Арънч. (Сабах, Радикал, Заман - 03/08/07; Анадолска агенция - 02/08/07)

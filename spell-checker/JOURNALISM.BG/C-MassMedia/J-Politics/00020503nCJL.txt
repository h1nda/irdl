ЕС отмени преговорите между турски и кипърски министри 
					03/11/2006
					 
						БРЮКСЕЛ, Белгия -- ЕС преустанови плановете за среща между европейски официални представители и външните министри на Турция и Кипър. Финландският външен министър Ерки Туомиоя, чиято страна заема ротационното председателство на ЕС, заяви, че уреждането на двудневната среща се е оказало невъзможно. ЕС направи опит да намери изход от патовото положение, в което изпаднаха преговорите за присъединяване на Анкара. Турция отказа да отвори летищата и пристанищата си за транспортни средства от члена на ЕС Кипър, настоявайки ЕС първи да премахне ограниченията върху търговията с кипърските турци. 
						Кипърското правителство веднага обвини Турция за отмяната и обеща да продължи работата си за намиране на решение. Турският външен министър Абдула Гюл на свой ред обвини кипърските гърци, че злоупотребяват и вредят на процеса. Междувременно в Атина гръцкият премиер Костас Караманлис заяви пред парламента, че е неприемливо за кандидат на ЕС да отказва да признае страна, членка на ЕС. Европейската комисия ще публикува доклада си за напредъка на Турция идната седмица. (Файненшъл Таймс, Милиет - 03/11/06; АП, Turkishpress.com, Търкиш Дейли Нюз, БиБиСи, EU Observer - 02/11/06)

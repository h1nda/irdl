Турският президент Сезер наложи вето на предложените промени в Конституцията, свързани с президентските избори
					27/05/2007
					 
						АНКАРА, Турция -- Както се очакваше, отиващият си президент Ахмет Недждет Сезер наложи вето върху поправката в Конституцията в петък (25 май), която би направила възможен избора на президент от народа вместо от Парламента. Сезер заяви, че не е необходимо да се променя сегашната система и добави, че президент, избран с народен вот, може да повлияе върху равновесието на властта, тъй като Парламентът също се избира с пряк вот. Управляващата Партия на справедливостта и развитието, която е инициатор на поправката, разкритикува ветото на Сезер и заяви, че Парламентът ще одобри поправката колкото се може по-скоро. По закон, президентът не може да наложи вето два пъти на един и същ проектозакон, а трябва или да го одобри, или да свика национален референдум за него. Парламентарните избори в Турция ще се проведат на 22 юли. 
						Други новини - Външният министър Абдула Гюл призова Ирак и Съединените щати в петък да направят повече за ликвидирането на Кюрдистанската работническа партия (ПКК) в Северен Ирак. Той се оплака, че Анкара не получава достатъчно помощ в усилията си да изкорени терористичната организация. Гюл заяви, че търпението на правителството се изчерпва и че военните на Турция ще започнат да планират операция срещу базите. Иракското и американското правителства призоваха Анкара към въздържаност. (Заман - 26/05/07; НТВ, Би Би Си, Ройтерс, AП - 25/05/07)

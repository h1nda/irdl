Бившият сръбски президент пристигна в Хага
22/01/2003
Бившият сръбски президент Милан Милутинович, обвинен във военни престъпления, пристигна в Хага в понеделник (20 януари). Очаква се в близките дни срещу него да започне процес.
(Различни източници -- 20/01/03 - 21/01/03)
 
 
Бившият сръбски президент Милан Милутинович пристигна в Хага в понеделник (20 януари) и се очаква в близките дни да присъства на процеса пред Трибунала на ООН за военни престъпления. Милутинович бе подведен под отговорност по обвинения в престъпления срещу човечеството и нарушаване на военновременните закони или обичаи, произтичащи от ролята му в конфликта в Косово от 1998-1999 г. Той се предаде на трибунала преди три седмици, веднага след изтичането на петгодишния му президентски мандат в края на декември.
Милутинович пристигна в Холандия с югославски правителствен самолет и бе откаран в ареста на трибунала на ООН в Шевенинген. Няколко часа по-късно той бе призован на среща с главния прокурор на ООН за военни престъпления Карла дел Понте. Говорителка на обвинението заяви, че двамата не са дискутирали дали Милутинович ще свидетелства в процеса срещу Слободан Милошевич в замяна на намаляване на обвиненията, а дел Понте само "му е прочела правата в присъствието на двама адвокати и го е информирала за обичайното искане за разговор от страна на обвинението".
Въпреки че е бивш член на най-близкия кръг на Милошевич, Милутинович твърди, че не е бил водеща фигура, много рядко е участвал при взимане на решения или в операции и е имал малка власт за упражняване на влияние върху сърбите в Косово. Най-значимото участие на Милутинович в събитията в Косово по време на неговото президентство е оглавяването на сръбската делегация на организираните от САЩ мирни преговори в Рамбуйе през февруари 1999 г. Провалът на тези преговори доведе до кампанията на НАТО в Косово.
Милутинович бе обвинен заедно с Милошевич и трима други бивши сръбски висши длъжностни лица като участник в общото престъпно начинание за изгонването на значителна част от албанското население от Косово, за да бъде постигнат постоянен сръбски контрол над провинцията. Освен Милошевич, в Хага са вече и двама от другите обвиняеми - бившият началник-щаб на югославската армия генерал Драголюб Ойданич и бившият вицепремиер на Югославия Никола Шаинович. Петият обвиняем, бившият министър на вътрешните работи Влайко Стоилкович, се самоуби през април 2002 г.
След края на президентския мандат сръбските държавници убедиха Милутинович да се предаде с аргумента, че това ще му помогне да получи освобождаване под гаранция до започване на делото. Югославските власти представиха гаранции пред съда на ООН, че Милутинович, който е претърпял две сърдечни операции през последните години, ще се яви на процеса срещу него и изцяло ще сътрудничи на трибунала.
Според белградското Радио Б92, екипът по защитата на Милутинович ще бъде ръководен от британския адвокат Джон Ливингстън, който преди това е представлявал обвинения във военни престъпления босненски сърбин Душан Тадич.
"Като всеки друг обвиняем в Хага, г-н Милутинович иска условно освобождаване. Ще подадем молба веднага щом можем. Що се отнася до неговите шансове, не съм виждал гаранциите, но мисля че знам в общи линии какво е тяхното съдържание", заяви предпазливо Ливингстън пред репортери. Той определи случая като труден и много по-различен от всеки друг, в който е участвал.

Косовските сърби с нова политическа група
					13/02/2012
					Няколко сръбски партии и организации от Северно Косово обединяват силите си преди изборите през 2013 година.
					от Линда Карадаку и Сафет Кабашай от Прищина -- 13/02/12
 
					 
						
Сърбите в северната част на Косово се сдобиха с ново политическо движение. [Лаура Хасани/SETimes]
						Новата коалиция се нарича "Сръбско движение за Косово", а основателите ѝ имат ясна цел. "Намерението ни е да обединим сръбския народ и да му предложим още една алтернатива", сподели пред SETimes лидерът на Сръбската народна партия (СНП) Михайло Шчепанович.
						Останалите сръбски партии в Движението са Сръбското движение за съпротива, Сръбската Социалдемократическа партия, общинските лидери на Ропотова и Клокот и неправителствени организации. 
						Групата твърди, че ще работи по редица въпроси, свързани със сръбската общност в Косово, и ще се опита да постигне ниво на представяне, каквото е липсвало на косовските сърби до момента. 
						Единствената партия, която в момента присъства в правителството, е Сръбската либерална партия (СЛП). "Искаме сърбите да имат още един вариант да работят по решаване на проблемите си - не само чрез СЛП. Нямаме нищо против тази партия, но вярваме, че трябва да бъде развит различен начин на мислене; те не представляват сръбските интереси в достатъчна степен", обяснява Шчепанович. 
						Той допълва, че новото Движение ще действа различно по редица проблеми, като например създаването на "независима сръбска телевизионна станция, която остава само на хартия. Ще придвижим този въпрос, тъй като правото да съществува такъв канал е легитимно и се базира на плана Ахтисари", казва той.
						Движението е създало контакти и се радва на подкрепата на различни политически партии в Сърбия. "Имаме много приятели сред албанските политици. Те също искат алтернатива сред сръбските партии. Имаме различна визия за проблемите, пред които са изправени сърбите в Косово, и искаме да им дадем шанс да решат тези проблеми", обяснява Шчепанович. 
						Реакциите на местните сърби по отношение на Движението са смесени. Зоран Глигоревич от Грачаница сподели пред SETimes, че едно движение, базирано в Косово, може би по-добре ще се справи с реалните проблеми на сърбите в Косово, отколкото подобни организации, действащи като клонове на политически партии в Сърбия. 
						"При политическите партии, базирани в Белград, има значителни недостатъци по отношение на начина, по който те реагират на проблеми в Косово, и на практика липсват конкретни програми. Така че може би има място за новото движение, ако имат добра програма", разсъждава Глигоревич.
						Съгражданинът му от Грачаница Александър Тодоревич е по-скептично настроен. "Инициативата е отговор на местни политици, фрустрирани от собствените си политически организации", заяви той пред SETimes, като отбеляза, че всички лица начело на новото движение са ветерани от сегашните политически партии. 
						"Почти всеки ден има хора, които казват "Не съм доволен тук, така че ще създам нова [партия]", казва Тодорович. Той настоява, че в момента почти всеки може да си създаде партия и да разчита на сериозна финансова подкрепа отнякъде с цел да спечели места "в което и да е народно събрание".
						"Това е действителността. Имаме стотици политически партии", допълва той. 
						Сърджан В., който не пожела да разкрие фамилното си име, защото живее в Митровица, харесва идеята за обединяване на сърбите в Косово, но "опитът показва, че щом политиците спечелят местата в парламента, забравят как са успели да стигнат там. Нека обаче опитаме и с това", сподели той пред SETimes.

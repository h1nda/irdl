Политиката е в центъра на вниманието в Косово
					25/10/2010
					След разпадането на управляващата коалиция има вероятност през декември да се проведат предсрочни избори.
					От Линда Карадаку за Southeast European Times от Прищина -- 25/10/10
 
					 
						
Буяр Букоши отрече слуховете, че сформира т.нар. "Коалиция Ругова" със сина на покойния косовски лидер. [Ройтерс]
						През последните няколко седмици в Косово протичат драматични събития, в началото на които беше принудителната оставка на бившия президент Фатмир Сейдиу вследствие на решението на Конституционния съд. 
						Тя беше последвана от съобщението за провеждане на предсрочни избори през февруари. Преди да изминат 24 часа, Демократичната лига на Косово (ДЛК) на Сейдиу излезе от правителството. Сега министър-председателят Хашим Тачи оглавява кабинет, в който отсъстват половината министри, заместник-министри и други висши длъжностни лица. 
						Бившите съюзници се превърнаха в противници и ДЛК и Демократичната партия на Косово (ДПК) на Тачи си разменят гневни обвинения. В ДЛК, която в събота (30 октомври) провежда партиен конгрес, се води борба за власт. 
						Сейдиу се стреми да запази своето председателско място в ДЛК, което му коства поста на президент на Косово. Негов противник е Буяр Букоши, бивш министър на здравеопазването, някога член на правителството в изгнание на Ибрахим Ругова. 
						Букоши отрече слуховете в медиите, че той и синът на Ругова, Ука, ще предизвикат разцепване на ДЛК. 
						 „Не е вярно, че Ука и аз ще сформираме нова партия или фракция в рамките на ДЛК, както твърдят някои медии”, заяви той, като подчерта, че ще приеме резултатите от конгреса на партията независимо какви са те. 
						Междувременно ДПК остана обединена зад Тачи, като в неделя нейните членове го преизбраха за лидер на партията с бурно одобрение. Победата беше лесна, тъй като за поста нямаше други претенденти. 
						Тачи, който е начело на партията от нейното създаване през 1999 г., получи нов четиригодишен мандат. Той изрази увереност, че ДПК ще продължи да управлява Косово. 
						 Той също така за първи път говори за причините за разпадането на бившата управляваща коалиция. Тачи заяви, че Сейдиу го е помолил да не приеме за валидно решението на Конституционния съд, според което бившият президент е нарушил конституцията на страната, като едновременно е заемал президентския пост и е участвал в ръководството на ДЛК. 
						Тачи и неговата партия продължават да настояват за провеждането на предсрочни избори до средата на декември, като твърдят, че те са необходими заради предстоящите преговори със Сърбия, както и поради множество вътрешни причини, в това число процеса на приватизация, одобряването на държавния бюджет, както и редица инфраструктурни проекти. 
						В интервю за местните медии в събота членът на председателството на ДПК Джавит Халити заяви, че две или три парламентарно представени партии, както и някои формации на малцинствата, са заявили, че ще подкрепят провеждането на предсрочни избори. В съобщенията в медиите като възможна дата за провеждането на вота се посочва 12 декември. 
						Междувременно работната група за изборите вече прие някои важни решения със съгласието на политическите партии в Косово. Изборните резултати ще бъдат потвърдени чрез международен механизъм, а гражданите ще могат да гласуват и от чужбина.

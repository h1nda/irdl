Турция и Азербайджан подписаха важно газово споразумение 
					08/06/2010
					Министрите на енергетиката на Турция и Азербайджан подписаха дългоочаквано споразумение, което би могло да даде нов тласък на запланувания отдавна проект за газопровод "Набуко".
					(Ройтерс, Заман, АПА - 08/06/10; AП, АФП, ДПА, Блумбърг, Хюриет, Уърлд Булетин, News.az, AПA, Агенция Тренд Нюз, Eurasia Net - 07/06/10)
 
					 
						
Президентът на Азербайджан Илхам Алиев (вляво) и турският премиер Реджеп Тайип Ердоган присъстваха на подписването. [AФП]
						Турция и Азербайджан подписаха в понеделник (7 юни) в Истанбул важна сделка, която се очаква да даде тласък на подкрепяния от ЕС проект за газопровод "Набуко", целящ да намали зависимостта на Европа от доставките на руски газ. 
						Съгласно споразумението до 2019 г. вносът в Турция от огромните газови находища в Шах Дениз, Азербайджан, трябва да се удвои и да достигне 12 милиарда кубически метра годишно. Понастоящем Турция получава около 6 милиарда куб. м каспийски природен газ годишно от бившата съветска република и изнася част от него за съседна Гърция. 
						 Продължителните преговори, започнали през 2008 г., забавиха началото на втората фаза на проекта Шах Дениз, която сега се очаква да бъде готова най-рано през 2016 г., добавяйки още 16 милиарда куб. м природен газ към 9-те милиарда куб. м от Шах Дениз I. 
						"Два милиарда куб. м природен газ ще се транспортират по газопровода Шах Дениз II през 2017 г., а през 2018 г. количеството ще се повиши до 4 млрд. куб. м и ще достигне 6 млрд. куб. м през 2019 г.," каза турският министър на енергетиката Танер Йълдъз след подписване на споразумението с азербайджанския му колега Натик Алиев. 
						Церемонията се състоя в навечерието на третата среща на върха на Конференцията за взаимодействие и мерки за изграждане на доверие в Азия. На нея присъстваха турският премиер Реджеп Тайип Ердоган и азербайджанския президент Илхам Алиев. 
						Според "Ройтерс" споразумението от понеделник дава възможност на Турция да реекспортира част от количествата газ от Шах Дениз II, повишавайки амбициите й да се превърне в център за енергийни доставки за региона и Европа. 
						 "Азербайджанският газ е много важен за посрещането на нуждите на Турция и европейските страни през предстоящия период по отношение на енергийната сигурност," каза Йълдъз пред репортери след церемонията по подписването. 
						 Той отбеляза по-специално, че турско-азербайджанската сделка "открива пътя за гарантиране на доставките" по проекти, включени в подкрепяната от ЕС енергийна инициатива "Южен коридор" -- проекта за газопровод "Набуко", Транспортния коридор Италия-Турция-Гърция (ITGI) и Трансадриатическия газопровод (ТАП). 
						Определяйки споразумението от понеделник като "историческо", азербайджанското министерство на енергетиката заяви, че страната планира да подава 10 млрд. куб. м газ годишно от Шах Дениз II за Европа. Строежът на дългия 3300 км газопровод "Набуко", проектиран да започва от границата на Турция с Грузия или Иран и да стига до австрийския газоразпределителен център в Баумгартен, минавайки през България, 
						Румъния и Унгария, се очаква да започне догодина. Проектът, смятан за основен съперник на руския газопровод "Южен поток", по график трябва да приключи до 2014 г. Той ще пренася 31 млрд. куб. м природен газ до Европа годишно, щом достигне пълния си работен капацитет. 
						Райнхард Мичек, главен директор на проекта "Набуко", приветства дългоочакваното споразумение. 
						"Това е стъпка напред в правилната посока," каза той в понеделник. 
						Споразумението, обхващащо период от 15 години, определя също транзитните такси за азербайджанския газ, който ще бъде доставян в Европа през Турция, както и нова цена за вноса на газ в Турция от бившата съветска република, която да бъде въведена със задна дата, считано от 15 април 2008 г.

Над закона ли е Младен Баришич от Хърватия?
					07/10/2010
					Следователите твърдят, че шефът на хърватските митниците Младен Баришич е водил охолен живот и е пренасочвал държавни договори към пиар фирма на своя приятелка.
					От Наташа Радич за Southeast European Times от Загреб -- 07/10/10
 
					 
						
Хърватският премиер Ядранка Косор казва, че борбата с организираната престъпност е главен приоритет на нейното правителство. [Ройтерс]
						Началникът на митниците Младен Баришич, срещу когото може да бъдат повдигнати наказателни обвинения, може да избегне съдебно преследване, ако се възползва от мандата си на депутат в парламента и получи съдебен имунитет. 
						 Баришич бе арестуван миналата седмица и обвинен в корупция, злоупотреби със служебно положение и незаконно посредничество. 
						Той е освободен от всички заемани постове. 
						На пресконференция държавният прокурор Младен Баич обеща: "Ще проведем това разследване докрай. Не знаем докъде ще ни доведе то, но ви обещавам, че ще разследваме всички нишки." 
						Следователите констатираха, че Баришич живее охолен живот. Хърватският всекидневник "Ютарни Лист" съобщава, че той е имал у себе си близо 330 000 евро, когато е бил арестуван. Той е притежавал колекция от скъпи часовници и е имал постоянно резервирана маса в луксозен ресторант в центъра на Загреб. 
						Канцеларията на премиера Ядранка Косор, която заяви, че борбата срещу корупцията е основен приоритет на нейната администрация, отказа да коментира случая. Много от бившите колеги на премиера, включително бившият вицепремиер Дамир Поланчец, са изправени пред сериозни обвинения. 
						Някои казват, че поредицата от арести е неизбежна. 
						 "Най-после вкарахме в затвора представители от всички институции -- позорна истина. Страната трябва да се бори с корупцията и да отдели зърното от плявата," каза пенсионираният продавач Марко Баришич (който не е родственик на Младен) за SETimes. 
						Предполагаемите дейности на Младен Баришич са тясно свързани с тези на Невенка Юрак, дългогодишна негова приятелка и ръководител на консултантската агенция "Фими Медия", която се занимава с правителствен пиар. Юрак бе арестувана през август и остава в следствения арест. 
						Твърди се, че на среща през 2007 г. Баришич е разпоредил всички държавни фирми да наемат изключително "Фими Медия", без да провеждат публични търгове. 
						Баришич не е дал коментар нито по случая, нито по съобщенията, които го свързват с бившия премиер Иво Санадер. 
						"Моят клиент ще представи защитата си, когато се успокои малко," каза адвокатът на Баришич, Анте Мадунич. В някои репортажи на хърватски медии се спекулира, че Санадер е крайната цел на разследването, макар че това остава непотвърдено.

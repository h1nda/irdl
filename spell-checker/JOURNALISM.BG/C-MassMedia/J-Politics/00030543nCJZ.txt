Дипломатически дневник: Клинтън похвали напредъка в турско-арменските преговори
					09/06/2009
					Турският външен министър Ахмет Давутоглу посети Вашингтон. Още в дипломатическите новини: френският президент Никола Саркози каза, че независимостта на Косово е необратима; Македония и Сърбия планират изграждането на нови гранични пунктове.
					 
						
Държавният секретар на САЩ Хилари Клинтън и турският външен министър Ахмет Давутоглу дадоха пресконференция в петък (5 юни). [Гети Имиджис]
						Вашингтон е силно окуражен от напредъка, постигнат в усилията за нормализиране на отношенията между Турция и Армения, заяви в петък (5 юни) държавният секретар на САЩ Хилари Клинтън след среща с турския външен министър Ахмет Давутоглу. Той благодари на американската администрация за нейната подкрепа и каза, че постигането на преуспяващ и мирен Кавказки регион е един от основните приоритети на Турция.
						*** 
						Френският президент Никола Саркози каза в понеделник (8 юни), че независимостта на Косово е необратима. „Изборът на целите Балкани, заедно с Косово, трябва да бъде членство в ЕС,” каза Саркози след среща с премиера Хашим Тачи в Париж. Саркози подчерта,че Франция продължава да подкрепя Косово по пътя му към ЕС.
						*** 
						
						Македония и Сърбия обявиха планове за изграждане на три нови ГКПП между двете страни до средата на 2010 г., предадоха медиите в петък (5 юни). Работата по полагането на основите на нов ГКПП започна миналата седмица близо до с. Лояне, Македония. Изграждането на новия ГКПП бе обявено през 2003 г., но процесът бе преустановен заради административни пречки. 
						*** 
						Върховният представител в Босна и Херцеговина (БиХ) Валентин Инцко се срещна в сряда (3 юни) с италианския външен министър Франко Фратини в Рим, за да обсъди сегашната политическа ситуация в БиХ. Инцко каза, че диалогът и компромисите между етническите групи са необходими за напредъка на страната. Той добави, че неговата цел е да преобразува Службата на върховния представител в Служба на специалния представител на ЕС. 
						*** 
						
						Албанският президент Бамир Топи се срещна с македонския си колега Георге Иванов в пристанищния град Дуръс на 2 юни. Топи помоли Иванов да включи Косово в политическия дневен ред, съвместни регионални проекти и срещи за засилване на сътрудничеството в Западните Балкани и разширяване на перспективите на региона за присъединяване към ЕС. Дни по-рано отношенията между Македония и Косово се обтегнаха, след като косовският президент Фатмир Сейдиу отмени заплануваното си посещение в Скопие. 
						
						(Различни източници -- 02/06/09-09/06/09)

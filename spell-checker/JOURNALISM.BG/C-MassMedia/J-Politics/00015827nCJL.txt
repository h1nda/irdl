Коалиционните партньори в македонското правителство започват преговори за промени 
		05/09/2005
		 
			СКОПИЕ, Македония -- Партньорите в управляващата коалиция - Социалдемократическия съюз на Македония, Либералната демократическа партия и етническия Албански демократически съюз за интеграция - започнаха първия кръг на преговорите за промяна в състава на кабинета в петък (2 септември). Министър-председателят Владо Бучковски наскоро обяви, че промени ще бъдат направени през октомври, за да се ускори дейността, свързана с евроатлантическата интеграция.
			Според други новини в Скопие прокурорът Стерьо Зиков е обявил в неделя, че нито едно от обвиненията, повдигнати срещу екстремисткия лидер Агим Красничи не е било свалено. В интервю за радио "Свободна Европа", Зиков потвърди, че Красничи, който окупира село Кондово за дълъг период от време, продължава да бъде обвинен в кражба и тероризъм. Слуховете, че обвиненията са били свалени, са принудили президента Бранко Цървенковски да поиска изясняване на ситуацията. (Уеб-сайт на македонското правителство - 05/09/05; Макфакс, A1 TВ - 04/09/05; Maкфакс - 03/09/05)

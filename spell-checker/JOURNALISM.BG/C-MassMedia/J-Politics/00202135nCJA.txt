Лидерите на ЕС обявиха ново фискално споразумение
					09/12/2011
					Ръководителите на 17-членната еврозона се договориха да пристъпят към по-силен икономически съюз, към който се очаква да се присъединят поне шест други членки на ЕС, които в момента не са част от клуба.
					От Светла Димитрова за Southeast European Times -- 09/12/11
 
					 
						
Председателят на Европейската комисия Жозе Мануел Барозу (вляво) разговаря с британския премиер Дейвид Камерън по време на срещата на върха на ЕС в петък (9 декември) в Брюксел. [Ройтерс]
						След като не успяха да постигнат единодушна подкрепа за промените в европейските договори, европейските лидери се договориха за фискален пакт, основан на междуправителствен договор между поне 23 от 27-те членки на блока. 
						"17-те членки на еврозоната плюс още шест ще сключат междуправителствен договор," каза президентът на Европейския съвет Херман ван Ромпой в петък (9 декември) в Брюксел след десетчасов маратон на преговорите по време на срещата на върха на ЕС, която започна в четвъртък вечерта. 
						В изявление на лидерите от еврозоната, оповестяващо съглашението, се казва, че те са се споразумели да пристъпят към засилен икономически съюз, което предполага "нова фискална координация на компактна и по-силна икономическа политика", от една страна, и разработване на "инструменти за стабилизация за справяне с краткосрочните предизвикателства", от друга страна. 
						Според изявлението общите държавни бюджети на 17-те страни, използващи еврото като своя национална валута, трябва да са "балансирани или с бюджетен излишък; смята се че този принцип е спазен, ако по правило годишният структурен дефицит не надвишава 0,5 % от номиналния БВП". 
						Страните участнички ще трябва да въведат това по-строго правило в своите национални конституции или еквивалентни законодателни актове, с разпоредби за автоматичен коригиращ механизъм, който да се задейства в случай на отклонение. Европейският съд ще бъде институцията, упълномощена да проверява дали страните правилно са транспонирали правилото в правните си системи. 
						Ръководителите от еврозоната се договориха също, че за страните, чийто държавен дефицит надвишава горната граница от 3 % от БВП, ще има "автоматични последици". 
						"Мерките и санкциите, предложени или препоръчани от Европейската комисия (ЕК), ще се приемат, освен ако държавите, членки на еврозоната, се противопоставят с квалифицирано мнозинство," се казва в изявлението. 
						"Необходимо е конкретните параметри на критерия за дълга като числен показател за намаляване на дълга (правилото 1/20) за държавите членки с държавен дълг, надвишаващ 60 %, да бъдат заложени в новите разпоредби." 
						Ръководителите се споразумяха също, че постоянният спасителен фонд на еврозоната, Европейският механизъм за стабилност (ЕМС), трябва да влезе в сила през юли 2012 г., година по-рано от първоначално заплануваното, както и че Европейският инструмент за финансова стабилност (ЕИФС) ще остане действащ до средата на 2013 г. 
						"Общият таван по ЕИФС/ЕМС от 500 милиарда евро ще се преразгледа през март 2012 г.", се казва в изявлението. 
						Те се споразумяха още, че държавите членки трябва да потвърдят в срок до десет дни предоставянето на средства под формата на двустранни заеми в размер до 200 милиарда евро. Средствата ще се предоставят на МВФ в помощ за справяне с кризата. 
						В изявлението по-нататък се отбелязва, че "правата за гласуване в ЕМС ще се променят, за да включат процедура при извънредни обстоятелства. В случаи на извънредни обстоятелства, когато е застрашена финансовата и икономическата устойчивост на еврозоната, ще се вземат решения с квалифицирано мнозинство от 85 %. 
						Новото споразумение трябва да бъде подписано до март 2012 г. След това то ще бъде отворено за ратифициране и от държавите, членки на ЕС, извън 17-членния евроклуб, които желаят да се присъединят. 
						Двете държави, които със сигурност няма да участват в този нов пакт, са Великобритания и Унгария. След като блокира плановете за преразглеждане на Лисабонския договор, британският премиер Дейвид Камерън даде ясно да се разбере, че няма да се откаже от суверенитета, за да спаси еврото. Швеция и Чехия поискаха повече време, за да се консултират с националните си парламенти. 
						Споразумението от петък "общо взето се придържа към схемата на френско-германското предложение", каза за SETimes в петък Йозеф Янинг, директор по проучвания в брюкселския Център за европейска политика (ЦЕП). "Мисля, че е нещо като положителна изненада, че то е 17+6, което не беше много ясно". 
						Той отбеляза също, че ако някой го бе попитал преди срещата на върха, той би изразил съмнение дали 17-те страни от еврозоната биха могли да постигнат споразумение. 
						"Но то е налице и страните от "евро плюс" подсилиха своя ангажимент," добави Янинг. 
						"Все пак всичко още не е свършило. Истинската работа започва сега, а тя е да се проведат преговори по промените и да се излезе с концепция, която едновременно да удовлетвори необходимостта от засилване на дисциплината преди и след, както и да се измисли нещо, което все пак да е съвместимо с по-широката рамка на ЕМС, която в крайна сметка е рамка за всичките 27 членки, и което да се разшири или пренесе в общото законодателство на по-късен етап." 
						Според политико-военния анализатор Петър Шкърбина страните от ЕС не биха позволили еврото да се провали. Това, което видяхме в петък, бе "предефиниране на вътрешните отношения в ЕС," каза той за SETimes. 
						"Еврото като валута няма да падне, защото големите държави като Германия предоставиха много пари за спасяването на провалените икономики като Гърция," каза Шкърбина. "Ако допуснат еврото да изчезне, в този случай страните, които предоставиха средства за спасяването на държавите от периферията, сами ще изпаднат. Всичко направено днес бе от икономическо естество."

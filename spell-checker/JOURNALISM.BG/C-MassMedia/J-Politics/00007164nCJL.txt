Партията АКП кръстосва шпаги с Генералния щаб по пакета с реформи
03/06/2003
Турският генерален щаб отрече наличието на противоречия между него и правителството, но някои данни свидетелстват за това.
От Фатих Баран за Southeast European Times в Истанбул - 03/06/03
 
 
На шестия месец от своето управление турското правителство е на нож с турския Генерален щаб относно пакет от реформи, състоящ се от осем пункта, които са насочени към покриване на политическите критерии на ЕС за започване на преговори за присъединяване. Турските висши генерали са изразили своите възражения към някои от предлаганите реформи като, например, допускането на чуждестранни наблюдатели или разрешаването на предавания на кюрдски език по частни телевизионни канали.
Правителството е изправено пред важен тест за своята способност да прокара реформи в областта на човешките права. ГЩ обаче се противопоставя на вдигането на някои от съществуващите законови разпоредби с аргумента, че това би насърчило терористичната дейност.
Пререканията около пакета с реформи е най-пресният пример за напрежението между управляващата Партия на справедливостта и развитието (АКП) и военните, които изпитват недоверие към ислямистките корени на АКП. Наскоро ГЩ предупреди правителството, че неговата политика за повторно наемане на работа на лица, изгонени от армията заради религиозната им дейност, е оскърбително. Разногласията породиха слухове за възможна "интервенция" на военните, слухове, които генерал Хилми Йозкок опроверга по време на неотдавнашна пресконференция. Йозкок обаче предупреди ,че правителството трябва да подхожда внимателно към светската конституция на страната. ГЩ подкрепя присъединяването на Турция в ЕС, каза Йозкок.
В свое обръщение към депутатите от АКП премиерът Реджеп Тайип Ердоган също така категорично отхвърли слуховете, че съществува дълбоко разделение между правителството и ГЩ. Той добави, че Турция няма повече да проявява колебания по отношение на демокрацията.
Военните се противопоставят на промени в член 8 от закона срещу тероризма, който ограничава изразяването на мисли, които подстрекават населението срещу държавата. Освен това те възприемат чуждите наблюдатели на избори, предлагани в пакета от реформи, като "капитулация". Според ГЩ разрешаването на телевизионни предавания на кюрдски език по частни канали ще насърчи терористите, особено Кюрдската работническа партия.
Реформите освен това ще ограничат обхвата на военно-наказателния закон. Ако влезе в сила, ревизираният проект за наказателен кодекс ще лиши военните съдилища от правото да съдят граждани за престъпления като "отчуждаване на обществото от военната служба".
Безпокойствата на ГЩ предизвикаха заседание на турския Съвет за национална сигурност (СНС), а кабинетът отложи парламентарния дебат по пакета с реформи. Въпросът ще бъде разгледан на следващото заседание на СНС през този месец. Някои членове на АКП обаче са поели ангажимент да представят пакета с реформи пред парламента, за да ускорят усилията за хармонизиране със законодателството на ЕС.
Ердоган каза наскоро, че депутатите ще трябва да отложат своята лятна ваканция, за да работят по хармонизацията. Позицията на правителството бе подсилена от декларацията на Дениз Байкал, ръководител на Републиканска народна партия,твърд поддръжник на светската държава, който каза, че неговата партия ще направи всичко необходимо, за да гарантира присъединяването към ЕС.

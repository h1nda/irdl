Гръцкият президент прекрати преждевременно посещението си в Албания заради протести 
					02/11/2005
					 
						ТИРАНА, Албания -- Гръцкият президент Каролос Папуляс отмени срещата си със своя албански колега Алфред Мойсиу и се завърна у дома във вторник (1 ноември) заради антигръцките протести на малцинствена група. Двамата лидери трябваше да се срещнат в град Саранда, разположен срещу гръцкия о. Корфу. Около 200 представители на клана на албанските чами мюсюлмани обаче организираха демонстрация на мястото на срещата, което принуди Папуляс да отпътува. Демонстрантите, които твърдят, че са представители на чамите, прогонени от Гърция след Втората световна война, искаха компенсации за загубените си имоти и правото да се завърнат в Гърция.
						Наричайки протестиращите "известни екстремистки елементи", вдигащи шум по "несъществуващи проблеми", гръцкото правителство обвини албанските власти, че не са предприели необходимите мерки за предотвратяване на демонстрацията. Говорител на албанското президентство обаче изказа съжаление от "прибързаното и необяснимо решение" на Гърция по повод на един мирен протест. (Албейниън нюз - 02/11/05; Би Би Си, Уеб-сайт на албанското правителство, АНА, МПА, Би Би Си нюз - 01/11/05)

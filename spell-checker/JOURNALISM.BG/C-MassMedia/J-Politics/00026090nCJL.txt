Парламентът на БиХ ще гласува в четвъртък по реформата в полицията
					10/04/2008
					 
						САРАЕВО, Босна и Херцеговина (БиХ) -- В четвъртък (10 април) парламентът на държавно ниво трябва да обсъди и гласува ключови мерки по реформата в полицията, въпрос от решаващо значение за подписването на Споразумение за стабилизация и асоцииране (ССА) с ЕС. Внесени са три предложения, по едно от всяка от трите партии в управляващата коалиция - СБиХ, СНСД и ХДС 1990. Съобщения в медиите сочат, че има и четвърти проект, предложен от международната общност. Върховният представител Мирослав Лайчак отказа да го коментира на прескоференция в сряда, но изрази оптимизъм, че този път важните законопроекти ще бъдат приети. В съвместно писмо до депутатите в четвъртък 13 неправителствени организации ги призоваха да приемат законите за полицията и да открият пътя на БиХ към евентуално членство в ЕС. (РТРС, СРНА - 10/04/08; Дневни Аваз, Фена, НТВ Хаят - 09/04/08)

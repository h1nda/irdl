Парламентът на Черна Гора одобри новото правителство
					11/06/2009
					 
						ПОДГОРИЦА, Черна гора -- Парламентът одобри в сряда (10 юни) новото правителство на премиера Мило Джуканович. След еднодневните разисквания резултатът от гласуването бе 48 “за” и 22 “против”, а трима се въздържаха. Представяйки своето правителство и неговата програма, Джуканович заяви, че стратегическите цели остават непроменени - членство в НАТО и ЕС. Кабинетът ще се състои от 17 министри и трима вицепремиери. Това е шестият мандат на Джуканович на тази длъжност.
						Други новини -- Министерството на здравеопазването съобщи в сряда, че граничният контрол ще бъде засилен като предпазна мярка срещу разпространението на вируса H1N1. Макар че в страната няма регистрирани случаи на свински грип, министерството иска мерките да бъдат въведени преди летния туристически сезон. (РТЧГ, МИНА, Бета, Б92, БТА - 10/06/09)

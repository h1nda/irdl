Лайчак и неправителствени организации призоваха лидерите на БиХ да сключат споразумение за реформата в полицията тази седмица
					09/10/2007
					 
						САРАЕВО, Босна и Херцеговина (БиХ) -- Върховният представител Мирослав Лайчак каза в понеделник (8 октомври), че ще позволи на политиците още един кръг от преговори, за да сключат споразумение за реформата в полицията. Той изрази надежда, че до края на тази седмица ще бъде постигнат напредък. Той каза това по време на среща с членове на три неправителствени организации, които обещаха пълна подкрепа за предложението, изготвено от Лайчак.
						Също в понеделник членът на председателството на БиХ Харис Силайджич каза, че споразумението за реформа в полицията, което е подписал с премиера на Република Сръбска Милорад Додик, е максималното, което може да се постигне при сегашния политически климат. Лайчак отхвърли това споразумение. (Независне Новине, Дневни Аваз - 09/10/07; РТРС, Фена, НТВ Хаят - 08/10/07)

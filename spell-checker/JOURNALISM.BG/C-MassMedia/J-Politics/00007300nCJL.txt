Албания подписа серия от двустранни споразумения
15/06/2003
 
ТИРАНА, Албания -- Външният министър Илир Мета и испанският държавен секретар по европейските въпроси Рамон де Мигел подписаха програма за сътрудничество в петък (13 юни) в подкрепа на процеса на стабилизация и присъединяване на Албания към ЕС. Документът предвижда съдействие по въпроси на държавната администрация, образованието, здравеопазването и екологията.
Също в петък албанският министър на транспорта Спартак Почи подписа с българския си колега Пламен Петров споразумение за търговско морско корабоплаване. Двете страни се споразумяха взаимно да си предоставят за ползване пристанища, кейове и пристанищно оборудване.
В събота Албания и Румъния подписаха меморандум за икономическо сътрудничество. Документът насърчава обмена на специалисти и опит в областта на интеграцията в ЕС. (Ромпрес - 14/06/03; БТА, ATA - 13/06/03)

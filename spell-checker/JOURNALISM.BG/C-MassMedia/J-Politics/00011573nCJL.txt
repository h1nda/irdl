Сръбският президент на посещение в САЩ
23/07/2004
Посещението на новоизбрания президент Борис Тадич в Съединените щати е доказателство за стремежа на Сърбия да се приближи към Запада. Тадич подчерта, че основната цел на Сърбия е участие в интеграционните процеси в Европа и НАТО.
От Игор Йованович за Southeast European Times от Белград - 23/07/04
 
 
Сръбският президент Борис Тадич (вляво) разговаря с държавния секретар на САЩ Колин Пауъл по време на пресконференция във вторник (20 юли) във Вашингтон. [АФП]
Новоизбраният сръбски президент Борис Тадич започна петгодишния си мандат с посещение във Вашингтон тази седмица, като подчерта, че основната цел на Сърбия е участие в интеграционните процеси в Европа и НАТО.
Тадич се срещна с високопоставени американски държавни служители, включително вицепрезидента Дик Чейни, държавния секретар Колин Пауъл, министъра на отбраната Доналд Ръмсфелд и няколко сенатори, конгресмени и водещи бизнесмени. По време на разговорите бе ясно посочено, че сътрудничеството с Международния наказателен трибунал за бивша Югославия (МНТБЮ) си остава най-сериозният въпрос, засягащ отношенията между Сърбия и международната общност.
Пауъл и Тадич потвърдиха, че сътрудничеството с МНТБЮ "е изключително важно за бъдещето и стабилността на Сърбия". Пауъл заяви, че Съединените щати искат да си сътрудничат със Сърбия във връзка с кандидатурата на страната за присъединяване към програмата на НАТО "Партньорство за мир" - важен етап по пътя към евроатлантическата интеграция.
Тадич, който се срещна и с посланика на САЩ по въпросите на военните престъпления Пиер-Ришар Проспер, обеща, че Сърбия ще сътрудничи на МНТБЮ, като каза, че "основният фактор" в това сътрудничество е задържането на бившия военен лидер на босненските сърби Ратко Младич.
"Постигнато е съгласие на всички нива на демократичната власт" за необходимостта да сътрудничим на трибунала, каза Тадич.
"Ще се опитаме да открием Младич, защото това е основният въпрос в сътрудничеството ни с МНТБЮ. След като го арестуваме, ще го изпратим в съда в Хага", каза Тадич. Той не успя да уточни кога ще бъде арестуван Младич и дали той е в Сърбия, както твърди главният прокурор на МНТБЮ Карла дел Понте. Проспер каза, че екстрадирането на Младич ще направи възможно съдебните процеси срещу други лица, обвинени от МНТБЮ, включително четирима генерали от армията и полицията, да се гледат от сръбски съдилища.
Тадич отбеляза също възможността за задълбочаване на сътрудничеството между Сърбия и Съединените щати. В разговорите с Ръмсфелд Тадич каза, че двустранното военно сътрудничество отговаря на националните интереси на Сърбия. Тадич помоли също американските власти да предоставят помощ за зашитата на косовските сърби. Той каза, че гарантирането на сигурността на всички граждани на Косово ще допринесе много за мира и стабилността на Балканите.
Преди да бъде избран миналия месец, Тадич заяви, че ще бъде "посланик на сръбската икономика". В разговорите си с Пауъл и Чейни Тадич подчерта, че икономическото сътрудничество межди Белград и Вашингтон е от съществено значение за икономическата стабилност на Сърбия. "Трябват ни работни места и преки американски инвестиции", каза той, като добави, че е открита нова глава в двустранните отношения.

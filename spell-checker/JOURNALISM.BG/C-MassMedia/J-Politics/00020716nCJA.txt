Сърбия и Босна и Херцеговина се отдръпват от споразумението ЦЕФТА
					22/11/2006
					Босна и Херцеговина и Сърбия разполагат с по-малко от месец да подпишат споразумението, с което да станат членки на Южноевропейската зона за свободна търговия. Ако откажат, те биха загубили пазар от 40 милиона потребители.
					От Георги Митев-Шантек за Southeast European Times -- 22/11/06
 
					 
						
Цигарената промишленост е основната пречка за Сърбия по отношение на споразумението ЦЕФТА. [Гети Имиджис]
						Две страни -- Босна и Херцеговина (БиХ) и Сърбия -- отказаха да подпишат споразумението за Южноевропейска зона за свободна търговия на конференция в Брюксел на 9 ноември. Сега те разполагат с времето до 19 декември да изгладят оставащите различия, като в противен случай рискуват да загубят пазар от 40 милиона потребители. 
						Споразумението, което ще разшири съществуващото Централноевропейско споразумение за свободна търговия (ЦЕФТА), за да включи Албания, БиХ, Хърватия, Македония, Молдова, Черна гора и Косово, има за цел да замени лабиринта от 31 двустранни споразумения. То се смята за решаващо за перспективите за разширяване на ЕС в региона. 
						"Трансграничното сътрудничество не е по желание, то е предварително условие за успех," заяви миналата седмица ръководителят на Пакта за стабилност Ерхард Бусек. "Важното е не какъв е размерът на пазара, а качеството на развитието му. Ако искате да се конкурирате извън своя регион, трябва да достигнете до европейските пазари чрез регионално сътрудничество." 
						БиХ и Сърбия повдигнаха различни възражения към споразумението в сегашния му вид. Сараево иска да включи разпоредба, която да позволява временното въвеждане на тарифи за продукти от Хърватия и Сърбия. По този начин БиХ иска да легализира по-ранното си едностранно нарушаване на двустранните договори с двете страни. След като Хърватия и Сърбия се споразумяха за известно ниво на взаимна митническа закрила на месо- и млекопроизводителите, БиХ се оказа незащитена. Под силния натиск на земделците властите решиха да наложат ограничения. 
						Основният проблем на Сърбия е свързан със спор с Хърватия относно тютюневата промишленост. И двете страни имат затворени пазари по чисто практически причини. Хърватия защитава своя производител, тютюневата фабрика "Ровин", с 38 % мито. Междувременно Сърбия има нисък данък (15 %) върху вносните цигари, но фабриките й в Ниш (собственост на "Филип Морис") и Вране (собственост на "Бритиш Америкън Тобако") са защитени с високи акцизни ставки. 
						Министърът на външноикономическите отношения Милан Париводич заяви, че държавният секретар на министерството Влатко Секулович скоро ще замине за Загреб, за да потърси решение. 
						Защитаването на пазари посредством митнически бариери е коренно противоположно на принципите, които стоят зад ЦЕФТА, и поддръжниците на свободната търговия твърдят, че те по-скоро вредят, отколкото помагат на страните в дългосрочен план. Икономиките на БиХ и Сърбия са слабо конкурентни на регионалния пазар, който ще бъде либерализиран напълно до 2010 г. Това ще изложи и двете страни на натиска на глобалната конкуренция.

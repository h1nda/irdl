Македония подписа споразумение за сътрудничество с ЦЕРН
					30/04/2009
					Най-голямата научна лаборатория в света - ЦЕРН - покани Македония да участва в научни изследвания и обучение.
					От Зоран Николовски за Southeast European Times от Скопие -- 30/04/09
 
					 
						
Центърът за наука и иновации на ЦЕРН в Женева. [ЦЕРН]
						Споразумението за сътрудничество с Европейската организация за ядрени изследвания (ЦЕРН), което оглавяваната от министър-председателя Никола Груевски делегация подписа в понеделник (27 април) в Женева, е смятано за важна победа на македонското правителство. 
						Пактът "открива възможности за образование и научни изследвания, както и за получаване на безвъзмездни средства, оборудване, трансфер на знания и технологии", обясни Груевски. 
						То предоставя рамка за дългосрочното участие на Македония в експерименталната и теоретична физика, инженерните науки, приложенията на детекторните технологии и компютърните науки. 
						Македонските студенти и учени вече ще могат да участват в различни школи, които ЦЕРН организира - например по компютърни науки и ускорители - да учат, да се обучават и да провеждат научни изследвания. Първата група македонци ще посети престижния изследователски център това лято. 
						Генералният директор на ЦЕРН Ролф-Дитер Хойер, който подписа споразумението с Груевски, определи споразумението като голям шанс за македонските изследователи да дадат своя принос за развитието на страната и света. 
						През последните години Македония обръща по-голямо внимание на науката. Тя удвои разходите за образование, откри няколко нови колежа и увеличи квотите за приемане на студенти. Правителството дори заплаща обучението в катедрата по физика на университета “Св. Св. Кирил и Методий” в Скопие за учените, които по-късно могат да усъвършенстват своите умения в ЦЕРН. 
						Македонските учени обаче смятат, че правителството може да направи повече. Миналата година то отпусна около 2,5 млн. евро за наука и научни изследвания, а ЕС предостави на страната 6 млн. евро за тази цел. 
						Амбициозните македонски изследователи могат да се съревновават за безвъзмездни помощи от две програми на ЕС: 1) РП7, Рамковата програма на ЕС за насърчаване на научните изследвания и технологичното развитие (2007-2013 г.), и 2) Рамковата програма за конкурентоспособност и иновации (ПКИ). 
						Двама учени, Златко Димчовски и Йован Митревски, са сред малцината македонци с дълъг стаж в ЦЕРН. Димчовски - ветеран в ЦЕРН от 42 години - заяви, че за Македония е много добра възможност да се възползва от всички привилегии, които ЦЕРН осигурява, без да се налага да участва финансово. 
						Създаден през 1954 г., ЦЕРН е най-големият и един от най-престижните изследователски центрове в света. Той започва своята работа като едно от първите европейски съвместни начинания, а днес има 20 държави членки и събира 751 млн. евро годишно под формата на членски внос. 
						Груевски заяви, че се надява след известно време Македония да получи по-висок статут в ЦЕРН.

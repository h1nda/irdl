Румънският президент Бъсеску поиска от Албания да признае наличието на влашко малцинство 
					09/06/2010
					 
						ТИРАНА, Албания -- Във вторник (8 юни) румънският президент Траян Бъсеску призова албанските власти да признаят власите за национално малцинство в Албания. „Власите са доказали, че са заслужаващи доверие албански граждани, и са демонстрирали това в исторически план”, каза Бъсеску след среща със своя колега Бамир Топи в Тирана. Власите съставляват около 1 % от населението на Албания и понастоящем са признати за езиково и културно малцинство. 
						Бъсеску и Топи обсъдиха и Косово, като Бъсеску отново подчерта, че неговата страна не признава декларацията за независимост на Косово от 2008 г., тъй като тя не е съобразена със съответните резолюции на ООН и с международното право. Топи, от своя страна, прогнозира, че „Косово ще получи нови признания в скоро време”. (Топ Ченъл, Шекули, Ора Нюз, Топ Нюз - 08/06/10)

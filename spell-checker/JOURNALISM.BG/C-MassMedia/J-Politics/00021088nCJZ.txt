Дипломатически дневник: подписано бе споразумение за разширяване на ЦЕФТА
					26/12/2006
					Централноевропейското споразумение за свободна търговия ще включи няколко нови балкански страни. Още от седмицата: Гърция установява дипломатически отношения с Черна гора и българският президент обсъжда случая с медицинските сестри в затвора в Либия със своя американски колега Джордж У. Буш.
					
 
					 
						
Еврокомисарят по разширяването Оли Рен (вляво), румънският премиер Калин Попеску Таричану ( в средата) и координаторът на Пакта за стабилност Ерхард Бусек (вдясно) на срещата на върха на Централноевропейското споразумение за свободна търговия (ЦЕФТА). [Гети Имиджис]
						Балкански лидери се събраха в Букурещ, за да подпишат споразумение, с което ще се разшири Централноевропейското споразумение за свободна търговия (ЦЕФТА). Групата, която първоначално включваше Румъния, България, Хърватия и Македония сега ще присъедини Албания, Босна и Херцеговина, Молдова, Черна гора, Сърбия и Косово. България и Румъния обаче ще отпаднат след присъединяването си към ЕС през януари. 
						*** 
						Гърция официално установи дипломатически отношения с Черна гора по време на посещението в Атина на външния министър на Черна гора Милан Рочен. Гръцкият му колега Дора Бакоянис също изрази подкрепата на нейнат астрана за аспирациите на Черна гора за членство в НАТО и ЕС. 
						*** 
						Президентът на САЩ Джордж Буш е разговарял по телефона със своя български колега Георги Първанов. Те са обсъдили случая с българските медицински сестри, осъдени на смърт в Либия. Буш е заявил, че Съединените щати ще продължат да подкрепят усилията за решаване на случая. Българският външен министър Ивайло Калфин също е обсъдил въпроса с държавния секретар на САЩ Кондолиза Райс по време на посещението си във Вашингтон . 
						*** 
						Сръбският външен министър Вук Драшкович се срещна със своя македонски колега Антонио Милососки в Белград. Милососки поздрави Сърбия за присъединяването й към Програмата на НАТО "Партньорство за мир". Двамата министри също обсъдиха косовския проблем и отношенията между сръбските и македонските православни църкви. 
						*** 
						
						Румъния и Италия подписаха споразумение за сътрудничество за засилване на граничния контрол. С него се цели да се увеличат усилията за предотвратяване на незаконната миграция и трафика на хора. 
						*** 
						
						Македонският министър на отбраната Лазар Еленковски направи посещения в Сърбия, Черна гора и Босна и Херцеговина. В Сърбия той се срещна със своя колега Зоран Станкович и двамата обсъдиха двустранните отношения и Косово. Постигнато бе споразумение за бъдещо общо обучение на въоръжените сили на техните страни и за сътрудничество в международни военни мисии. 
						
						(Различни източници – 19/12/06-26/12/06)

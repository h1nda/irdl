Черногорският президент определи за нов премиер сегашния министър на правосъдието
					12/10/2006
					 
						ПОДГОРИЦА, Черна гора -- В сряда (11 октомври) президентът Филип Вуянович определи министъра на правосъдието Желко Щуранович за бъдещ премиер и му връчи мандат за сформиране на ново правителство. Щуранович ще поеме този пост от съпартиеца си от Демократичната партия на социалистите Мило Джуканович, който обяви решението си да се оттегли малко след парламентарните избори на 10 септември. По закон Щуранович сега разполага с 60 дни за сформирането на кабинет. Не се очакват проблеми, тъй като ръководената от ДПС коалиция има абсолютно мнозинство в парламента. (Виести, Победа - 12/10/06; Мина - 11/10/06)

Изборите в Хърватия, последно обратно броене за ХДС?
					02/12/2011
					Ще успее ли управляващата партия в Хърватия да преодолее неотдавнашните скандали и да спечели изборите в неделя, яхнала вълната на национализма?
					от Дражен Ремикович за Southeast European Times от Загреб --02/12/11
 
					 
						
Кампанията на Хърватския демократичен съюз за парламентарните избори премина под знака на национализма. [Петър Кос/SETimes]
						Две основни политически групи, управляващият Хърватски демократичен съюз (ХДС) и партиите около коалицията "Кукуригу" -- Хърватската социалдемократическа партия (СДП), Хърватската народна партия (ХНС), Истрийския демократичен събор (ИДС) и Хърватската партия на пенсионерите (ХПС), ще се борят на изборите в неделя (4 декември). 
						Според последните проучвания "Кукуригу" има значителна преднина пред ХДС, който е затънал в корупционни скандали.
						Хрвойе Садарич, говорител на Хърватската държавна избирателна комисия, заяви пред SETimes, че комисията е получила нужната информация за финансирането на кампаниите и ще докладва в случай на нередности. 
						"По време на предизборната кампания данните, с които разполагаме в момента, показват спад на жалбите за нередности спрямо предишните парламентарни избори през 2007 година. На тези избори за първи път бе приложен законът за финансиране на политическите дейности и предизборните кампании, което значително повиши нивото на прозрачността", каза Садарич, като допълни, че изборите ще бъдат следени от около 4000 официално регистрирани наблюдатели.
						Коментатори и експерти определят кампанията като скучна. Те са на мнение, че платформите и програмите са почти същите като при предишната кампания. 
						Борис Павелич, журналист от ежедневника "Нови лист" в Загреб, сподели пред SETimes, че кампанията за преизбирането на ХДС е била безсмислена. 
						"Изглежда, че ХДС не може да предложи нищо след всички скандали,
						които го сполетяха. Коалицията "Кукуригу" обаче има огромно предимство, може би защото не й се налага да се занимава с конкретни проблеми [като скандалите]", отбеляза Павелич. Според него от ХДС са наблегнали предимно на националното самосъзнание, докато лидерите на коалицията са се опитали да разсеят реториката, нагнетяваща напрежение и конфликти. 
						Здравко Петек, професор по политически науки от Загреб, описва кампанията като "ужасно скучна" и твърди, че партиите не са направили нищо, за да накарат хората да гласуват. 
						"И предишни години сме покривали изследвания на кампаниите; мога да кажа, че политическите партии в Хърватия не се различават по отношение на политиките си, само по идеология. Например, разликата е дали дадена партия е по-близка до Католическата църква или не. Никой не говори как да се оправи системата за здравеопазване, образованието и други социални проблеми, които са много по-важни от идеологията", каза Петек пред SETimes. 
						Той добави, че кампанията не е предложила нищо ново и подчерта, че вече е ясно, че Хърватия ще има различно правителство след изборите на 4 декември. Представители на коалицията "Кукуригу" очакват добри резултати с оглед на общественото недоволство от сегашното правителство. 
						Душко Кишбери, говорител на Истрийския демократичен събор (ИДС), заяви пред SETimes, че "някои хора, избрали сегашното правителство, едва ли сега ще гласуват, което би могло да обясни евентуалната по-слаба избирателна активност в сравнение с... изборите през 2007 година".
						Управляващата ХДС обаче продължава да се носи на вълната на национализма в опита си да привлече гласоподаватели, а изследванията показват, че диаспората ще гласува предимно за тази партия. 
						"ХДС има традиционен електорат в Босна и съм сигурен, че тези избори ще бъдат успех. Възможно е обаче избирателната активност да е по-ниска поради намаления брой на избирателните секции. Но в крайна сметка за ХДС няма да има проблем в Босна", каза пред SETimes Иво Миро Йович, един от базираните в Мостар кандидати на ХДС от диаспората, като допълни, че се очаква да гласуват близо 300 000 хървати в Босна и Херцеговина, които имат хърватско гражданство. 
						Докато ХДС се опитва да се възползва в максимална степен от перспективите за приемане на Хърватия в ЕС, близо 40% от гражданите все още са против присъединяването към блока.
						Жителят на Загреб Стеван Трипунович каза пред SETimes, че ще гласува, но очаква след присъединяването на станата към ЕС политиците вече да не говорят на гражданите по същия начин. 
						"Все едно си последният студент, влязъл в залата за изпит. Всички -- и студентите, и преподавателите -- те оглеждат внимателно. Мисля, че при приемането си в ЕС ние ще се чувстваме по подобен начин", допълни Трипунович.
						Надича Наранчич, пенсионерка от Загреб, сподели с SETimes, че няма да гласува, защото "има по-добри неща за вършене" в неделя. 
						"Мое право е да не гласувам. Всички правителства са еднакви. Независимо кого ще изберат, пенсията ми няма да се вдигне. Нямам търпение тази история с изборите да свърши, така че да престанат да ни бомбардират с техните прекрасни идеи и предложения", заяви Наранчич.

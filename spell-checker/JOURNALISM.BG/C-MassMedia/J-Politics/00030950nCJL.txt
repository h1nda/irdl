Инцко събира основните партии в БиХ за разговори
					16/07/2009
					 
						САРАЕВО, Босна и Херцеговина (БиХ) -- Върховният представител Валентин Инцко ще се срещне с лидерите на трите основни политически партии в четвъртък (16 юли), за да обсъди начините за задвижване отново на процеса на реформи. И трите партии подписаха през ноември 2008 г. така нареченото "Споразумение от Пруд", в което обещават да се заемат с ключовите политически въпроси. На срещата в четвъртък са поканени бошнашката Партия на демократичното действие, сръбският Съюз на независимите социалдемократи и хърватският Демократичен съюз на БиХ, както и лидерите на Социалдемократическата партия (СДП) и Партията за Босна и Херцеговина. Срещата ще се фокусира върху оставащите реформи, изисквани като част от пътната карта за либерализация на визовия режим, и необходимостта парламентът бързо да одобри свързаните с това закони. Те ще обсъдят също така изпълнението на петте условия, поставени от Съвета за прилагане на мира, за затварянето на Службата на върховния представител, оглавявана от Инцко. Очаква се да присъстват всички лидери освен председателя на СДП Златко Лагумджия. В писмо до Инцко Лагумджия заяви, че смята "процеса от Пруд" и управляващата в БиХ коалиция за мъртви политически.
						Други новини -- Лидерите на бошнашката Партия на демократичното действие (ПДД) възнамеряват да поискат един техен представител, министърът на сигурността Тарик Садович, да бъде заменен, обяви в сряда председателят на партията Сюлейман Тихич. Садович, който настоява, че няма да подаде оставка, обвинява Тихич, че се е поддал на натиска на заместник върховния представител Рафи Грегориян и на американския посланик в БиХ Чарлз Инглиш. ПДД твърди, че някои представители на международната общност са се оплакали от нивото на комуникативност и сътрудничество на Садович. (СРНА, БХРТ, РТРС - 16/07/09; Дневни Аваз - 15/07/09)

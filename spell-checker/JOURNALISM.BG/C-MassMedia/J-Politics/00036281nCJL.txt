Румънският Конституционен съд подкрепи закона за пенсиите 
					07/10/2010
					 
						БУКУРЕЩ, Румъния -- В сряда (6 октомври) Конституционният съд излезе с решение, че промените в закона за пенсиите отговарят на конституцията, и по този начин отхвърли жалбите, внесени от опозицията. Парламентът одобри важни промени в закона в средата на септември, с което предизвика внасянето на жалби от страна на 88 депутати, представители на опозиционните Социалдемократическа партия (СДП) и Националлиберална партия (НЛП). Освен това опозицията обвини председателя на Камарата на депутатите Роберта Анастасе във фалшифициране на гласуването и предприе законови действия срещу нея. Тази част обаче е извън компетенциите на Конституционния съд. След решението от сряда по закона за пенсиите следващата стъпка в процеса е обнародването на закона от президента Траян Бъсеску, което в дадения случай е само формалност. Опозиционните лидери обаче заплашиха да започнат процедура по импийчмънт срещу него, ако той направи това. Спорните промени в закона за пенсиите предвиждат постепенно повишаване на пенсионната възраст до 65 години както за мъжете, така и за жените, което е една от мерките за строги икономии, приети през юли. (Евениментул Зилеи - 07/10/10; Блумбърг, Ройтерс, Медиафакс - 06/10/10)

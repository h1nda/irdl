Конституцията на ЕС и разширяването са сред обсъжданите въпроси на срещата във Виена 
					09/01/2006
					Очаква се възраждането на отмиращата конституция на ЕС и по-нататъшното разширяване на съюза да бъдат сред обсъжданите въпроси на срещите във Виена в понеделник, с които официално ще бъде отбелязано началото на шестмесечното австрийско председателство на 25-членния блок. 
					(Ройтерс, БиБиСи, Гардиън, Индипендънт, EUpolitix, EurActiv, EUobserver - 09/01/06; Файненшъл таймс - 08/01/06; AП, АФП - 07/01/06; Блумбърг - 05/01/06)
 
					 
						
"Обещахме си, че ще възобновим преговорите за конституцията. Ясно е, че няма да можем да решим въпроса изцяло," каза австрийският канцлер Волфганг Шусел в неделя (8 януари). [АФП]
						25-членната Европейска комисия (ЕК) и високопоставени австрийски ръководители ще проведат серия от срещи във Виена в понеделник (9 януари) по случай официалното начало на шестмесечното австрийско председателство на ЕС, което Австрия пое от Великобритания в началото на този месец. Очаква се по-нататъшното разширяване и бъдещето на отмиращата конституция на блока да бъдат сред основните обсъждани въпроси. 
						Преди срещата австрийски ръководители отбелязаха, че са решени да възобновят конституционния процес, който бе замразен, след като мнозинството френски и холандски гласоподаватели го отхвърлиха на референдуми миналата година. 
						"Обещахме си, че ще възобновим преговорите по конституцията," каза австрийският канцлер Волфганг Шусел в неделя. "Ясно е, че няма да можем да решим въпроса изцяло. Но сме си поставили за цел на срещата на върха през юни да представим доклад за напредъка." 
						Конституционният договор, който цели да усъвършенства процеса на вземане на решения в рамките на съюза и предвижда създаването на полупостоянно президентство и външен министър, трябва да бъде одобрен от всичките 25 страни членки. Досега само 13 страни са го ратифицирали. 
						След като миналата година французите и холандците гласуваха "против", европейските ръководители изказаха различни идеи за предложения договор. Някои, включително заместникът на Шусел, Хуберт Горбах, смятат конституцията в сегашната й форма за отживелица и са убедени, че трябва да се изготви един изцяло "различен текст". Други подкрепят идеята "внимателно да се подберат" съществените предимства на първоначалния документ и да се изготви нов, не толкова амбициозен договор. 
						"Конституционният процес ... се забави през последното полугодие и сега сякаш е покрит със снежно одеяло и очаква пролетта," каза в неделя пред репортери австрийският външен министър Урсула Пласник. 
						Без да конкретизира стъпките, които страната й възнамерява да предприеме, Пласник посочи, че Виена ще стане инициатор на широк диалог. В центъра на дискусиите, е обяснила тя според "Ройтерс", ще бъдат такива въпроси, като "завършеността" на европейската интеграция, по-нататъшното разширяване, реакцията на ЕС на глобализацията и мястото на демокрацията. 
						В интервю за седмичното новинарско списание Профил Пласник е подкрепила по-нататъшното разширяване на ЕС на Изток, като е подчертала, че блокът трябва да запази ангажиментите си към Западните Балкани и да гарантира сигурността на континента. 
						"Никой не иска между Италия, Словения и Гърция отново да се появи зона на смут и несигурност," каза тя. "Не можем произволно да натиснем спирачките в даден момент." 
						По време на председателството на Австрия вероятно ще се реши дали България и Румъния ще влязат в ЕС по график на 1 януари 2007 г., или приемането им ще бъде отложено по силата на предпазната клауза. Междувременно Хърватия и Турция започнаха процеса на присъединителни преговори, а Македония наскоро получи официален статут на страна кандидатка за членство в ЕС.

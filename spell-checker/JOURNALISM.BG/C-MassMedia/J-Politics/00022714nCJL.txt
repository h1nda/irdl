Румънският президент започна консултации с партиите по политически въпроси
					29/05/2007
					 
						БУКУРЕЩ, Румъния -- В понеделник (28 май) президентът Траян Бъсеску започна разговори с всички партии, представени в парламента, освен с националистическата Партия "Велика Румъния". Главна тема е промяната в изборното законодателство, въвеждането на мажоритарна избирателна система и формирането на стабилно мнозинство в управлението. Бъсеску се завърна в президентството миналия четвъртък, след като избирателите отхвърлиха отстраняването му от поста, гласувано от парламента.
						След дискусиите в понеделник лидерът на Демократическата партия (ДП) на Бъсеску, Емил Бок, заяви, че неговата партия иска предсрочни общи избори през октомври. Тя планира също така внасянето на вот на недоверие срещу настоящото правителство на малцинството на министър-председателя Калин Попеску Търичану, лидер на Националлиберална партия. Министър-председателят, каза Бок, трябва да поеме отговорност за провала на референдума за отстраняването на Бъсеску. От своя страна Търичану определи консултациите като знак, че продължаващата политическа криза може да бъде преодоляна.
						Третият ключов играч, Мирча Джоана, председател на главната опозиционна Социалдемократическа партия, каза, че Румъния има нужда от стабилен и ефективен кабинет и че времето за предсрочни избори е минало. (Евениментул Зилеи, Гардианул, Ромъния Либера - 29/05/07; Медиафакс - 28/05/07)

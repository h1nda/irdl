Турското правителство отложи уреждането на въпросите, свързани с алевитската общност, за след изборите
					08/12/2008
					 
						АНКАРА, Турция -- Министър-председателят Реджеп Тайип Ердоган обсъди исканията на алевитската общност с председателя на фондация "Алеви Джем" Иззетин Доган на среща в неделя (7 декември), съобщиха местните медии. Последователите на алевитския клон на исляма отдавна се оплакват от дискриминация и насилствена асимилация от страна на мнозинството от сунитски мюсюлмани. На голяма демонстрация в Анкара миналия месец алевитите призоваха правителството да премахне Дирекцията по религиозните въпроси, да отмени задължителните религиозни курсове в училищата и да узакони молитвените домове на общността. След срещата в неделя Доган заяви, че Ердоган е обещал да се заеме с проблемите на алевитите след местните избори догодина. Анализаторите предполагат, че правителството подготвя нови мерки, за да изпълни основните искания на алевитите, като се има предвид тяхното влияние, демонстрирано на предишните избори. 
						Други новини -- Четирима нелегани имигранти са се удавили, след като гумената им лодка се е преобърнала в морето пред северозападното турско крайбрежие в неделя. Лодката, превозваща 27 имигранти, повечето от които палестинци, е потънала срещу град Айвалък, докато се е опитвала да достигне до гръцкия остров Лесбос. Спасителите са успели да спасят 23-ма души от групата имигранти.
						Междувременно турската полиция арестува 19 нелегални имигранти и трима трафиканти на хора в неделя по време на операция в егейската провинция Измир. Имигрантите са се укривали в автобус, който полицията е спряла в град Селджук. (Хюриет, Сабах, Анадолска информационна агенция, Хюриет, АФП, НТВ - 07/12/08)

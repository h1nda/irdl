Косовският екип се разцепва преди началото на преговорите
					03/11/2005
					Преговорният екип на косовския президент Ибрахим Ругова за предстоящите преговори за статута на Косово започна колебливо още на старта заради вътрешни разногласия между членовете му и заплахи, отправени от екстремисти по електронната поща.
					От Авни Зогиани за Southeast European Times от Сараево -- 03/11/05
 
					 
						
Косовската делегация за преговорите за окончателния статут на провинцията се срещна с президента Ибрахим Ругова (в средата) миналата седмица в Прищина. (От ляво на дясно) Координаторът на преговорите Блерим Шала, премиерът Байрам Косуми, Хашим Тачи от Демократичната партия на Косово, лидерът на партията ОРА Ветон Сурои и председателят на парламента Неджат Дачи. [Лаура Хасани]
						Независимо от многократните обещания за единство през изминалите месеци, делегацията на Косово за предстоящите преговори за статута е изправена пред сериозни вътрешни разногласия, като отделните й членове се борят за надмощие. Екипът се състои от президента Ибрахим Ругова, премиера Байрам Косуми, председателя на парламетна Неджат Дачи, лидера на Демократичната партия на Косово Хашим Тачи и лидера на ОРА Ветон Сурои. Всички, освен Дачи, са участвали в преговорите в Рамбуйе, които предшестваха действията на НАТО в Косово през 1999 г. 
						Според съобщения в местната преса проблемите са започнали по време на среща с американския заместник държавен секретар Никълъс Бърнс. Координаторът Блерим Шала, назначен от Ругова, взел думата първи, отнемайки реда на Дачи. 
						Разгневеният Дачи по-късно отхвърлил предложението на Шала за състава на работните групи. След това към спора се присъединил и Тачи, обвинявайки Шала, "че не притежава нужната легитимност да твори политика". 
						Шала, издател на ежедневника Зери, отвърна на удара в изданието си, като написа, че Дачи и Тачи саботират екипа за преговорите. Той направи подобен коментар и по телевизионния канал КТВ, собственост на друг член на екипа, лидерът на партията ОРА Ветон Сурои. Някои спекулират, че Сурои и Шала са се съюзили срещу Дачи и Тачи. Скоро след това обаче Сурои и Тачи са били видени да пият заедно чай в местен бар. 
						"В настоящия момент пиенето на чай е от голямо значение," каза Илбер Хиса, сътрудник на Сурои. 
						След случилото се Ругова взе мерки за успокояване на духовете и потвърди, че "работната група ще бъде институционална". Това означава, че председателят на парламента ще играе важна роля. 
						Екипът обаче е изправен пред нов конфликт за това, дали националната стратегия трябва да се основава на предложения на експерти, или да бъде изготвена от политическите институции. 
						В допълнение към вътрешните вражди се наложи косовските преговарящи да се занимават и със заплахи от екстремистка формация - "Армията за независимост на Косово". В свое писмо по електронната поща групата настоява екипът на Ругова да обяви едностранно независимостта на Косово преди преговорите и да оспори суверинитета на Белград върху долината Прешево, район с преобладаващи албанско население в Южна Сърбия.
						Ако членовете на парламента не действат в съответствие с мандата, получен от избирателите, ги очаква много труден период," заплашва в имейла си "Командир Луиджи". 
						Съобщението по електронната поща дойде точно навреме за срещата при закрити врати на Контактната група в сряда, в която трябваше да бъде одобрен план за провеждане на преговорите, както и дата за началото на дискусиите. 
						В отговор на електронното писмо говорителят на КФОР Пио Сабета заяви, че новата военизирана формация не може да застраши сигурността в провинцията, и добави, че КФОР, ЮНМИК и местната полиция разследват кой стои зад акцията.

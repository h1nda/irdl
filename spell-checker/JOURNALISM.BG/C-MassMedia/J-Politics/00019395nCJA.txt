Непредвидими избори очакват БиХ
					27/07/2006
					Докато избирателите се готвят да се явят пред урните на 1 октомври, надпреварата между тримата членове на Председателството на БиХ се очаква да бъде оспорвана. 
					От Влатко Вукотич за Southeast European Times от Баня Лука -- 27/07/06
 
					 
						
Членовете на настоящото Председателство на БиХ Сюлейман Тихич (вляво), Борисла Паравац (в средата) и Иво Миро Йович поздравяват главнокомандващия на Южното крило на НАТО, адмирал Х.Г. Улрих III. [Гети Имиджис]
						Петите общи избори в Босна и Херцеговина след Дейтънското мирно споразумение ще се проведат на 1 октомври. Близо 2,7 млн. граждани ще гласуват за тримата кандидати за Председателство на БиХ. В БиХ гласоподавателите ще избират също и кандидати за кантоналния парламент, а в Република Сръбска (РС) избирателите ще гласуват за президент и вицепрезидент. 
						Четиридесет и осем партии са представили свои кандидатски листи. Има също и 12 независими кандидати. Според политическите анализатори само осем партии ще преминат прага от 3 % за влизане в парламента. Тези осем партии обаче ще водят борба с най-непредвидимия досега изход. 
						Предстоящите избори според много политици са основната причина за блокирането на промените в конституцията на БиХ, както и на реформата в полицията, подкрепяна от ЕС. 
						Според последните анкетни проучвания, проведени от ПРООН, националистическата Партия за демократично действие (ПДД) води сред босненските избиратели. Тя подкрепя предложения ремонт на конституцията. Но Харис Силайджич, който завърши втори с малка разлика в надпреварата за босненското председателство преди четири години, се противопоставя на промените и запазва широката си подкрепа. Той ще бъде основният опонент на Сюлейман Тихич, лидер на ПДД. 
						Гласуването сред хърватите в БиХ може да е най-интересно. През последните 15 години те подкрепяха Хърватския демократичен съюз (ХДС). След междуособици в партията обаче неудовлетворените членове сформираха нова партия под името ХДС 1990. Техният кандидат Божо Любич би могъл да бъде силна конкуренция на бившия си съпартиец и настоящ член на председателството Иво Миро Йович. 
						Постът на сръбския член на Председателството на БиХ ще се оспорва ожесточено между кандидата на Съюза на независимите социалдемократи Небойша Радманович и кандидата на Сръбската демократическата партия Младен Бошич. И двамата се застъпват за приемане на конституционните промени след изборите. Настоящият сръбски член на Председателството Борислав Паравац бе назначен след отстраняването на Мирко Шарович. 
						За първи път тази година ще се приложи т. нар. пасивна регистрация на избирателите. Според Избирателната комисия в резултат на новия метод на изборите може да се явят около 400000 нови, предимно по-млади избиратели. 
						Тази година предизборната кампания ще продължи официално 30 дни вместо обичайните 60 дни. Изборите ще струват на данъкоплатците 4,5 млн. евро, макар че партиите нямат право да изразходват повече от 15 евро на избирател.

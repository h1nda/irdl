Президентът на Словения Тюрк призова към нормализиране на отношенията с Хърватия
					19/07/2009
					 
						ЛЮБЛЯНА, Словения -- Взаимоотношенията между Словения и Хърватия се намират в много чувствителна фаза и трябва да им се обърне специално внимание, заяви словенският президент Данило Тюрк в събота (18 юли) в интервю за всекидневника "Дневник". Той подчерта, че двете страни трябва да продължат разговорите по последното предложение на Европейската комисия (ЕК) да решат пограничния проблем и да избегнат "агресивната и нападателна реторика". Тюрк също припомни инцидента от миналата седмица, когато полицията арестува ветеран от хърватската война, за когото се твърди, че е планирал убийството на словенския премиер Борут Пахор. Той каза, че въпреки факта, че психически разстроен човек е подготвял плана за убийство, това е ясно доказателство за сегашната напрегната атмосфера между двете съседни страни. (Дневник, СТА, Maкфакс - 18/07/09, ХИНА, AФП - 17/07/09)

Вероятно Анан ще препоръча преговорите за статута на Косово да започнат скоро
					06/10/2005
					 
						НЮ ЙОРК, Съединени щати -- В сряда (5 октомври) генералният секретар на ООН Кофи Анан намекна, че ще препоръча преговорите за окончателния статут на Косово да започнат скоро. Изявлението на Анан бе направено един ден, след като неговият специален пратеник, Кай Ейде, представи доклада си за изпълнението на определените от международната общност стандарти в администрираната от ООН провинция. Анан каза, че сега се запознава с документа и много скоро ще го изпрати в Съвета за сигурност на ООН.
						Междувременно ръководителят на ЮНМИК Сьорен Йесен-Петерсен е на посещение в Белград в четвъртък, за да проведе разговори за Косово, след като разговаря с официални лица в Подгорица в сряда. Посещението на Йесен-Петерсен първоначално бе планирано за 30 септември, но бе отложено по молба на Белград. 
						Други новини -- Върховният представител на ЕС по външната политика Хавиер Солана каза в сряда пред Европейския парламент, че ЕС трябва да поеме от ООН охраната на обществения ред в Косово. Иначе, каза той, 25-членният блок няма да бъде приет сериозно като глобален участник в обезпечаването на сигурността.
						Също в сряда ръководените от НАТО косовски въоръжени сили и косовската полицейска служба проведоха съвместно учение по овладяване на масови безредици. Учението се проведе във военния лагер във Врело. (Гласът на Америка, Танюг, РТС, Ройтерс, АП, Танюг - 05/10/05)

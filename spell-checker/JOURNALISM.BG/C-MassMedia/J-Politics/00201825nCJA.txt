Постигнато бе споразумение за митнически печат на Косово
					03/09/2011
					Постигнато бе споразумение за митнически печат на Косово, но прилагането му може да се окаже трудно.
					От Игор Йованович и Линда Карадаку за Southeast European Times в Белград и Прищина - 03/09/11 
 
					 
						
Борислав Стефанович (вляво) и Едита Тахири в Брюксел в петък (2 септември). [Правителство на Косово]
						Белград и Прищина постигнаха споразумение за митнически печат на Косово в кръга от преговори в петък (2 септември) в Брюксел, но все още съществуват съмнения по отношение на прилагането на това споразумение. 
						И двата екипа бяха единодушни, че върху печатите ще фигурират думите "Косовски митници" без допълнителни символи на държавността на Косово. 
						"Това е печат на институцията "Косовски митници" и на клона на митниците, който се занимава с проблема", каза за SETimes говорителката на "Косовски митници" Адриатик Ставилечи. 
						Ръководителят на делегацията на Белград Борислав Стефанович обаче каза, че сръбските власти "няма да признаят "Косовски митници" на административните контролни гранично-пропускателни пунктове". 
						"Ние смятаме, че съществуващите печати съответстват напълно на всички международни споразумения, в които участва Косово", каза за SETimes Мимоза Кусари-Лила, вицепремиер на Косово и министър на търговията и промишлеността. 
						След отменянето на преговорите за митническия печат на 20 юли, косовските власти се опитаха да овладеят пропускателните пунктове към Сърбия в Северно Косово, населено преимуществено със сърби. В сблъсъците между косовската полиция и местните сърби загина един косовски полицай. 
						След това Косово забрани вноса от Сърбия. Сръбската търговска камара съобщи, че икономиката на страната е изгубила около 45 милиона евро от края на юли поради забраната. Споразумението за печата се очаква да подобри отношенията. 
						Ръководителят на преговарящия екип на Косово Едита Тахири каза за телевизия "Радио-телевизия Сърбия", че "важното споразумение" ще даде възможност за свободен поток на стоки. 
						Веднага след постигането на споразумението в Брюксел Стефанович заяви пред сръбската общественост, че "името и печатът "Косовски митници" не застрашава позицията на Сърбия, защото върху печата няма да има никакви държавни символи, нито гербът на Косово." 
						Заместник-председателят на Демократическата партия на Сърбия обаче Слободан Самарджич заяви, че подписвайки споразумението, Белград "е капитулирал и е направил още една важна стъпка към отказа си от Косово." 
						"Когато се приеме митническия печат на контролните гранично-пропускателни пунктове, които досега бяха административни контролно-пропускателни пунктове, ще се приемат също и "Косовски митници" и албанската гранична полиция," каза Самарджич. 
						ЕС приветства резултата от преговорите. Посредникът на Съюза в преговорите Робърт Купър каза, че споразумението е "важно за обикновените граждани". 
						"Споразумение, което ще създаде възможности за търговията в региона, ще направи региона и по-европейски", каза Купър. 
						Директорът на Проекта за компромис за Косово Александър Митич също каза за SETimes, че споразумението е успех за Прищина. 
						"Споразумението за печата е изцяло в интерес на Прищина, защото по този начин тя придобива международен суверенитет в икономическите отношения. Властите в Белград сключиха този вид сделка, тъй като искат да запазят перспективите на Сърбия за членство в ЕС, след като германският канцлер Ангела Меркел им каза да премахнат сръбските институции в Косово", каза Митич. 
						Анализаторът за Косово Ибрахим Реджепи каза, че прилагането на митническия печат няма да бъде лесно, "защото в такъв случай ще се засегне въпроса за независимостта и суверенитета на Косово". 
						Преговорите също включваха и създаването на кадастрални архиви. И двете страни бяха единодушни по въпроса за създаването на кадастър в Косово за защита на правата на хората със законни претенции за собственост. 
						Следващият кръг от преговорите е насрочен за по-късно този месец.

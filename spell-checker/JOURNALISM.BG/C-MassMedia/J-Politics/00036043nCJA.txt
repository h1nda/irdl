Депутатите в Република Сръбска приеха спорен закон за държавната собственост
					16/09/2010
					Решението на босненския сръбски парламент беше посрещнато с критики от някои членове на международната общност, но политиците от автономната област казват, че е трябвало да се направи нещо.
					От Лиляна Смилянич за Southeast European Times от Баня Лука -- 16/09/10
 
					 
						
Върховният представител Валентин Инцко критикува приемането на закона за държавната собственост от Република Сръбска. [Гети Имиджис]
						Във вторник (14 септември) парламентът на Република Сръбска (РС) прие Закон за държавната собственост, според който автономната област в рамките на Босна и Херцеговина (БиХ) ще управлява, охранява и защитава всички форми на собственост на своята територия. 
						Законът също така постановява, че правителството на автономната област може да използва държавно имущество без обезщетение и да предоставя собственост на общините. 
						Използването на държавна собственост беше временно забранено по нареждане на върховния представител през 2005 г. 
						Министърът на правосъдието Джерард Селман заяви, че правителството на РС е предложило законопроекта, тъй като съответните комисии, отговарящи за разделянето на държавното имущество в БиХ, не са успели да постигнат съгласие. 
						Както се очакваше, сръбските и бошнашките членове на парламента са на противоположни позиции. Сърбите твърдят, че като автономна област РС има право на контрол върху своята собственост; според бошнаците законът е в нарушение на конституцията на БиХ и на Дейтънското мирно споразумение. 
						 "В босненската конституция е ясно посочено, че цялото имущество на бившата Социалистическа република БиХ преминава в БиХ. Тази [позиция] беше потвърдена от най-висшите съдебни институции в страната. Това е един от основните стълбове на Дейтънското мирно споразумение, както и структурата на страната, която се състои от две автономни области", заяви членът на колективното председателство Харис Силайджич. 
						Официални представители на РС твърдят, че зачитат БиХ, но не могат да пренебрегнат факта, че държавата се състои от две автономни области, които действат на държавно равнище. "БиХ има международна позиция, която се основава на всичко, с което автономните области са допринесли за нея", заяви Селман. 
						 Посланиците от Съвета за прилагане на мира (СПМ), които имат задачата да прилагат Дейтънското мирно споразумение, определиха приемането на закона като едностранен акт, който "подкопава дългогодишните опити за разделяне на държавната собственост, което би позволило функционирането на всички правителствени равнища". 
						В подобен тон върховният представител Валентин Инцко нарече последното решение "доказателство за непоследователната политика на управляващата коалиция в РС". 
						Инцко посочи, че коалицията настоява за закриването на Службата на върховния представител (СВП), но предприема действия, които налагат службата да продължи да работи, тъй като намаляват шансовете за постигане на съгласие по въпроса за държавната собственост. 
						Според Инцко, въпреки че законът не е окончателно приет, "намеренията са ясни" и "това е опит за отвличане на вниманието от действителните проблеми." Той посочи необходимостта от спиране на икономическия спад, увеличаване на заетостта и връщане на БиХ по пътя към евро-атлантическата интеграция. 
						СВП предупреди по-рано, че приемането на мерки, уреждащи собствеността, само в една от двете автономни области противоречи на закона. 
						 Скоро последва и отговор от официална РС. Председателят на парламента Игор Радойчич посочи, че с този закон РС се присъединява към търсенето на решение. Той призна, че толкова важни въпроси не могат да бъдат решавани по време на предизборна кампания, но заяви, че след изборите на 3 октомври ще има достатъчно време за постигането на съгласие. 
						Други сръбски депутати споделят позицията на Радойчич, като твърдят, че са чакали твърде дълго за постигането на споразумение и просто е трябвало да се направи нещо. 
						Приемането на закон за държавната собственост от РС, Федерация БиХ и Окръг Бръчко е последното от условията "5+2", които бяха поставени от СПМ за закриването на СВП. До постигането на съгласие и закриването на СВП БиХ не отговаря на условията за внасяне на кандидатура за членство в ЕС или за активиране на одобрен от НАТО План за действие за членство.

Сърбия се представя добре на прегледа от МВФ преди изборите
					25/11/2011
					Първият преглед от МВФ по предпазното стендбай споразумение премина добре. Остава обаче големият въпрос: как ще успее управляващата коалиция да не развърже прекалено кесията по време на предстоящите избори?
					От Георги Митев-Шантек за Southeast European Times от Белград -- 25/11/11
 
					 
						
Националната банка на Сърбия в Белград. [Никола Барбутов/SETimes]
						Мисията на МВФ в Белград под ръководството на Марк Алън, представител за Централна и Източна Европа, извърши този месец първия си преглед по предпазното стендбай споразумение в размер на 1,2 милиарда евро, което Сърбия договори на 29 септември. 
						Дотук добре. Споразумението се спазва и сръбската банкова система е стабилна. Благодарение на ръководството на Националната банка на Сърбия и добрата капиталова база на банките в предкризисния период инфлацията пада, а общественото разходване е под контрол. 
						Мисията на МВФ напусна Белград с уверения, че дупката в сръбския бюджет ще се свие през 2012 г. до равнище, по-ниско от договорените за тази година 4,5 % от БВП. А Сърбия остава удовлетворена от одобрения по-голям дефицит, който бе ограничен до 3,9 % в преговори само преди три месеца. Тези "одобрени" 25 млн. евро означават много за крехката сръбска икономика. 
						Така през декември Сърбия ще може да тегли пари от първия си кредит от 190 млн. евро, въпреки че заместник-управителят на Националната банка на Сърбия (НБС) Ана Глигориевич казва, че тези пари ще се похарчат само в случай на вътрешноикономическа нестабилност. 
						Според анализа на НБС понастоящем Сърбия е далеч от такава ситуация. Инфлацията е низходяща от май насам, спадайки от априлското си равнище от 14,7 % на 8,7 % през октомври, в сравнение със същия период на миналата година. В Централната банка се надяват, че заплануваната цел от 4,5 % ± 1,5 % за 2011 г. ще бъде постигната през първото тримесечие на 2012 г. 
						Проблемът е, че нивото на инфлацията все още зависи в голяма степен от две неща: успеха на селскостопанската реколта и с колко ще повиши държавата изкуствено ниските цени на ел. енергия, газ, комунални услуги и хранителни стоки, които тя пряко или косвено контролира. 
						Сегашната инфлационна тенденция е окуражаваща. Тя позволи на НБС да понижи допълнително основния си лихвен процент с цели 225 базисни пункта (2,5 процентни пункта) от началото на годината. 
						От друга страна, промишленото производство дава малко причини за оптимизъм. Заради резкия спад на търсенето на световния пазар и преди всичко в ЕС, където Сърбия изнася повечето свои изделия, индустрията е подложена на изключителен натиск. Икономическият растеж тази година ще бъде ограничен до 2 %, но се очаква да спадне до 1,5 % догодина, с прогнози за по-нататъшно свиване. 
						Владимир Вучкович, редактор на месечния икономически бюлетин "Макроикономически анализ и тенденции" (МАТ), каза за SETimes, че "вносът на суровини намалява, а това говори за задълбочаване на кризата в производството. При оптимистичен сценарий индустрията ще отбележи ръст от 1 %." 
						Още по-голяма причина за безпокойство е обявеното закриване на втората доменна пещ в завода за стомана на "Ю Ес Стийл" в Смедерево. Първата е извън експлоатация от половин година. Компанията е най-големият износител в Сърбия и с дял от около 16,5 % в общия износ на Сърбия през първите девет месеца на тази година. В страна, където безработицата е над 22 %, само тази компания е работодател на 5 300 работници. 
						На тръгване от Белград ръководителят на мисията на МВФ Алън повдигна съществен въпрос: вероятността за повишено обществено разходване в периода до парламентарните избори, докато политиците се стремят да привличат избиратели. 
						Правителството казва, че планира да подобри събираемостта на данъците, да печели дивиденти от държавни предприятия и да повиши надзора над обществените поръчки. 
						Ако това обаче не стане, по-нататъшното международно кредитиране на страната ще бъде практически невъзможно. 
						"Настоящата лихва от 7,25 % върху държавните еврооблигации и така е прекалено висока за страна, в която годишният ръст на БВП възлиза на 1,5 %," каза икономистът Мирослав Прокопиевич за SETimes. "Испания и Италия - като следващите проблемни страни в ЕС след Гърция - плащат лихви между 6,6 и 7,1 %, от което става ясно, че за Сърбия дори и много по-ниска лихва е неустойчива в дългосрочен план."

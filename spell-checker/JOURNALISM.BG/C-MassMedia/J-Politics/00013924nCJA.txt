ЕС заяви, че Хърватия трябва да залови Готовина, за да могат преговорите да започнат 
					17/03/2005
					Присъединителните преговори на Хърватия с ЕС бяха отложени поради отсъствието на пълно сътрудничество с трибунала на ООН за военни престъпления в Хага. ЕС даде ясно да се разбере, че укриващият се обвиняем Анте Готовина трябва да бъде арестуван и прехвърлен в Хага, за да може процесът да започне. 
					(Блумбърг, Гардиън, Си Ен Ен - 16/3/05; Ройтерс, АФП - 15/03/05)
 
					 
						
Хърватският премиер Иво Санадер даде пресконференция след последния си опит да убеди комисията по външна политика на ЕС да даде начало на присъединителните преговори, независимо че Анте Готовина още се укрива. [АФП]
						В сряда (16 март) външните министри от ЕС обявиха, че присъединителните преговори с Хърватия, които трябваше да започнат в четвъртък, ще бъдат отложени, тъй като страната не е екстрадирала генерала от резерва Анте Готовина, срещу когото е повдигнато обвинение от трибунала в Хага. За първи път съюзът отлага началото на преговори със страна кандидатка поради проблем, свързан с човешките права, и тази стъпка се възприема като сигнал за останалите бивши югославски републики, както и за Турция. 
						"Хърватия трябва да работи по-упорито, отколкото досега,'' каза на пресконференция външният министър на Люксембург Жан Аселборн, който председателства заседанието. "Ние не стигнахме до определяне на нова дата за Хърватия. Вратата за Хърватия остава отворена, като тя може да се отвори напълно след месец. '' 
						Външният министър на Дания Пер Стиг Мьолер каза, че съюзът трябва да възнагради страните, които сътрудничат на трибунала, и да накаже тези, които не правят това. "Ако кажем: 'Е, това не е чак толкова важно', ще е трудно да настояваме да продължат усилията за залавяне на [Ратко] Младич и [Радован] Караджич," каза Мьолер. Ако оставим Хърватия да започне преговорите, без да е заловила Готовина, ще изпратим неясно послание на тези, които са се предали, като например бившият премиер на Косово Рамуш Харадинай, добави той. 
						Хърватските ръководители твърдят, че Готовина не е в страната -- твърдение, повторено от премиера Иво Санадер по време на последното му посещение в Брюксел с цел да лобира за страната си. Той каза, че страната му е изпълнила основния критерий на ЕС за пълно сътрудничество с трибунала и преговорите трябва да започнат според плана. 
						Но главният прокурор на ООН, Карла дел Понте, твърди, че Загреб не е направил достатъчно за сътрудничеството с нейната служба. 
						"Те не ме убедиха, че се прави всичко за залавянето на този беглец," написа Дел Понте в писмо, изпратено във вторник до Люксембург, който в момента е ротационен председател на ЕС. 
						В два неотдавнашни доклада до ЕС тя каза, че Готовина -- който е обвинен в убийството на 150 етнически сърби и в прогонването на още 150000 по време на офанзивата срещу сръбските сили през 1995 г. -- е "в обсега на действие на хърватските власти". 
						За да започнат присъединителните преговори, е необходимо единодушното съгласие на 25-те страни членки на ЕС. Няколко държави -- сред тях Австрия, Унгария и Словения -- бяха съгласни преговорите да започнат в четвъртък, въпреки че Готовина не се е предал. 
						Общо е мнението, че икономически Хърватия е много по-добре подготвена от сегашните кандидатки, Румъния и България. Ако тя започне присъединителните преговори до края на тази година, все още може да се надява да се присъедини към съюза до 2009 или 2010 г.

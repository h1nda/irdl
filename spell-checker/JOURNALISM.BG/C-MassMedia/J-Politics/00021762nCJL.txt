Турският парламент отхвърли предложение за вот на недоверие срещу Ердоган и Аксу
					01/03/2007
					 
						АНКАРА, Турция -- Парламентът отхвърли късно вечерта във вторник (27 февруари) предложение за вот на недоверие срещу премиера Реджеп Тайип Ердоган и вътрешния министър Абдулкадир Аксу, съобщиха медиите в сряда. Опозиционната Републиканска народна партия бе обвинила Ердоган и Аксу в злоупотреба със служебно положение след убийството през януари на Хрант Динк, турски журналист от арменски произход, застрелян в Истанбул. Управляващата Партия на справедливостта и развитието осигури достатъчно гласове за отхвърляне на предложението.
						Други новини -- Прокюрдската Партия за демократично общество единодушно преизбра Ахмет Тюрк за свой лидер на извънреден конгрес на партията в Анкара в сряда. В речта си Тюрк заяви, че властите обмислят въпроса за пълна амнистия за членовете на поставената извън закона терористична групировка Кюрдска работническа партия (ПКК). (Милиет - 01/03/07; НТВ - 28/02/07)

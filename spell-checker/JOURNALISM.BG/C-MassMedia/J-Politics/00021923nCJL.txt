Горната камара на БиХ проведе учредителната си сесия шест месеца след изборите
					15/03/2007
					 
						САРАЕВО, Босна и Херцеговина (БиХ) -- Учредителната сесия на Камарата на народите (КН) на парламента на БиХ завърши в сряда (14 март) с избора на ръководство на камарата. Илия Филипович от хърватския Демократичен съюз бе избран за председател на КН, а Сюлейман Тихич от босненската Партия за демократично действие и Младен Иванич от сръбската Партия за демократичен прогрес станаха заместник-председатели. Тримата ръководители на КН ще се редуват на председателския пост на ротационен принцип на всеки осем месеца.
						Също в сряда новото правителство на Република Сръбска (РС) отбеляза първите си 100 дни на власт със среща на министрите от кабинета с президента на РС Милан Йелич в Баня Лука. Премиерът на РС Милорад Додик изрази готовността на правителството на автономната област да работи с администрацията на Федерация БиХ и министерския съвет на държавно равнище за определяне на приоритетни въпроси. (РТРС, СРНА, ПБС БиХ, Pincom.info, Фена - 14/03/07)

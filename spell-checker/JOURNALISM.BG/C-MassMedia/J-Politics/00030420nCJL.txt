Инцко иска промяна в политическата система на БиХ
					29/05/2009
					 
						НЮ ЙОРК, Съединени щати -- В първия си доклад до Съвета за сигурност на ООН върховният представител Валентин Инцко заяви в четвъртък (28 май), че ще иска промяна на политическата система в Босна и Херцеговина (БиХ). Отбелязвайки, че подтикващите към разделение изказвания продължават, той обвини лидерите на Република Сръбска, че нападат и подкопават легитимността на държавните институции. „Тази кампания блокира приемането на държавните закони, необходими за завършване на „пътната карта” на ЕС за премахване на визите за гражданите на БиХ, пътуващи до страните от ЕС, и е блокирала и други законопроекти, с които БиХ ще изпълни задълженията си по процеса на Споразумението за стабилизация и асоцииране,” каза Инцко. Той подчерта, че няма да търпи никакви предизвикателства към суверенитета на държавата и компетенциите на нейните институции. В словото си пред Съвета за сигурност премиерът на БиХ Никола Шпирич каза, че основното предизвикателство пред БиХ тази година ще бъде конституционната реформа, базирана на компромис. 
						Други новини -- В четвъртък президентът на РС Райко Кузманович бе приет в болница, след като се почувствал зле по време на церемония по откриване на църква в Баня Лука. Той е останал в болницата и през нощта като предпазна мярка. (БХРТ, РТРС, Онаса, Дневни Аваз, СВП, РТС, СРНА - 28/05/09)

Гръцкият парламент прие закон за реформа на данъчното облагане
					15/04/2010
					 
						АТИНА, Гърция -- В сряда (14 април) парламентът прие закон за реформа на данъчното облагане в опит да бъдат увеличени приходите в условията на безпрецедентна криза с дълга на държавата. Общо 158 от всичките 300 депутати подкрепиха реформите, а 126 гласуваха против. Определяйки новата данъчна система като „революционна”, министър-председателят Георгиос Папандреу каза, че страната трябва да загърби практиките на поемане на ненужни разходи, ако иска да се надява на икономическо възстановяване. Реформата ще увеличи данъците за групите от населението с по-високи доходи, както и данъците върху собствеността и доходите на православната църква и офшорните компании. С тях се слага край и на редица данъчни облекчения. Тези стъпки на правителството станаха повод за поредица от стачки и протести, включително на таксиметровите шофьори, адвокатите, учителите и работниците от обществения транспорт. (АФП, Катимерини, АНА-МПА, Ал Джазира - 14/04/10)

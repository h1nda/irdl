Сирия е най-голямото предизвикателство за политиката на „нулеви проблеми със съседите”
					20/05/2011
					Докато ситуацията в Сирия се влошава, наяве излиза основен елемент от близкоизточната политика на Турция.
					От Ана Уд за Southeast European Times от Истанбул – 20/05/11
 
					 
						
Премиерът Ердоган и президентът Асад имаха близки отношения. [Ройтерс]
						Изявлението на министър-председателя Реджеп Тайип Ердоган в телевизионно интервю миналата седмица, че проблемите в Сирия се смятат за част от вътрешната политика на Турция, беше само леко преувеличено. 
						Под управлението на правителството на ПСР Турция води външна политика на „нулеви проблеми със съседите”, която си поставя за цел да засили и подобри по-рано обтегнатите отношения с някои държави от региона. Тези усилия включват увеличаване на търговията, посредничество в конфликти, стратегическо сътрудничество и, в някои случаи, премахване на визовия режим. 
						Отношенията със Сирия, които университетският преподавател и представител на Центъра за близкоизточни стратегически изследвания Мехмет Шахин определи за SETimes като „примера на Турция за еталон за добросъседски отношения”, бяха от ключово значение за подхода на Турция. 
						Сега обаче Шахин твърди, че ситуацията в Сирия може да се превърне в „най-голямата трудност за Турция след инвазията в Ирак през 2003 г.” 
						„Хората, които определят външната политика на САЩ и Европа, също не знаят как да се справят с този въпрос. Турция се намира в същата ситуация”, каза за SETimes Уилям Хейл, почетен професор на Училището по ориенталски и африкански науки. 
						Прагматичните безпокойства на Турция са свързани с вълната от бежанци, които се възползват от безвизовия граничния режим, и бягат от конфликта в Сирия, което ще доведе до източване на турски ресурси и може би до политически вълнения. 
						От съществено значение са и икономическите последици от гражданските вълнения в Сирия, които не се ограничават до засилващата се двустранна търговия между Турция и Сирия. 
						Шахин и Хейл подчертават геополитическото положение на Сирия като сухопътен маршрут към останалата част от Близкия изток, което турските политици се надяваха да използват като трамплин към други близкоизточни пазари. Ако на Турция бъде отказан достъп до Сирия, това ще се отрази отрицателно на търговията й с Йордания и с богатия на петрол Персийски залив. 
						Най-големият риск за Турция обаче може да се окаже не краткосрочната сигурност или икономическите опасности, а по-скоро нанесените непоправими вреди върху репутацията и влиянието на Турция в региона. 
						Отношенията между Турция и Сирия, които Хейл определя като „централен елемент от близкоизточната политика на добросъседство” – от водените с турско посредничество преговори между Сирия и Израел за Голанските възвишения през 2008 г. до опита за справедливо разделяне на водните ресурси – са символ на отношенията, които страната се опитва да поддържа с останалата част от Близкия изток. Ако Турция скъса отношенията със своята „съседка еталон”, това може да се отрази отрицателно на района като цяло. 
						„Ако Сирия отпадне, Турция ще се окаже със сериозна празнота в своята близкоизточна политика”, предупреждава Хейл. 
						За Турция е трудно да изрази политическа позиция по отношение на Сирия, като страната се опитва да балансира между идеологията и прагматичната политика, оказвайки се същевременно в положението на зрител с единствената реална възможност да реагира на събития, върху които има много малък контрол. 
						Хейл твърди, че турската държава е използвала последните години, за да създаде работни отношения със сирийския президент Башар Асад, и ако сега се обърне срещу него, това ще създаде трудности, особено след като не е ясно дали той скоро ще слезе от поста. Същевременно обаче Турция няма друг избор, освен да изрази подкрепа за процеса на демократизация, дори ако силите, които се борят за демокрация, се опитват да свалят съюзник. 
						„Турция просто не може да подкрепя някого, който използва военна сила срещу народа”, заяви Шахин. 
						Нито пък, както изглежда, може директно да подкрепи самия народ. И това, че Турция не се застъпва за хората в Сирия, няма да остане незабелязано в други страни от Близкия изток – факт, който ще навреди на популярността на администрацията в региона. 
						Според Хейл политиката на „нулеви проблеми” в крайна сметка разчита на упражняването на „мека сила” от Турция, което доведе до много положителни промени в региона до този момент. 
						Хейл обаче предупреждава, че „от меката сила няма никаква полза, когато се изправиш срещу танк”.

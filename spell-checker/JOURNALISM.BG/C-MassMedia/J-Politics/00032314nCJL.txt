Посланиците на ЕС призоваха Албания да реши политическите си проблеми
					10/11/2009
					 
						ТИРАНА, Албания -- Посланиците, представляващи страните, членки на ЕС, в Тирана призоваха политическите лидери да намерят начин да върнат опозиционните депутати обратно в парламента. Необходим е взаимен компромис, за да се сложи край на това положение, заяви в понеделник германският посланик в Албания Бернд Борхард след среща със седем други европейски представители в Тирана, с която беше отбелязана 20-ата годишнина от падането на Берлинската стена. Австрийският дипломат Флориан Раунинг каза, че ако Албания иска да бъде част от Европа, трябва да реши своите собствени проблеми, вместо да очаква решение отвън. Депутатите от опозиционната Социалистическа партия бойкотират работата на парламента от седмици с искания за разследване на предполагаемите изборни нарушения, извършени по време на общите избори на 28 юни. (Топ Ченъл, Ора Нюз, Телеграфи, Би Би Си - 10/11/09)

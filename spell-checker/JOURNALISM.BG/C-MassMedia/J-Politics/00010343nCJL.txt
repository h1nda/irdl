Пиратството в Сърбия е намаляло, но все още липсват закони
		01/04/2004
		Международни представители изразиха одобрение за борбата на Сърбия срещу пиратството, но подчертаха, че това си остава сериозен проблем. Борците срещу пиратството в страната се страхуват, че Сърбия може да бъде включена в черни списъци за нарушаване на правата върху интелектуална собственост.
		От Давор Коникушич за Southeast European Times от Белград - 01/04/04
 
		 
			Пиратството в Сърбия значително е намаляло, но законите на страната за авторското право и пиратството все още не са синхронизирани между републиките и федерацията, каза представителката на Международната асоциация на филмовите продуценти Уенди Маккалъм. Все още са широко разпространени незаконните продажби на филми и разпространение на музика, както и пиратството по Интернет.
			"Сега Сърбия е на кръстопът, защото тя трябва или да покаже своята готовност да се справи с пиратството, или да остави пиратството да победи", каза Маккалъм, като призова парламента на Сърбия и Черна гора да приеме нов закон за интелектуалната собственост. Този закон ще бъде хармонизиран със закона, приет от сръбския парламент миналия март по време на извънредното положение, наложено след убийството на сръбския премиер Зоран Джинджич. Законът определя пиратството като престъпно деяние Но мнозина се оплакват, че той не се прилага последователно.
			Според Деян Петричевич от Асоциацията за борба с пиратството на Сърбия и Черна гора 250 от 400-те кина в Сърбия са затворили през последните десет години заради филмовото пиратството. Според оценки на асоциацията Сърбия губи около 25 млн. евро на година поради този проблем. Ако Сърбия и Черна гора не покажат резултати, Съединените щати могат да включат съюзната държава в черните списъци.
			В резултат от подобни предупреждения правителството на Джинджич учреди комисия за борба срещу пиратството. Нейният председател Зоран Джокич каза, че комисията е предложила мерки за намаляване на пиратството и защита на правата върху интелектуалната собственост.
			"Ние предложихме закони за създаване на нормална рамка, която да направи възможна защитата на интелектуалната собственост. Полицията предприема мерки за ограничаване на пиратството, но тези мерки няма да имат никакъв ефект, докато не бъдат издадени първите обвинителни актове и присъди. Предлагат се много големи наказания, които варират от осем години затвор до конфискация на стоките и оборудването за производство на пиратски материали."
			"Най-добрата превантивна дейност е хората да осъзнаят, че пиратството просто не си струва", каза Джокич.

Лимай е подведен под отговорност: политическите последици
					05/09/2011
					Ключов претендент за лидерството на ДПК може да напусне надпреварата заради дело за военни престъпления. Това ще помогне или ще навреди на премиера Тачи?
					От Мухамет Брайшори за Southeast European Times в Прищина - 05/09/11
 
					 
						
Етнически албанци организираха митинг срещу арестите на бивши бойци от Армията за освобождение на Косово (АОК) в Косово на 29 май. [Ройтерс]
						На фона на подвеждането под отговорност на ветерена политик и бивш член на АОК Фатмир Лимай по обвинения за военни престъпления, се изказват все повече предположения за потенциалните последици за политиката в Косово и по-специално за Демократическата партия на Косово на премиера Хашим Тачи. 
						Миналата седмица ЮЛЕКС официално потвърди обвинителния акт срещу Лимай и срещу още девет души. Те са обвинени в изтезаване и убийство на затворници в център за задържане в село Клечка през 1999 т.
						Делото се бави от месеци поради депутатския имунитет на Лимай и поради политически разногласия по това как да се реши проблемът. 
						Според политическия коментатор Фатлум Садику едно неблагоприятно съдебно решение срещу Лимай може също да се отрази негативно на Тачи по време на президентските избори следващата година. 
						"Въпреки различията, неговата партия все още е единна. Но ако Лимай, който е един от влиятелните членове на ДПК, бъде осъден, той ще държи отговорен Тачи и ще напусне партията, каза Садику. "Това е една от причините Тачи да се опита да убеди другите политически партии да отложат президентските избори за 2013 г." 
						Според Себ Бютючи от Института за балканска политика обаче една присъда срещу Лимай може всъщност да укрепи позициите на Тачи, тъй като главният му съперник за лидерството на партията ще напусне надпреварата. 
						"Евентуален арест или осъдителна присъда за Лимай може да има няколко последици. По отношение на ДПК това може да отслаби позицията й като цяло. Но може и да укрепи позицията на Хашим Тачи в ДПК, тъй като Лимай е смятан за негов съперник", казва Бютючи. 
						Трудностите във вътрешната политика на ДПК вече са очевидни на фона на разногласията между правителството и парламента по въпроса за имунитета. 
						"В ДПК има два блока, единият е ръководен от Тачи, а другият от председателя на [парламента] Красничи и от Лимай", обясни Садику. "Когато премиерът изпрати в съда досието за имунитета, въпреки несъгласието на председателя на парламента, ясно беше, че предстоящите процеси ще разгневят политиците поради чувството, че едната страна губи, а другата печели." 
						Междувременно Лимай е разследван и за корупция, потвърди за SETimes говорителят на правоприлагащата мисия на ЕС. Твърденията са свързани с мандата му на министър на транспорта. 
						Разследването "продължава", каза говорителят Никълъс Хотън и добави, че това ще отнеме време и може да се наложи прокурорско удължаване. 
						"В момента се преценява голямо количество материали. Заслужава си да се отбележи, че Наказателно-процесуалният кодекс на Косово осигурява възможност на прокурорите да разследват едно сложно дело за 18 месеца и освен това в "извънредни случаи" да внесат искане за удължаване от още шест месеца до Върховния съд на Косово. Разследваните лица продължават да бъдат разпитвани от прокурорите на ЮЛЕКС", каза Хотън. 
						През 2003 г. Лимай бе обвинен от Международния наказателен трибунал за бивша Югославия (МНТБЮ) във военни престъпления, извършени в друг лагер на АОК за затворници в Лапушник. Той бе оправдан по всички обвинения. 
						"Делото "Клечка" не е същото като онова, в което той бе оправдан в МНТБЮ", подчерта Хотън.

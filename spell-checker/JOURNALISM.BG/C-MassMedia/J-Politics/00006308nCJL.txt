Парламентът на Сърбия-Черна гора одобри новия кабинет
18/03/2003
 
БЕЛГРАД, Сърбия-Черна гора -- Новият федерален парламент на Сърбия-Черна гора одобри в понеделник (17 март) новото правителство на президента Светозар Марович, който ще бъде и председател на Министерския съвет. Трима от избраните министри са от Сърбия, а двама от Черна гора. Външният министър Горан Свиланович (40 г.), министърът на отбраната Борис Тадич (45 г.) и министърът за човешките права и малцинствата Расим Ляич (39 г.) са номинираните от Сърбия. Бранко Луковац (57 г.) и Амир Нуркович (48 г.) от Черна гора ще бъдат съответно министър по външно-икономическите въпроси и министър на търговията. В обръщението си към парламента Марович обяви, че ще работи за членството на новия държавен съюз в ЕС и за засилване на сътрудничеството с трибунала на ООН за военни престъпления.
В четвъртък сръбският парламент ще гласува номинацията на Зоран Живкович за министър-председател, на мястото на неговия близък съратник Зоран Джинджич, който бе убит миналата седмица. (AП, AФП, Ройтерс, СиЕнЕн, Б92, Tанюг, Блиц, ФоНет, БиБиСи - 17/03/03)

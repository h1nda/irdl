Албанският парламент отхвърля кандидатури за министерски постове
24/10/2003
 
ТИРАНА, Албания -- Парламентът гласува в четвъртък (23 октомври) против предложените от Фатос Нано кандидатури на Намик Докле за външен министър и Фатмир Джафа за вътрешен министър. Фракция на Социалистическата партия, оглавявана от бившия външен министър Илир Мета, подкрепи опозицията при гласуването. Нано отговори с изявление, че няма да прави промени в кабинета си преди провеждането на конгреса на партията през декември. Мета обвини премиера и председател на партията, че е превърнал правителството в частен клуб, който пренебрегва мнението както на онези, които са в социалистическата партия, така и на нейните съюзници. Той се зарече да блокира всички други инициативи на Нано, докато той не се съгласи да направи поправки в кабинета. Премиерът обвини фракцията на Мета в опити за дестабилизиране на страната. (АФП, ATA, Би Би Си, Албениън дейли нюз - 23/10/03)

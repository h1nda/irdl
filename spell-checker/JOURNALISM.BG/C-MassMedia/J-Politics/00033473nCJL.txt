Йосипович положи клетва като нов президент на Хърватия
					18/02/2010
					 
						ЗАГРЕБ, Хърватия -- Социалдемократът Иво Йосипович положи в четвъртък (18 февруари) клетва като президент на церемония по встъпване в длъжност на площад „Св. Марко” в Загреб. В речта си Йосипович обеща да работи с правителството за осъществяване на реформите, необходими за интеграцията в ЕС. Той обеща също да работи за провеждане на икономически реформи, укрепване върховенството на закона, развитие на правата на малцинствата и да се бори с корупцията и организираната престъпност. На церемонията присъстваха десет президенти на страни от Централна и Югоизточна Европа, но не и сръбският президент Борис Тадич. Тадич отказа да участва, ако косовският му колега Фатмир Сейдиу присъства. Йосипович - 52-годишен професор по право и композитор - победи в балотажа на президентските избори в средата на януари. Ограничения в системата на мандатите попречиха на досегашния президент Стипе Месич да се кандидатира отново. (ХИНА, Пословни, Ютарни Лист, Вечерни Лист, ХРТ - 18/02/10; ХРТ, Весник, Нова ТВ, Ютарни Лист, Вечерни Лист - 17/02/10)

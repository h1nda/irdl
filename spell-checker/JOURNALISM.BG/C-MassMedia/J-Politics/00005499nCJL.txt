Сръбският премиер заяви, че напускащият поста си президент ще отговаря в Хага
27/12/2002
Според сръбския министър-председател Зоран Джинджич, напускащият поста си президент на Сърбия Милан Милутинович трябва или да се предаде доброволно на Трибунала на ООН за военни престъпления или да бъде екстрадиран. Мандатът на Милутинович изтича на 5 януари.
(Ройтерс, АП, СиЕнЕн, Радио Б92, Свободна Сърбия - 26/12/02)
 
 
Сръбският премиер Зоран Джинджич обяви в четвъртък (26 декември), че напускащият поста си президент на Сърбия Милан Милутинович ще бъде предаден на Трибунала на ООН за военни престъпления след изтичането на мандата му на 5 януари, освен ако не реши да се предаде доброволно. Той настоя президентът да започне преговори с Трибунала относно явяването си пред съда. Милутинович, заедно с четирима други висши ръководители от бивша Югославия, включително Слободан Милошевич, беше обвинен за варварствата, извършени по време на конфликта в Косово през 1998-1999 г.
"Хага не може да бъде пренебрегвана", каза Джинджич в четвъртък. "Единственият въпрос е дали ще отидеш по трудния начин .... или доброволно, за да се надяваш на по-добро отношение". Премиерът оказа съдействие за арестуването на Милошевич и последващото му екстрадиране в Хага миналата година.
Югославският външен министър Горан Свиланович, подкрепящ становището на Джинджич, заяви в четвъртък, че "всички подведени под съдебна отговорност трябва да бъдат екстрадирани, защото не можем да бъдем приети за членове на международната общност, ако не спазваме задълженията си спрямо нея". Свиланович, който е и председател на съвета за сътрудничество с трибунала, настоя югославските политици да приемат въпроса като приоритет от национално значение, като заяви, че надеждите за влизане в ЕС и другите международни институции зависят от него. Наложилото се убеждение, че Югославия отказва да сътрудничи на трибунала, се е оказало "препятствие за присъединяването към програмата Партньорство за мир", добави той.
Междувременно, белградският Национал цитира анонимен източник от обкръжението на президента, според който Милутинович нито ще се предаде доброволно, нито ще се опита да се скрие от трибунала. Неговият петгодишен мандат изтича на 5 януари. Досега Белград отклоняваше исканията на трибунала за екстрадиране, позовавайки се на имунитета срещу съдебно преследване, валиден докато той е на служба.
Според закона за сътрудничество с Хагския трибунал, приет от парламента през април, след като съдебните власти получат искане за екстрадиция на Милутинович, те трябва да пренасочат искането към местен съд. Този съд от своя страна трябва да го призове да се яви сам или в противен случай да нареди ареста му. Според Джинджич законът е пределно ясен и не трябва да се правят изключения.
Преди една седмица, главният покурор на ООН за военни престъпления Карла дел Понте критикува Белград за незадоволителното сътрудничество с трибунала. Тя съобщи, че е изпратила писмо до югославските власти с искане Милутинович да бъде предаден на трибунала "незабавно след изтичането на неговия мандат".

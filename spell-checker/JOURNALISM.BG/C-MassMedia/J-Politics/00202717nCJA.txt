Отказът на Сърбия от изборите в Косово буди объркване и неподчинение
					17/04/2012
					Обявявайки, че няма да има местни избори в Косово на 6 май, сръбското правителство заяви, че вместо това ще назначи общински лидери.
					От Игор Йованович за Southeast European Times от Белград -- 17/04/12
 
					 
						
Косовски сърби поставят сръбско знаме на шосето в село Ягненица, близо до Зубин Поток, на 5 декември 2011 г. Сърбия няма да организира избори в Косово на 6 май, като вместо това предпочете да назначи общински ръководства. [Ройтерс] 
						Граждани и анализатори изказаха объркването си от призива на сръбското правителство да не се провеждат местни избори в Северно Косово на 6 май. 
						Министърът за Косово и Метохия Горан Богданович каза в неделя (15 април), че Сърбия няма да организира избори в Косово поради негативната реакция на ЮНМИК към плана. 
						"Резолюция 1244 е задължителен правен и международен акт за нас. [Провеждането на избори там] би предизвикало насилие и извънредни рискове за сърбите на юг от река Ибър," каза министърът за SETimes. 
						Богданович обаче заяви, че това не означава, че Сърбия ще затвори институциите си в Косово, и обяви, че вместо избрани официални представители сръбското правителство ще назначи общински ръководства. 
						Душан Янич, директор на НПО "Форум за етнически отношения", каза за SETimes, че подобна позиция на Белград би била негатив в кампанията на управляващата Демократическа партия. 
						"Първо, неразумно бе Белград да чака толкова дълго, преди да обяви решението си на косовските сърби. Второ, косовските сърби със сигурност сега ще загубят доверие, ако някога са го имали, в президента Борис Тадич и в сръбското правителство," каза Янич. 
						Той каза, че също така не е ясно защо Белград обявява сформирането на нови общински органи в Косово, ако иска да спазва международните си задължения. 
						"Едно от изискванията на ЕС е премахването на сръбските институции в Косово. Ако Белград не уважи това, той не може да се надява да започне преговори с Брюксел," каза той. 
						Александър Митич, директор на проекта "Компромис за Косово", смята, че сръбското правителство е взело решението под натиск от Вашингтон и Брюксел. 
						"Решението на белградските власти е пряка последица от ултиматума на водещите страни в ЕС, които поставиха сръбското правителство пред избора между провеждането на местни избори и стремежа към евроинтеграция," каза Митич за SETimes. 
						Той добави, че също така е било ясно, че сърбите в Северно Косово ще останат непокорни. 
						"Тадич и правителството му имат много малък или никакъв авторитет сред сърбите в Косово, дори и сред членовете на партията на Тадич, които осъзнават, че това, което се случва, е насилствен опит за интегриране на косовските сърби в албанските институции," каза Митич. 
						Сърбите в Северно Косово засега не показват признаци, че възнамеряват да слушат Белград. 
						Добросав Добрич, председател на Общинския съвет в Звечан, каза, че неговата община има правото да организира избори и ще го направи на 6 май. 
						"Няма да чакаме албанците да ни организират изборите. Ако сръбските институции бъдат затворени, повече няма да има сърби тук," каза той. 
						Сърбите от Поморавието, област южно от река Ибър, също бяха смутени от позицията на Белград. 
						Драган Николич, управител на Косовскопоморавски окръг, назначен от сръбското правителство, каза, че е особено лошо, че Белград не се е консултирал с косовските сърби. 
						"Сегашната ситуация е изтощителна и объркваща. Доверието както в институциите, така и в лидерите, е подкопано," каза Николич за SETimes.
						Берат Бейтулаху, изследовател от Центъра за проучване и уреждане на конфликти в Прищина, каза за SETimes: “Сърбия си играе на карти тук. От една страна, тя казва, че няма да организира местни избори, но кметовете в Северно Косово обявиха, че ще [ги] организират сами, което, разбира се, ще бъде финансирано от Белград. Богданович даде ясно да се разбере, че новото правителство ще трябва да реши дали да признае тези избори, или не, и те ще го направят, а това е опасен прецедент." 
						Той добави: "Избраните от Сърбия кметове ще навредят на избраните в Косово сръбски представители и тук е налице странна ситуация, в която имаме две групи сръбско ръководство в Косово." 
						
						Кореспондентите на SETimes Ивана Йованович от Белград и Мухамет Брайшори от Прищина участваха в изготвянето на статията. 
					
					
				
			
					 
					
 
 

Албанският закон за лустрацията е подложен на критики
					05/02/2009
					Политическата опозиция и много международни наблюдатели предупреждават, че съдебната независимост би могла да бъде застрашена.
					От Йонилда Кочи за Southeast European Times от Тирана – 05/02/09
 
					 
						
"Законът нарушава най-малко 28 члена на конституцията и човешки права,” каза Фатмир Джафа, депутат от Социалистическата партия. [Гент Шкулаку]
						Международното мнение бе остро критично към новия закон за лустрацията в Албания, който бе приет от парламента само с гласовете на мнозинството и бе бойкотиран от опозицията. Законът влезе в сила миналата седмица, но опозицията незабавно поиска от Конституционния съд да го обяви за противоконституционен.
						"Законът нарушава най-малко 28 члена на конституцията и човешките права,” каза Фатмир Джафа, депутат от Социалистическата партия, докато подаваше жалби в Съда. Албанският хелзинкски комитет и Асоциацията на албанските прокурори, еднакво обезпокоени от последиците от закона, внесоха свои възражения съответно във вторник (3 февруари) и в сряда. 
						Законът забранява достъпа до държавни служби на всички, които са работили в несъществуващата вече тайна полиция (позната като „Сигурими”), съдебната власт и прокуратурата по време на комунистическата епоха от 1944 до 1990 г.
						Той предвижда също така сформирането на институция, която може да проверява пълномощията – както и да забранява участие в управлението – на всяко лице, включително на президента, депутатите, съдиите, в това число членовете на Върховния и Конституционния съд, главните прокурори, кметовете и дипломатите. Органът, който може да разпореди уволняването на когото и да било, без да доказва, че съответното лице е извършило престъпление, ще упражнява своите значителни правомощия до изтичането им на 31 декември 2014 г. 
						Опозицията се опасява от възможността за злоупотреби, предупреждавайки, че премиерът Сали Бериша и неговата партия смятат да уволнят магистрати, разследващи корупцията. Някои членове на кабинета на Бериша са замесени в скандали за корупция. В резултат на закона един от главните прокурори по делото за взривилите се боеприпаси в Гердец, Замир Щила, вече се оттегли от поста си. 
						ЕС изрази сериозна загриженост и ще започне дискусии с Тирана, особено относно потенциалното въздействие върху съдебната власт. Половината от съдиите във Върховния и в Конституционния съд може да загубят работата си. 
						"За ЕС е много важно съдебната власт да бъде политически независима,” каза за „Дойче Веле” говорителката на еврокомисаря Оли Рен, Кристина Наги. Посолството на САЩ в Тирана също изрази резерви. „Този закон повдигна сериозни правни, правителствени и конституционни въпроси сред международните партньори, включително Съединените щати,” се казва в съобщение за печата от 23 декември. 
						В изказване от същия ден заместник-ръководителят на представителството на ОССЕ в Албания каза, че всяко подобно законодателство трябва да се съобразява с изискванията за държава, основаваща се на върховенството на закона. 
						 "Съответните разпоредби на конституцията и приетите международни стандарти трябва да се спазват изцяло,” каза Алекс Финен.

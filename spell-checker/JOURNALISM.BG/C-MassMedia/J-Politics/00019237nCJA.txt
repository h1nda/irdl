Косовският президент Сейдиу ще направи обръщение към Съвета за сигурност в Ню Йорк 
					13/07/2006
					Очаква се обръщението на косовския президент Фатмир Сейдиу, съпътстващо сесията на Съвета за сигурност на ООН, да включва призив за независимост.
					От Блерта Фоничи за Southeast European Times от Прищина – 13/07/06
 
					 
						
Косовският президент Фатмир Сейдиу. [Лаура Хасани]
						В четвъртък (13 юли) се очакваше косовският президент Фатмир Сейдиу да направи обръщение към Съвета за сигурност на ООН по време на неофициално заседание. 
						"Ще призова Съвета за сигурност да подкрепи независимостта на Косово," каза Сейдиу, преди да отлети за Ню Йорк във вторник. "Това е много важен момент -- че имам шанс да говоря пред представителите на Съвета за сигурност и да представя аспектите на нашето политическо виждане." 
						Макар че обръщението на Сейдиу трябваше да стане на неофициално заседание, а не на официалната сесия в залата на Съвета за сигурност, то все пак е първият случай, в който косовски официален представител прави обръщение към органа на ООН. Премиерът Агим Чеку и предшественикът му Байрам Косуми са присъствали на заседания на Съвета за сигурност, но без право да правят обръщения към членовете му. 
						След разговори с косовската делегация на преговорите за статута във Виена Сейдиу нарече независимостта "неподлежащо на договаряне" искане на неговата страна и изказа убеждение, че суверенно Косово трябва да получи постоянно място в ООН. 
						"Всяка независима държава ... иска да бъде важен фактор в международната общност, независимо дали става дума за голяма или малка държава," каза той. 
						Макар формално Косово да е част от Сърбия, то фактически се управлява като протекторат на ООН след 1999 г., когато акция на НАТО принуди режима на Слободан Милошевич да се изтегли от провинцията. В голямата си част преобладаващото албанско население подкрепя независимостта, докато Сърбия иска да запази суверенитета си и предлага вместо това "съществена автономия". 
						Сръбският премиер Воислав Кощуница, който отново подчерта позицията на своята страна по време на разговори с американски ръководители тази седмица, също ще направи обръщение към Съвета за сигурност. Не се очаква той да се срещне със Сейдиу. 
						"Независимостта на Косово ще доведе до сериозна нестабилност в региона," каза той по време на пресконференция във вторник след разговори с американския държавен секретар Кондолиза Райс. 
						Същия ден сръбският президент Борис Тадич заяви в интервю по държавната телевизия, че Белград полага всички усилия да запази суверенитета си над Косово под някаква форма. Той предупреди обаче, че позицията на страната в преговорите е слаба заради наследството от годините на Милошевич. 
						Политиката на Милошевич не остави на Сърбия много място за маневриране, каза Тадич, добавяйки, че въпреки това правителството "ще се бори до последния момент с всички законни средства" на дипломацията.

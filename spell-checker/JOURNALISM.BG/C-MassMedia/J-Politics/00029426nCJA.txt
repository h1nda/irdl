Червена лампа за албанските избори
					26/02/2009
					Албанците ще избират нов парламент през юни, но мнозина се съмняват в честността на процеса. 
					От Маньола Хала за Southeast European Times от Тирана -- 17/02/09
 
					 
						
Всеки път, когато страната провежда избори, избирателите трябва да използват актове за раждане и различни други документи за доказване на самоличността си. [Гети Имиджис]
						Албания се готви за своите парламентарни избори на 28 юни, а премиерът Сали Бериша обещава чист вот. Критиците и политическите му противници обаче вече порицават предполагаемите нередности в процеса. Съгласно новия избирателен кодекс избирателите трябва да показват своите нови лични карти или биометрични паспорти. Социалистическата партия (СП) и други опозиционни групи казват, че правителството не разполага с „конкретен график” за осигуряване на личните карти. 
						Тяхното издаване започна на 12 януари и правителството призна затрудненията си. Според заместник-министъра на вътрешните работи Фердинанд Пони търсенето надхвърлило очакванията на компанията, изготвяща личните карти. Приблизително 3 милиона гласоподаватели би трябвало да получат картите си до 28 юни. Съгласно репортажи в местната преса миналата седмица "Сажем", фирмата, ангажирана с изготвянето на личните карти, е започнала да разпространява новите карти в Тирана и Фиер и очаква да разполага с картите навреме за изборите в другите градове. 
						Около 740 000 албанци нямат паспорти и ако техните лични карти не са готови навреме, те няма да могат да гласуват. Предложената специална комисия още не е официално сформирана, а на 18 февруари СП обвини управляващата партия, че пречи на нейното създаване. 
						Темпът на издаване на личните карти обаче далеч не е единственият проблем, който тревожи опозиционните партии и особено по-малките от тях. Те оспорват и пълнотата на избирателните списъци. Социалдемократическата партия твърди, че вътрешното министерство е заличило имената на поддръжниците на опозицията от списъците, които изпраща в градове и села. 
						По-малките партии протестират енергично и срещу неподходящото според тях представителство в централната и регионалните избирателни комисии, натоварени с преброяването на гласовете. 
						Изборите „са в опасност, тъй като партиите, а не гражданите, ще броят гласовете,” предупреди лидерът на партията Демократичен алианс Неритан Чека. 
						Опасявайки се да не останат извън парламента, малките партии сформират коалиции. Новата система на пропорционално представителство ги принуждава да го правят, тъй като поставя избирателен праг от 3 % за партиите и 5 % за коалициите за получаване на места в парламента. 
						Не по-малко от 28 организации оспориха изборите през 2005 г.: 14 партии от три коалиции и 14 други партии, участващи самостоятелно. 
						В контраст с това този път албанците най-вероятно ще избират между четири коалиции – оглавяваните съответно от СП и от управляващата Демократическа партия, както и от лява групировка начело с Илир Мета от Социалистическото движение за интеграция и дясна коалиция, оглавявана от лидера на Движението за национално развитие Даш Шехи.

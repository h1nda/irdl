Хърватските закони за собствеността са препятствие в процеса на присъединяване към ЕС
					10/01/2007
					Съгласно настоящите закони пред чужденците съществуват сериозни бариери за закупуване на хърватски имоти, а въпросът се е превърнал в препятствие за преговорите с ЕС. 
					От Наташа Радич за Southeast European Times от Загреб – 10/01/07 
 
					 
						
Граждани на страните от ЕС живо се интересуват от закупуването на ваканционни летни домове и апартаменти в крайбрежните райони на Хърватия. [Гети Имиджис]
						Засега Хърватия няма да участва в преговорите за свободно движение на стоки и капитали в ЕС. По време на процеса на проверка експертите на ЕС са заключили, че хърватският закон за собствеността не отговаря на европейските стандарти и трябва да бъде коригиран. 
						"Продължават да съществуват редица законови пречки," докладва Европейската комисия. "Гражданите на страните от ЕС не се ползват от необходимите права, които биха им дали възможност да придобиват собственост в Хърватия." 
						Като туристическа дестинация с нарастваща популярност Хърватия е силно привлекателна за чужденците като потенциален пазар на имоти. Граждани на страните от ЕС са особено заинтересувани от закупуването на ваканционни летни къщи и апартаменти по крайбрежието. Евроскептиците в страната обаче не горят от желание да отворят пазара на имоти за чужденци, тъй като се опасяват от незабавно изкупуване. 
						Съгласно сегашния закон чуждестранни граждани и предприятия, които желаят да притежават имоти в Хърватия, трябва да получат разрешение от външното министерство, което трябва да бъде подписано и от съответните органи в министерството на правосъдието. Този процес може да отнеме години. 
						При вземането на решение по всяко заявление външното министерство проучва дали съществува реципрочност между Хърватия и страната на заявителя по отношение на недвижимите имоти. За гражданите на Италия, Германия и Австрия процедурата е най-бърза, тъй като реципрочността е ясно установена, т. е. има голям брой хърватски граждани, живеещи в тези страни, които са закупили имоти там. 
						Чуждестранни граждани и предприятия не могат да придобиват собственост върху селскостопански или горски земи в Хърватия. Ако обектът на придобиване е защитен културен паметник, той най-напред се предлага на властите - на федерално, областно и общинско ниво. Само ако те откажат да упражнят своето предимство да закупят такъв имот, той може да бъде предложен на чуждестранни граждани и предприятия. 
						Други членове на ЕС със значителен акцент върху туризма са се сблъсквали с подобни проблеми като тези на Хърватия в процеса си на присъединяване. Такъв е случаят с Малта, където либерализирането на пазара на недвижими имоти в страната отне на преговарящите седем години. 
						Хърватия трябва да завърши либерализирането на пазара си до 2009 г., съгласно предишните си споразумения, подписани с ЕС.

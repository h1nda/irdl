Черногорските партии осъдиха нападението над Медоевич
					22/02/2010
					 
						ПОДГОРИЦА, Черна гора -- Управляващата и опозиционните партии осъдиха в неделя (21 февруари) нападението срещу лидера на основната опозиционна партия Движение за промяна (ДзП), Небойша Медоевич, който бе нападнат в събота пред дома си в Подгорица. Управляващата Демократична партия на социалистите (ДПС) обеща, че властите ще направят всичко по силите си да хвърлят светлина върху обстоятелствата, свързани с инцидента. Медоевич каза, че се страхува за живота си, но отказа полицейска закрила. Той обеща да продължи борбата си срещу организираната престъпност. Три опозиционни партии - Социалистическата народна партия (СНП), Нова сръбска демокрация и ДзП - обявиха, че ще поискат от президента Филип Вуянович да свика заседание на Съвета за отбрана и сигурност за обсъждане на борбата срещу организираната престъпност. 
						Лидерът на опозицията бе нападнат от Ненад Мичунович, който се опитал да го удари и го предупредил "да спре да споменава името на Бранислав Мичунович", богат бизнесмен, когото Медоевич определя като "най-влиятелната личност" в страната и за когото се предполага, че контролира дори полицията. Роднината му - предполагаемият нападател - е в следствения арест, но ще бъде обвинен само в нарушаване на обществения ред. (РТС, Кафемонтенегро, РТЧГ, Бета, Танюг, Б92 - 21/02/10)

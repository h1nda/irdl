Съперничещи си партии обединяват усилия за спасяване на района на Санджак
					10/07/2009
					Двете водещи партии на бошнаците в Сърбия, които отдавна си съперничат на политическата сцена, се споразумяха да си сътрудничат, за да подобрят перспективите в Санджак.
					От Игор Йованович за Southeast European Times от Белград -- 10/07/09
 
					 
						
Трудни икономически времена за региона. [АФП]
						След безпрецедентно съвместно споразумение Демократическата партия на Санджак (ДПС) и водената от Партията на демократичното действие (ПДА) коалиция отхвърлиха плана на правителството за разделяне на общините в Санджак в два региона. Партиите настояват за нов закон за регионалното развитие, в който Санджак да бъде определен като един окръг, съставен от шест общини. 
						Тъй като законът не може да бъде приет без подкрепата на партиите, правителството неохотно даде своето съгласие във вторник (7 юли). 
						"Сръбското правителство ще изпълни исканията на депутатите от Санджак, които искат всичките шест общини в Санджак да бъдат част от един регион", заяви Деян Йованович, държавен секретар за регионалното развитие. 
						В миналото политическите сблъсъци между ДПС и коалицията на ПДА са предизвиквали насилие. Съперничещите си партии белязаха региона с политическите си дрязги. По-рано този месец обаче двете партии сключиха споразумение за сътрудничество. 
						Санджак, сръбският регион с най-многобройно бошнашко население, от години е в икономическа криза. Шестте общини имат около 200 000 жители, като половината от тях са бошнаци. Безработицата достига 20 %. 
						Неочакваното споразумение предвижда страните да обединят усилията си, за да осигурят икономически просперитет. Двете партии признават, че споразумението е било постигнато в резултат на оказания натиск от някои чуждестранни посолства в Сърбия, най-вече от това на Турция. Анкара показа интерес към инвестиране в Санджак, но само ако там има политическа стабилност. 
						Според споразумението депутатите от ПДА и ДПС ще работят заедно, за да решат икономическите проблеми в региона. 
						Неправителствените организации в Санджак приветстваха партньорството. "Как можем ние [бошнаците] да се споразумеем за каквото и да е със сръбската държава, ако не можем да постигнем съгласие помежду си", казва Аида Чорович, координатор на неправителствената организация “Урбан Ин”. 
						Инициативата обаче не успя да спечели одобрението на представителите на други партии, които имат депутати в региона. "Очевидно е, че това е просто опит на двете партии да задържат властта и сегашните си позиции в управляващата коалиция. Те носят пълната отговорност за ситуацията в Санджак през последните 15 години," заяви представителят на опозиционната Либералдемократическа партия Кенан Хайдаревич.

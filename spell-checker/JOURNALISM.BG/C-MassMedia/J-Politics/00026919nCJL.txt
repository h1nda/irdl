Повторните избори в Македония протекоха гладко
					30/06/2008
					 
						СКОПИЕ, Македония -- Новото повторение на изборите в 15 избирателни секции в неделя (29 юни) приключи мирно и без нарушения, заяви председателят на Държавната избирателна комисия Йован Йосифовски. Властите организираха още веднъж избори в редица села с албанско население, където първите два тура бяха помрачени от насилие и нередности. Ако не се получат жалби, властите ще утвърдят резултатите. В неделя посланикът на ЕС в Скопие Ерван Фуере заяви, че изборите са „продължили твърде дълго”.
						По време на посещението си в петък американският заместник помощник държавен секретар Розмари Дикарло заяви, че Македония бързо трябва да сформира ново правителство начело с ВМРО-ДПМНЕ и да пристъпи към прилагането на своята програма за реформи, свързани с евро-атлантическата интеграция. На пресконференция с Дикарло македонският външен министър Антонио Милошоски изрази очакване, че новото правителство ще бъде сформирано до две седмици с участието на поне една етническа албанска партия. (MИA, Макфакс, MРT, A1 TВ, AП - 30/06/08; Mакфакс, MРT, A1 TВ - 27/06/08)

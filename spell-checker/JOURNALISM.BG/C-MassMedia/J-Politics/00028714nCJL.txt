Парламентарното разследване на скандала с манастира "Ватопеди" не даде окончателни резултати
					16/12/2008
					 
						АТИНА, Гърция -- В понеделник (15 декември) анкетна комисия представи пред парламента доклад за спорната сделка с недвижими имоти между държавата и манастира "Ватопеди" в планината Атон. Двама от членовете на кабинета наскоро подадоха оставки в резултат на скандала -- министърът на търговския флот Георгиос Вулгаракис и държавният секретар Теодорос Русопулос. Те бяха обвинени в намеса в сделката, по която манастирът е получил първокачествена земя, държавна собственост, в замяна на евтина земеделска земя, с което са причинени загуби на държавата на стойност най-малко 100 милиона евро. Парламентарният доклад обаче не достигна до заключение кой е виновен въпреки разпитите на множество свидетели и разглеждането на документите по случая в продължение на последните 45 дена. Главната опозиционна партия ПАСОК призова за провеждане на криминално разследване.
						Други новини -- В понеделник продължиха спорадичните протести по повод смъртта на 15-годишния Александрос Григоропулос, който бе застрелян от полицейски служител на 6 декември. Младежи протестираха пред главната сграда на полицията в Атина и пред главния съд, където някои от арестуваните миналата седмица протестиращи се явиха пред магистратите.
						Също в понеделник на президента Каролос Папуляс, на 79 г., му бе поставен пейсмейкър за коригиране на сърдечна аритмия. Той напусна болницата във вторник. (Катимерини, Естия, То Вима, Елефтерос Типос, Апогевматини - 16/12/08; АНА-МПА, Нафтемборики, In.news, Ройтерс, АФП, АП, ДПА, Би Би Си, ЮПИ - 15/12/08)

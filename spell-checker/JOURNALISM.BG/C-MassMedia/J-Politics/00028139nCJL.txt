Сръбската прогресивна партия на Николич проведе своя учредителен конгрес
					22/10/2008
					 
						БЕЛГРАД, Сърбия -- Най-новата политическа групировка в страната, Сръбска прогресивна партия (СПП) проведе учредителния си конгрес във вторник (21 октомври), като делегатите единодушно избраха бившия заместник-лидер на Сръбската радикална пратия (СРП) Томислав Николич за лидер на партията. Бившият генерален секретар на СРП Александър Вучич стана негов заместник. В интервю за АФП Николич заяви, че новата партия се е отказала от национализма. Тя ще пледира за сътрудничество с Русия, но за разлика от СРП ще подкрепя всички реформи за интеграция в ЕС като средство за икономически възход. Николич напусна СРП миналия месец, след като партийните лидери отхвърлиха решението му да бъде подкрепено ратифицирането на Споразумението за стабилизация и асоцииране на Сърбия с ЕС. 
						Други новини -- Прокурорите в Трибунала за военни престъпления в Хага са предприели процедури за обида на съда срещу лидера на СРП Воислав Шешел за това, че е разкрил имената на защитени свидетели в книгата си. Огласяването на имената в книгата "Аферата Хрътковци" е равносилно на сплашване, твърдят прокурорите. Шешел отрича това. "Никога не съм оказвал натиск нито съм сплашвал когото и да е от свидетелите. Книгата съдържа номера и псевдоними на свидетелите". Той е съден в Хага за изгонването през 1992 г. на хърватски цивилни лица от село Хрътковци във Войводина и заради престъпления срещу несръбското население в Хърватия и Босна и Херцеговина между 1991 и 1993 г. (Б92, ФоНет, AФП, Ройтерс, Бета, РТС - 21/10/08)

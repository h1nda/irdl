С влизането в сила на косовската конституция напрежението расте
					16/06/2008
					"От днес всички институции в Косово ще функционират в съответствие с нашата конституция. Това е вън от съмнение," каза премиерът Хашим Тачи.
					От Блерта Фоничи-Кабаши за Southeast European Times от Прищина - 16/06/08
 
					 
						
Музиканти от Косовската филхармония изпълняват националния химн на церемония в чест на новата конституция на Косово в неделя (15 юни) в Прищина. [Гети Имиджис]
						Първата конституция на Косово влезе сила в неделя (15 юни), 119 дни, след като Косово обяви независимостта си от Сърбия. Конституцията определя Косово като суверенна парламентарна република и неделима демократична държава. Косово няма териториални претенции и няма да се стреми към съюз с която и да е държава или част от която и да е държава, се казва в документа.
						"Приемането на конституцията днес бележи завършването на процеса на изграждане на държавата," заяви президентът Фатмир Сейдиу на церемонията в Прищина в неделя. "Конституцията е нашият основен компас ... който ни показва пътя."
						“От днес всички институции в Косово ще функционират в съответствие с нашата конституция. Това е вън от съмнение," каза премиерът Хашим Тачи, като призова всички граждани и институции да помогнат за въвеждането в действие на документа.
						"С тази конституция изпълнихме своите задължения като държава," каза председателят на парламента Якуп Красничи. "Без въвеждане на конституцията на цялата територия на Косово не можем да говорим за абсолютна независимост."
						Приемането на конституцията е вторият исторически момент за Косово след обявяването на независимост от Сърбия на 17 февруари. Четиридесет и три държави, членки ООН, признават независимостта на Косово, но Сърбия отхвърля отделянето на страната като нелегитимно и иска още преговори за нейния статут.
						Напрежението продължи да расте дори и при честването на приемането на конституцията. Все още остава открит въпросът кой международен орган ще поеме контрола отсега нататък. Макар че новата мисия на ЕС, ЮЛЕКС, трябваше да започне работа в неделя, възникнаха пречки, които не позволиха това да стане. Специалният пратеник на ЕС в Косово Питер Фейт каза, че е уверен, че Съюзът ще разположи своята полицейска мисия до октомври и че ООН ще остане в Косово по време на този преходен период. Той обаче предупреди, че много неща зависят от сътрудничеството от страна на Сърбия.
						Сърбия и Русия настояват, че мисията на ЕС е незаконна, тъй като Съветът за сигурност все още не я е одобрил. Нещо повече, "Сърбия не приема като правен факт обявяването на косовската конституция," каза сръбският президент Борис Тадич.
						Сърбия смята Косово за южна провинция и защитава своята териториална цялост по дипломатически път, а не чрез сила, каза Тадич, като нарече новата харта "политическо събитие с ... вредни последствия".
						Поради противопоставянето на Сърбия на мисията ЮЛЕКС ООН продължава да носи отговорността за функции като полицейския контрол, а същевременно ЕС се опитва да разположи полицейски служители, съдии и митнически служители, чийто жилища обаче все още са заети от персонала на ООН.
						"Намираме се в ситуация, в която имаме една нефункционираща власт, а нейният приемник не може да поеме дейността," каза Алекс Андерсън, директор на Международната кризисна група за Косово. "Това създава опасност от разпадането на ключови институции, като полицията и съдебната власт, и подкопава крехката демокрация."
						Междувременно в Митровица сръбският министър за Косово Слободан Самарджич каза, че до две седмици косовските сърби ще създадат отделен парламент в знак на неприемане на новата конституция.

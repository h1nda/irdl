В Брюксел завърши четвъртият кръг от преговорите Прищина-Белград 
					19/05/2011
					
						ПРИЩИНА, Косово - Четвъртият кръг от преговорите между Прищина и Белград завърши в сряда (18 май) в Брюксел като и двете делегации определиха двудневните срещи като продуктивни по отношение на свободата на придвижване, свободната търговия, телекомуникациите и енергетиката. Не бяха представени обаче никакви резултати и не беше сключено никакво споразумение. Представителят на Косово Едита Тахири каза, че са били обсъждани и въпросите за изчезналите лица и културното наследство. Нейният сръбски колега Борислав Стефанович определи срещата като важна. 
						Други новини от сряда - Правителството на Косово реши да създаде министерство на диаспората. На редовно заседание на кабинета министър-председателят Хашим Тачи заяви, че с това се цели подходящо представителство на косовските граждани, живеещи в чужбина. Според съобщенията в медиите начело на това министерство най-вероятно ще застане представител на по-малкия партньор в управляващата коалиция, Алианса за ново Косово. (Косова Сот, Зъри, Експрес - 19/05/11; Клан Косова, Кохавижън, РТК, ТВ 21 - 18/05/11)

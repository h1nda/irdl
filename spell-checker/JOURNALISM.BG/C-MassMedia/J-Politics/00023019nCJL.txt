Косовски опозиционен лидер заяви, че парламентът може да обяви независимост 
					25/06/2007
					 
						ПРИЩИНА, Косово, Сърбия – Заместник-председателят на опозиционната националистическа Демократична партия на Косово Байрам Реджепи заяви, че парламентът може едностранно да обяви независимост, ако отлаганията на решаването на въпроса за статута продължат. „Ние ще изчакаме максимум два или три месеца, и ако Русия реши да използва своето право на вето срещу предложението на [специалния пратеник на ООН Марти] Ахтисаари, парламентът на Косово ще обяви независимост", каза Реджепи пред сръбската телевизия "Палма Плюс" в неделя (24 юни). Бившият министър-председател каза, че очаква западните държави да признаят обявяването на независимост. (Коха Йоне - 25/06/07; Телеграфи, РТК, РСЕ - 24/06/07)

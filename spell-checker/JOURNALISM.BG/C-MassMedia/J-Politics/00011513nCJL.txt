Основна партия в управляващата коалиция критикува правителството за недостатъчно сътрудничество по военните престъпления
18/07/2004
 
БЕЛГРАД, Сърбия-Черна гора -- Партията от управляващата коалиция Г17 Плюс отправи критика към останалите коалиционни партии в събота (17 юли). Вицепремиерът Миролюб Лабус, който ръководи Г17 Плюс, заяви на среща на ръководството на партията, че правителството не действа правилно и не може да реши проблемите, пред които е изправена страната. Лабус не каза, че Г17 Плюс напуска коалицията, но призова за създаване на правителство на мнозинството, което да може да заеме позиция по всички основни въпроси. Сегашната управляваща коалиция не включва Демократическата партия, ръководена от президента Борис Тадич.
На същата среща на ръководството на Г17 Плюс в събота федералният министър на отбраната Първослав Давинич каза, че Белград трябва да намери и екстрадира обвиняемия във военни престъпления Ратко Младич или да докаже, че той не се укрива в Сърбия-Черна гора. "Ние трябва да установим дали генерал Младич е тук и да го екстрадираме... или да изясним, че той не е тук и да предоставим съответните доказателства, които никой да не може да оспори", заяви Давинич. Той добави, че политическата воля за сътрудничество с Хага е по-силна от всякога, но предупреди, че без такова сътрудничество Сърбия-Черна гора няма да може да се присъедини към ЕС. (Б92, Танюг, Ройтерс - 17/07/04)

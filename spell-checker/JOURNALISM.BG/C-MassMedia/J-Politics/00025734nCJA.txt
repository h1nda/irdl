Сръбското правителство се разпадна, очаква се провеждането на предсрочни избори през май
					10/03/2008
					Сръбското правителство, което бе сформирано преди по-малко от десет месеца от продемократични партии, ще се оттегли поради основни разногласия между коалиционните партньори по въпроса за Косово и за европейската интеграция. Очаква се през май да се проведат предсрочни избори.
					От Игор Йованович за Southeast European Times от Белград -- 10/03/08
 
					 
						
"Народът на Сърбия заслужава по-добър живот и икономически перспективи, които са възможни само в ЕС," каза президентът Борис Тадич. [Гети Имиджис]
						На пресконференция рано в събота (8 март) сръбският премиер Воислав Кощуница обяви своята оставка и каза, че кабинетът не може да продължи да функционира поради дълбоките различия в позициите на коалиционните партньори по отношение на Косово. 
						Поради това в понеделник правителството е поискало от президента Борис Тадич, лидер на Демократическата партия (ДП), да разпусне парламента и да свика предсрочни избори, които вероятно ще се проведат на 11 май, датата на местните и провинциалните избори. 
						"Правителство, което няма обща политика, не може да продължи да функционира -- това е краят на правителството. Това означава, че трябва да върнем нашия мандат на народа," каза Кощуница. Той добави, че причината за разпадането на коалицията е безизходицата с Косово, което обяви независимост от Сърбия на 17 февруари. 
						Демократическата партия на Сърбия (ДПС) на Кощуница подкрепи спорна резолюция на крайнодясната Радикална партия, в която се казва, че Сърбия може да се присъедини към ЕС само ако Съюзът обещае да зачита суверинитета на Сърбия над Косово. Партньорите от крехката управляваща коалиция, ДП и партията “Г17 Плюс”, която е привърженик възможно най-бързото интегриране в Европа, отхвърлиха резолюцията, като това в крайна сметка доведе до разпадането на правителството. 
						Тадич каза, че с подобна резолюция Сърбия не може да защити Косово, а единствено може да спре своето присъединяване към ЕС. Той подкрепя решението за свикване на предсрочни избори. Президентът обаче каза също, че основният проблем в отношенията между коалиционните партньори е отношението към ЕС. 
						"Смятам, че причината е в липсата на обща позиция на сръбското правителство за европейската и икономическата перспектива на Сърбия и на нейните граждани. Народът на Сърбия заслужава по-добър живот и икономическа перспектива, които са възможни единствено в ЕС, и аз също съм уверен, че ще защитим най-добре от независимост нашето Косово точно като се присъединим към тази организация," каза Тадич в събота. 
						Анализатори твърдят, че предсрочните избори ще бъдат референдум за бъдещия път на Сърбия - към ЕС, ако спечелят проевропейските сили, или към самоизолация, ако спечелят националистическите партии. 
						Очаква се основната битка да се води между ДП на Тадич и радикалите, срещу чийто лидер, Воислав Шешел, се води процес в Трибунала в Хага. Според разпространено през февруари проучване, ако изборите се проведат в момента, Радикалната партия би спечелила 39 % от гласовете срещу 38 % за ДП и нейните партньори. 
						Според тези резултати и двете партии могат да сформират правителство само с помощта на коалиционни партньори. Следователно, ако прогнозите за изборите се сбъднат, блокът около Кощуница би спечелил около 10 %, което би направило преговорите по сформирането на нов кабинет трудни и несигурни. 
						Обществеността е разделена по въпроса за Косово и ЕС. Проучванията показват, че 67 % от сръбските граждани все още желаят да се присъединят към ЕС. 74 % обаче няма да приемат ускорената европейска интеграция, ако това означава признаване на независимостта на Косово. 
						Предсрочните избори тревожат и икономистите, и косовските сърби. Икономистите вярват, че Сърбия ще загуби много чуждестранни инвестиции заради политическата нестабилност, а косовските сърби смятат, че предсрочните избори няма да помогнат за запазването на Косово и че политическите дрязги отнемат ценно време.

Парламентът на Сърбия и Черна гора одобрява участието на страната в международни мироподдържащи операции
					20/01/2005
					Парламентът на Сърбия и Черна гора наскоро прие закон, който разрешава на Сърбия и Черна гора да се включва в международни мироподдържащи мисии. Първото подобно участие би могло да бъде в Хаити.
					От Игор Йованович за Southeast European Times от Белград – 20/01/05
 
					 
						
Участието в международни мироподдържащи мисии ще зависи от одобрението на парламента, според министъра на отбраната на Сърбия и Черна гора Първослав Давинич. [АФП]
						Нов закон, приет от федералния парламент миналия месец, разчисти пътя за Сърбия и Черна гора за участие в мироподдържащи мисии в чужбина. Първото подобно участие би могло да бъде в Хаити, според ръководителя на центъра за мироподдържащи операции на страната, полковник Петър Чорнаков. 
						Властите вече подписаха решение за сформиране на батальон от 400 военнослужещи за евентуално участие в мироподдържащата операция на ООН в Хаити, каза Чорнаков. Това би била първата войскова част от Сърбия и Черна гора, участваща в подобна мисия, макар че и по-рано страната е изпращала екипи от по трима до петима армейски офицери за участие в мисии, но единствено в качеството на наблюдатели. 
						По силата на този закон мисиите трябва да бъдат предложени от федералния министерски съвет и след това да бъдат изпратени на законодателите за разглеждане . "Всяка мисия трябва да бъде одобрена от парламента на Сърбия и Черна гора", каза министърът на отбраната на Сърбия и Черна гора Първослав Давинич. Освен това законът изисква и двете съставни републики да са дали съгласието си, преди Сърбия и Черна гора да може да изпрати омиротворители в чужбина. Законът предвижда също така мироподдържащите части да бъдат изтегляни в случай на "извънредна опасност", определена в съответствие със системата на ООН за степента на опасност. 
						Армията на Сърбия и Черна гора се състои главно от наборни войници. Новият закон дава възможност на професионални военнослужещи да кандидатстват доброволно за участие в международни мироподдържащи мисии, но той не изисква от войниците, отбиващи задължителната си военна служба, да участват в подобни мисии. 
						Според Чорнаков предложеният батальон за Хаити ще включва инженерна и пехотна част, всяка от по 150 войници, сержанти и офицери, заедно с взвод на военната полиция и медицински екип от по 50 войника. След като бъдат избрани кандидатите, те ще започнат да се обучават за мисията на 1 февруари. Процесът ще струва 30 млн. евро, каза Чорнаков. ООН плаща на всеки войник от мироподдържащите сили по 786 евро на месец.

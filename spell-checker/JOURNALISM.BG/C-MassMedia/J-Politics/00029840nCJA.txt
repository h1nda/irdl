Иванов бе избран за президент на Македония
					06/04/2009
					Вторият тур на изборите за президент в Македония се отличаваше със спокойна атмосфера и ред, като избирателната активност едва надхвърли необходимите 40 %.
					От Зоран Николовски за Southeast European Times от Скопие -- 06/04/09
 
					 
						
Георге Иванов дава своя глас в неделя (5 април). [Томислав Георгиев]
						Македонските избиратели избраха проф. Георге Иванов за свой четвърти президент след обявяването на независимостта на страната през 1991 г. С подкрепата на управляващата коалиция, водена от ВМРО-ДПМНЕ, Иванов спечели 437 470 гласа, а неговият колега и кандидат на СДСМ, професор Любомир Фръчковски – по ирония на съдбата някога негов съавтор -- получи 252 195 гласа, при почти 97 % преброени бюлетини. 
						Първите неофициални резултати от местните избори показаха, че при балотажа ВМРО-ДПМНЕ печели 31 кметства (освен останалите 24 на първия тур). СДСМ и двамата независими кандидати, които партията подкрепи, са спечелили девет кметски места, а Демократичният съюз за интеграция (ДСИ) остава с осем. Опозиционната Демократична партия на албанците (ДПА) спечели ключовия град Тетово. 
						ВМРО-ДПМНЕ се пребори за столицата Скопие. В няколко големи града, като Охрид, Ресен, Струга, и в скопската община „Център” се разразиха оспорвани изборни битки, като новите кметове победиха само с десетки гласове. 
						В своята реч по случай победата Иванов е заявил, цитиран от "Ройтерс", че основните приоритети са интеграцията в НАТО и ЕС и решаването на „въпроса за името с Гърция". 
						Лидерът на партията и министър-председател Никола Груевски благодари на освобождаващия длъжността президент Бранко Цървенковски за сътрудничеството „въпреки нашите разногласия“ и заяви, че усеща силната подкрепа за ВМРО-ДПМНЕ „не като победа, а по-скоро като [възникване на] задължение към всички граждани“. ВМРО-ДПМНЕ поздрави избирателите, че са участвали в честни, демократични и мирни избори, и подчерта, че те са били от решаващо значение за интеграцията в НАТО и ЕС. 
						Фръчковски също поздрави победителите, а лидерът на СДСМ Зоран Заев подчерта, че сега ВМРО-ДПМНЕ притежава цялата власт, но и носи цялата отговорност. СДСМ първоначално повтори похвалите на ВМРО-ДПМНЕ за провеждането на изборите. По-късно през нощта обаче партията отправи обвинения за нарушения: проблеми с избирателните списъци, сплашване и неправилно използване на лампите с ултравиолетови лъчи, чието предназначение бе да предотвратят повторно гласуване на граждани. 
						Избирателната активност от 43 % е най-ниската, отбелязвана досега на президентски избори в Македония. Международните наблюдатели от ОССЕ/БДИПЧ изразиха своето задоволство от спокойните избори, но все още очакват пълните доклади от екипите в цялата страна. 
						Една от видимите характеристики на балотажа бе ниската активност в населените предимно с албанци райони, където в президентските избори участваха относително малко на брой гласоподаватели. Представител на ДСИ – партията на етническите албанци в управляващата коалиция -- заяви, че партията поддържа Иванов, но решението зависи от избирателите. 
						Според някои експерти липсата на подкрепа от страна на етническите албанци ще бъде сериозна пречка за Иванов.

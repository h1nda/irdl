Косовският парламент прие бюджет 2010 въпреки критиките
					24/11/2009
					 
						ПРИЩИНА, Косово -- По време на маратонско заседание в понеделник (23 ноември) с малко мнозинство парламентът прие бюджета за 2010 г., предложен от правителството. Само 62-ма от 120-те депутати подкрепиха проектобюджета. Опозиционните депутати бойкотираха гласуването, твърдейки, че "не искат да бъдат част от манипулациите с обществените парични средства". Бюджетът възлиза на 1,461 милиарда евро, което е с 6 % повече от бюджета за 2009 г. Министър-председателят Хашим Тачи заяви, че бюджетът се основава на приоритетите на Косово, които включват увеличаване на капиталовите инвестиции, инфраструктурните проекти и откриването на нови посолства. (Коха Диторе, Експрес, Зери, Лайм - 24/11/09)

Продължават призивите за бойкот на референдума за сръбската конституция
					12/10/2006
					Председателят на Скупщината на Войводина се присъедини в сряда към нарастващия брой критици на предложената конституция на страната. 
					(Блиц - 12/10/06; АП, Бета, Б92, Уануърлд Саутийст Юръп - 11/10/06; Бета - 10/10/06; Блиц, РСЕ/РС, Сръбско правителство - 09/10/06; Блиц - 06/10/06; Б92 - 05/10/06)
 
					 
						
Мъж минава покрай билборд в Белград, популяризиращ предстоящия референдум за конституцията на Сърбия. По закон над 50 % от избирателите трябва да подкрепят проекта за конституция, за да бъде тя приета. Близо един милион етнически албански избиратели обаче няма да бъдат включени в избирателните списъци. [Гети Имиджис]
						Председателят на Скупщината на провинция Войводина бе поредният висш сръбски държавен служител, призоваващ за бойкот на референдума за нова конституция на страната, насрочен за края на този месец. 
						Боян Костреш, член на Лигата на социалдемократите на Войводина (ЛСДВ) заяви в сряда (11 октомври), че проектоконституцията не дава достатъчно автономия на провинцията, която е известна като "житницата на Сърбия". 
						Той възрази и срещу приемането на документа, без да се даде възможност на членовете на Скупщината на Войводина да изложат гледището си за него. 
						"Помолих премиера [Воислав] Кощуница да отложи с един месец приемането на конституцията, за да започне обществен дебат, позволяващ на Скупщината на Войводина да изложи становището си по проектоконституцията, но това не се случи," цитира думите на Костреш осведомителната агенция "Бета". "Предвид на това аз имам правото, като председател на Скупщината на Войводина, да изразя своето становище." 
						Проектоконституцията бе приета от парламента на 30 септември и референдумът за нея е насрочен за 28 и 29 октомври. 
						Все по-голям брой политици и активисти критикуват прибързаното изготвяне на конституцията и липсата на обществен дебат. Според лидера на ЛДП и бивш вицепремиер на Сърбия Чедомир Йованович проектоконституцията е "голяма крачка назад и отправя много лошо послание, което гласи, че ние сме общество, неспособно да определи позицията си". 
						Според съобщенията ЛДП, ЛСДВ и Гражданският съюз на Сърбия са се договорили за съвместно участие на предстоящите парламентарни избори в Сърбия и за бойкот на референдума. 
						По-рано този месец вицепремиерът Ивана Дулич-Маркович, член на партия "Г17 Плюс", също призова за бойкот на референдума за конституцията, позовавайки се на липсата на публичен дебат преди приемането на документа, незадоволителното ниво на автономия, дадена на Войводина, и липсата на разпоредби, гарантиращи автоматичното приемане на европейското законодателство. 
						Младжан Динкич, финансов министър и лидер на Г17, обаче заяви, че партията ще призове избирателите да подкрепят предложената конституция. 
						Документът, приет с наближаването на последните етапи от процеса на определяне на статута на Косово, включва текст, определящ Косово като неразделна част от територията на Сърбия. 
						Само 97 000 избиратели от Косово, включително "известен брой" представители на етническото албанско мнозинство в провинцията, ще имат възможността да гласуват за конституцията, предаде в четвъртък ежедневникът "Блиц". Косовските албанци, които съставляват 90 % от близо 2-милионното население на провинцията и искат пълна независимост от Белград, бойкотират изборите в Сърбия от 1990 г. насам.
						Според закона за референдумите в Сърбия конституцията трябва да бъде подкрепена от повече от половината избиратели с право на глас, или около 3 270 000 души, за да влезе в сила. В противен случай Сърбия или ще трябва да изчака най-малко още шест месеца, за да свика нов референдум, или ще трябва да свика избори за учредително събрание. 
						В доклад на фондация "Уануърлд Саутийст Юръп" от сряда се цитира общо изявление на повече от 20 НПО в Сърбия, призоваващо гражданите да преразгледат участието си в гласуването по-късно този месец.

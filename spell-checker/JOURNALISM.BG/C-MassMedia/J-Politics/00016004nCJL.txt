ЕС е по-близо до съгласие за започване на преговорите с Турция
					21/09/2005
					 
						БРЮКСЕЛ, Белгия -- Във вторник (20 септември) ЕС изглеждаше по-близо до съгласие за започване на присъединителните преговори с Турция въпреки направеното в последната минута възражение от страна на Кипър. В понеделник посланиците на страните членки на ЕС се споразумяха за текста на изявлението по повод отказа на Анкара да признае Кипър. В проектодекларацията се казва, че Турция ще трябва да признае правителството на кипърските гърци преди присъединяването си към ЕС. Във вторник обаче Кипър оттегли подкрепата си за текста. Президентът на Кипър Тасос Пападопулос каза, че страната му е доволна от декларацията, но иска да се разгледат някои "процедурни" аспекти. Той посочи, че всички страни от ЕС искат присъединителните преговори да започнат на 3 октомври, както е планирано. Посланиците на ЕС ще се срещнат в сряда, за да обсъдят въпроса. След като приемат изявлението, те ще започнат дебат по основните правила за преговорите с Турция. (Интърнешънъл хералд трибюн, АП - 21/09/05; АФП, EUobserver - 20/09/05)

Една четвърт от косовските сърби ще участват в изборите
					09/11/2009
					 
						ПРИЩИНА, Косово -- Ново проучване установи, че 28 % от косовските сърби ще участват в местните избори на 15 ноември, 32 % няма да участват, а 40 % казват, че не са решили. Проучването бе проведено в Грачаница, град с преобладаващо сръбско население в покрайнините на Прищина, и бе публикувано в неделя (8 ноември).
						Белград призовава косовските сърби да бойкотират гласуването и вместо това да подкрепят паралелните структури, финансирани от Сърбия. Момчило Трайкович, сръбският кандидат за кмет на Грачаница, обаче каза, че най-важната причина за участието е местното самоуправление с цел по-силно влияние върху всекидневния живот. (Експрес, Лайм, Коха Диторе - 09/11/09; Б92, Танюг - 08/11/09)

Партиите се състезават за гласове в Диарбекир; Ердоган обещава инвестиции
					02/06/2011
					Турските политически партии се обърнаха към кюрдските избиратели в Диарбекир с обещания и обвинения. 
					От Алакбар Рауфоглу за Southeast European Times -- 2/06/11
 
					 
						
Премиерът Реджеп Тайип Ердоган казва, че неотдавнашните изявления на РНП и ПМД по кюрдския въпрос са били "само част от предизборните уловки". [Ройтерс]
						Служейки си с популистки език, пропит с посланието за братска ислямска солидарност, по време на слово в сряда (1 юни) в Диарбекир, най-големия кюрдски град, премиерът Реджеп Тайип Ердоган от управляващата Партия на справедливостта и развитието (ПСР) обеща да реши кюрдския въпрос и да осигури инвестиции за непокорните кюрди в страната. 
						Обявявайки проекти, които той определи като "невъобразими" пред хиляди насъбрали се на площад "Истасион", Ердоган обеща възстановяването на старите градските стени на Диарбекир от XI в., строителни проекти, които да заменят гетата, ново летище, болници и футболен стадион за 30 000 души с думите: "Всички те ще увеличат туризма и заетостта в провинцията." Той обеща също да реши кюрдския въпрос и да изготви нова конституция след изборите. 
						 Подчертавайки значението на икономическите въпроси за изборите, Али Ихсан Мерданоглу, депутат на ПСР от Диарбекир, каза: "Хората тук чакат огромни държавни инвестиции от много години и сега Диарбекир е готов отново да прегърне ПСР." 
						 "Нашата партия се стреми да осигури работа на стотици хиляди души с тези проекти, които ще раздвижат също търговията, промишлеността и износа," каза той за SETimes. "Ние сериозно смятаме да се заемем с проблемите на кюрдите и винаги сме се застъпвали за кюрдските права." 
						Посещението на Ердоган стана ден след като лидерът на основната опозиционна Републиканска народна партия (РНП) бе очертал проектите на своята партия за Диарбекир. В своята реч Кемал Кълъчдароглу отново подчерта своето обещание за автономия, заявявайки, че РНП има твърдото намерение да реши кюрдския въпрос, независимо от цената. "Ще реша този въпрос и ще донеса мир в тази страна." 
						 "Обикновените хора в Диарбекир са готови да слушат политиците всеки ден, независимо кои са," каза Мехмет Арслан, журналист на свободна практика от Диарбекир, за SETimes, добавяйки, че Кълъчдароглу се е съсредоточил основно върху политическите въпроси. 
						 От своя страна, Ердоган обвини за кюрдския проблем РНП и прокюрдската Партия на мира и демокрацията (ПМД). "Патентът на кюрдския проблем принадлежи на РНП, [патентът на] експлоатация [на кюрдския проблем] принадлежи на ПМД." 
						Междувременно кюрдските политици смятат икономическите проекти на ПСР за "стари и недостатъчно перспективни". 
						Г-н Ердоган ги повтаря всичките вече от девет години," каза за SETimes Акън Бирдал, депутат на ПМД от Диарбекир и член на парламентарната комисия за правата на човека, добавяйки, че "кюрдското население е загубило доверие в Ердоган." 
						Той смята, че ПМД е можела да донесе огромни промени за региона през последните две години, ако не е срещала пречки, създадени от правителството. 
						 "И ние имаме огромни проекти, които да предложим на хората в този момент," добави той, казвайки, че правата на демокрация, свобода и самоуправление са по-важни за Диарбекир отколкото икономиката и туризма. 
						Ерол Тунджер, заместник-председател на Демократичната лява партия (ДЛП) и анализатор на изборите, казва, че нито ПСР, нито нейните съперници говорят честно за действителните си планове по кюрдските въпроси сега, защото "може да загубят гласове в други райони." 
						 "Ще видим истинската им политика веднага след изборите," каза той за SETimes. 
						В своето слово Ердоган призова хората да не гласува за ПМД, защото, "...вземайки сила от ПКК, те искат да ни разделят... Те са бандити и терористи." 
						Бирдал обаче настоява, че партията му винаги е била против насилието. "Кой иска да види труповете на децата си? Нашата политика е ясна. Ако говорят за ПКК, това няма нищо общо с нас." 
						На общите избори през 2007 г. ПСР спечели шест места, ПМД четири, а РНП - нито един депутат от Диарбекир.

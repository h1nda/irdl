Дипломатически дневник: Призив за преговори в спора между България и Македония
		11/08/2009
		Специалният пратеник на ЕС в Македония призова България и Македония да не раздухват прекомерно спора около осъдената на затвор българка. Още в дипломатическите новини: Саудитска Арабия установи дипломатически връзки с Косово.
		 
			
Посланикът на ЕС в Македония Ерван Фуере. [Мисия на ЕС]
			В неделя (9 август) в Охрид представителят на ЕС Ерван Фуере призова България и Македония да проведат разговори по спора около осъдената на затвор българка за това, че е забранила на македонския си съпруг, с когото живеят отделно, да вижда детето им. Македонски съд осъди Спаска Митрова, на 23 г., на три месеца затвор, предизвиквайки обвинения в дискриминация срещу българските граждани, живеещи в Македония. В своя коментар Фуере призова двете държави да не преувеличават проблема. 
			*** 
			Саудитска Арабия установи дипломатически връзки с Косово след решението си по-рано тази година да признае независимостта му. Саудитският посланик в ООН, Халид ал Нафиси, каза, че решението вероятно ще накара значителен брой други страни от Близкия изток да направят същото. 
			*** 
			
				Турският държавен министър Фарук Челик бе в Прищина в понеделник (10 август), за да присъства на възпоменателната церемония по случай 620-ата годишнина от смъртта на султан Мурад I в битката на Косово поле. В реч по случай събитието Челик подчерта важността, която Турция придава на независимостта и развитието на Косово. По време на посещението си той се срещна с президента Фатмир Сейдиу и премиера Хашим Тачи. 
			 *** 
			По време на посещението си в Сърбия в края на миналата седмица румънският президент Траян Бъсеску отново изрази несъгласието на страната си с независимостта на Косово. В изказване в сръбското село Кладово той заяви, че Букурещ ще подкрепи Сърбия в оспорването на законността му в Международния съд и ще работи също за деблокирането на Споразумението за стабилизация и асоцииране на Сърбия с ЕС. 
			*** 
			Първата фаза от преговорите за обединяване на Кипър между кипърския президент Деметрис Христофиас и кипърския турски лидер Мхемет Али Талят завърши в четвъртък (6 август), като правата на собственост остават основният спорен въпрос. Вторият кръг трябва да започне през септември. Специалният пратеник на ООН в Кипър Александър Даунър каза, че в преговорите е постигнат значителен напредък. 
			*** 
			
				Македония установи дипломатически отношения с Андора, която стана 125-ата страна, признала Македония с конституционното й име. Документът бе подписан от външните министри на двете страни. 
			Различни източници -- 04/08/09-11/08/09

Сръбският министър Ляич основава нова партия
					24/08/2009
					 
						БЕЛГРАД, Сърбия -- Министърът на труда и социалната политика Расим Ляич ще основе идната седмица нова политическа партия - Социалдемократическа партия на Сърбия. В интервю за белградския всекидневник "Новости" от неделя (23 август) Ляич каза, че новата партия ще работи за решаването на ежедневните проблеми, с които се сблъскват обикновените хора. Той добави, че настоящата му партия - Демократичната партия на Санджак - ще продължи да функционира на местно и областно ниво и ще си партнира с новата партия на следващите избори, насрочени за май 2012 г.
						Ляич, който оглавява и сръбския национален съвет за сътрудничество с Трибунала за военни престъпления в Хага, заяви, че арестуването на укриващия се Ратко Младич остава правителствен приоритет. Действията по залавянето му продължават, добави Ляич, без да даде повече подробности. (Новости, Б92, Танюг, РТС - 23/08/09)

Европейският парламент одобри доклада за напредъка на Турция за 2007 г.
					22/05/2008
					 
						СТРАСБУРГ, Франция -- Европейският парламент (ЕП) одобри в сряда (21 май) последния доклад за напредъка на Турция с голямо мнозинство: 467 гласа "за", 62 "против" и 61 "въздържали се". В доклада се повтарят критиките на ЕС във връзка с образуваното тази година дело срещу управляващата Партия на справедливостта и развитието (ПСР), като се посочва, че усилията за забрана на партията подвигат въпроси за безпристрастността на съдебната система. ЕП заяви, че очаква Конституционният съд да се ръководи от принципите на Венецианската комисия и европейските стандарти при произнасянето на решението си.
						Докладът призовава също така правителството на Турция да уважава плурализма, светския характер на държавата и демокрацията при провеждането на реформите, както и да се стреми към компромис с различните политически партии. Докладът на ЕП приветства неотдавнашните промени в член 301 от наказателния кодекс и призовава за премахване на подобни членове, налагащи ограничения на свободата на словото. Риа Оомен-Руйтен, докладчикът на ЕП за Турция, каза на пресконференция в Страсбург, че приемането на нова конституция е единственият начин, по който правителството може да гарантира разделянето на държавата и религията. (Търкиш Прес -- 22/05/08; Милиет, Хюриет, АНКА, НТВ - 21/05/08)

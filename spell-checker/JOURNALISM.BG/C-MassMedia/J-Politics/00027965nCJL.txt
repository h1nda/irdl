Гърция и Македония ще проведат нов кръг от преговори по спора за името 
					06/10/2008
					 
						НЮ ЙОРК, Съединени щати – Специалният пратеник на ООН Матю Нимиц покани във вторник (7 октомври) в Ню Йорк представителите на Гърция и Македония Адамантиос Василакис и Никола Димитров да проведат нов кръг от преговори по спора за името между двете страни. Очаква се Нимиц да предложи ново алтернативно име, предадоха гръцките медии. Дипломатически източници в Атина изразиха резерви относно перспективите за напредък поради ескалиращия спор между македонския премиер Никола Груевски и президента Бранко Цървенковски. Миналата седмица Груевски отново изрази подкрепата си за „двойно решение”, при което едно име да се използва между Гърция и Македония, а другото -- Република Македония -- да се използва в международен план. Цървенковски обаче казва, че Скопие е готово да приеме „честен компромис" с Гърция. Той призна, че той и Груевски се разминават относно начина за решаване на спора. (EРT, AНA-MПA, Катимерини, Нафтемборики - 04/10/08)

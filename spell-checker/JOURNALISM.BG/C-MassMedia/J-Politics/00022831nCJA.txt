ЕС ще поднови преговорите по ССА със Сърбия 
					08/06/2007
					Решението бе взето след положителен коментар на главния прокурор на ООН за военни престъпления Карла дел Понте.
					От Игор Йованович за Southeast European Times от Белград – 08/06/07
 
					 
						
Главният прокурор на ООН за военни престъпления Карла дел Понте се срещна със сръбския премиер Воислав Кощуница по-рано през седмицата. [Гети Имиджис]
						В четвъртък (7 юни) председателят на Европейската комисия Жозе Мануел Барозу покани Сърбия да поднови преговорите по Споразумението за стабилизация и асоцииране (ССА), смятано за важна стъпка по пътя към евентуално членство в ЕС. Той се позова на напредъка, постигнат в сътрудничеството с Трибунала на ООН за военни престъпления. 
						Преговорите бяха преустановени на 3 май 2006 г., след като главният прокурор на ООН за военни престъпления Карла дел Понте разкритикува Белград за неуспеха да предаде най-издирвания обвиняем във военни престъпления Ратко Младич въпреки обещанията да го направи. Преговорите ще бъдат подновени в сряда идната седмица. 
						"Призовавам Сърбия да продължи да подобрява сътрудничеството си с Хагския трибунал и да гарантира предаването на всички останали обвиняеми на правосъдието," каза Барозу. 
						Сръбският президент Борис Тадич каза, че Сърбия сега трябва да работи "два пъти по-усърдно", за да навакса загубеното време заради прекъснатите преговори. Божидар Джелич, вицепремиер на Сърбия, подчерта, че ЕС няма да се откаже от политическите си условия и че Белград ще трябва да ги изпълни, за да подпише ССА. 
						 "Ще трябва да екстрадираме Ратко Младич в Хага или да докажем, че Младич не е в Сърбия," каза Джелич. 
						Решението на ЕК последва четиридневното посещение на Карла дел Понте в Белград, най-дългата й визита досега. Тя заяви, че ще представи положителен доклад пред Съвета за сигурност на ООН относно сътрудничеството на Сърбия с Трибунала. Документът ще бъде внесен на 18 юни. 
						Макар и видимо доволна от разговорите си със сръбското правителство, прокурорката заяви, че очаква конкретни действия. 
						"Искам резултати - сега," каза тя на сръбски език по време на съвместна пресконференция с Тадич. 
						Той потвърди, че Сърбия "абсолютно подкрепя пълното сътрудничество" с Трибунала, посочвайки неотдавнашното арестуване на бившия босненски сръбски генерал Здравко Толимир, близък съратник на Младич, като "видимо" доказателство за сътрудничество. 
						Крайнодясната Сръбска радикална партия, която не е съгласна с екстрадирането на обвиняеми военнопрестъпници, призова за парламентарен дебат за доверието в правителството във връзка с ареста. Тя твърди, че Толимир е бил "отвлечен" в Сърбия и след това прехвърлен в РС и предаден на местната полиция. 
						Дел Понте обаче заяви, че предаването на Толимир на правосъдието е по-важно от това къде е бил арестуван. Във всеки случай радикалите нямат достатъчен брой депутати, за да свалят от власт правителството, което бе сформирано на 14 май. 
						На свобода остават петима обвиняеми. Освен Младич и Радован Караджич групата включва Горан Хаджич, обвинен за престъпления в Хърватия, Властимир Джорджевич, обвинен в престъпления срещу косовски албанци, и Стоян Жуплянин, обвинен в престъпления срещу босненски хървати и мюсюлмани.

Хърватските партии в надпревара за сформиране на кабинет 
					27/11/2007
					 
						ЗАГРЕБ, Хърватия -- Хърватският демократичен съюз (ХДС) на премиера Иво Санадер и съперничещата Социалдемократическата партия (СДП), водена от Зоран Миланович, се надпреварваха в понеделник (26 ноември) да си осигурят достатъчно подкрепа в парламента, за да сформират кабинет. След като почти всички бюлетини бяха преброени, стана ясно, че ХДС ще спечели 61 места плюс още пет от гласовете на хърватите, живеещи в съседна Босна и Херцеговина. СДП предпочете да не води кампания там с аргумента, че само тези, които живеят в Хърватия, трябва да имат право да гласуват. 
						На ХДС все още не му достига необходимото мнозинство в 153-местния парламент и той бърза да преговаря с представителите на етническите малцинства и на по-малките центристки партии. СДП отказва да се признае за победена, независимо че печели едва 56 места. Тя си е осигурила подкрепата на 68 депутати и търси още девет. В понеделник еврокомисарят по разширяването Оли Рен каза, че изборите в неделя са били в съответствие с европейските стандарти. Той призова новото правителство да изпълни критериите, необходими за присъединяване към ЕС.
						Други новини -- Заподозрян във военни престъпления бе избран за депутат. Бранимир Главаш, който очаква съдебен процес за отвличане, убийство и изтезаване на 12 сърби в Осиек, спечели депутатско място в неделя. Неговата партия, Хърватският демократичен съюз на Славония и Бараня, заяви, че мандатът му дава имунитет срещу съдебно преследване. (AФП, Ройтерс, ДВ, Пословни Дневник, Макфакс - 27/11/07; ХРТ, Весник, Вечерни Лист, Б92 - 26/11/07)

Прокурор се стреми да забрани управляващата партия в Турция
					17/03/2008
					Битката между турските секуларисти и правителството на премиера Реджеп Тайип Ердоган отново се разпали с искането на главния прокурор Абдуррахман Ялчънкая на премиера и на 70 други лица да бъде забранено да участват в политиката.
					От Айхан Шимшек за Southeast European Times -- 17/03/08
 
					 
						
Турският премиер Реджеп Тайип Ердоган. [Гети Имиджис]
						Турският главен прокурор Абдуррахман Ялчънкая внесе обвинителен акт в конституционния съд на страната, с който поиска управляващата партия да бъде забранена. Той обвинавя Партията на справедливостта и развитието (ПСР), че се е превърнала в "център" на дейности, които подкопават секуларизма, и че партията има "скрита програма", имаща за цел да превърне Турция в ислямска държава. 
						 Прокурорът поиска на 71 членове на партията, включително на премиера Реджеп Тайип Ердоган, да бъде забранено да се занимават с политика за срок от пет години. 
						Този ход на Ялчънкая е част от последния рунд от оспорваната битка между воденото от ПСР правителство и секуларистките сили в държавата, между които са армията, съдебната власт и научните среди. Ако делото продължи, гласовете на седем съдии ще бъдат достатъчни за прекратяването на партията. Осем от 11-те съдии в състава на съда са назначени от бившия президент Ахмет Недждет Сезер, изявен секуларист. 
						ПСР описва себе си като консервативна демократическа партия. Тя спечели сериозна победа на миналогодишните избори, като получи 47 % от гласовете. Миналия месец за ужас на секуларистите партията успя да премахне забраната за носене на мюсюлмански забрадки в университетите. 
						В своя обвинителен акт от 162 страници Ялчънкая твърди, че премахването на забраната е било важна стъпка, към която са се стремили политическите ислямисти. Той посочва също различни изявления, направени от Ердоган, в които той цитира исляма и ислямския закон. Тези изявления, казва прокурорът, разкриват планираната стратегия на ПСР да превърне Турция в теократична държава. 
						Ялчънкая посочва също усилията на правителството да забрани продажбата на алкохол в ресторанти и барове, които са собственост на спортни клубове. Веднага след внасянето на обвинителният акт обаче един от министрите в кабинета на Ердоган каза, че забраната ще бъде отложена с една година. 
						В обръщение в неделя Ердоган декларира своята лоялност към секуларизма. Той също така оспори хода на прокурора, като каза, че опитите да бъде използвана съдебната власт са недемократични. 
						В турските медии се изказват смесени мнения. В материал в “Хюриет”, водещият всекидневник в страната, журналистът Енис Бербероглу казва, че политиката на правителството на ПСР след спечелването втори мандат се различава съществено от тази през първия му мандат. Когато гласоподавателите подкрепиха Ердоган на изборите, пише Бербероглу, те направиха това, защото очакваха той да продължи разумната икономическа политика и да придвижи напред инспирираните от ЕС политически реформи. 
						"Ако Тайип Ердоган бе продължил по пътя, начертан от тези гласове, бе ускорил действията си по пътя към Европа и глобалната икономика, сега той не би бил изправен пред такова дело, пише журналистът, като твърди, че в момента ПСР се интересува повече от дебатите за това дали младежите трябва задължително да изучават Корана. 
						Друг известен писател, Хасан Кемал от “Милиет”, се противопоставя решително на делото. "Конституционният съд трябва да отхвърли искането за забрана и да спре процеса на превръщането на Турция в гробище за политически партии. Той трябва да блокира възможността за политически хаос." 
						През уикенда ЕС изрази тревога във връзка с новите събития. "В една нормална европейска демокрация политическите въпроси се обсъждат в парламента и решения се вземат чрез гласуване, а не в съдебната зала," каза комисарят по разширяването Оли Рен. "Изпълнителната власт не трябва да се бърка в работата на съда, а правната система не трябва да се бърка в демократичната политика."

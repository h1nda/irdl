СВП заяви, че въпросът с реформата в полицията на БиХ все още е пречка пред споразумението с ЕС
					15/11/2006
					 
						САРАЕВО, Босна и Херцеговина (БиХ) -- Във вторник (14 ноември) Службата на върховния представител (СВП) излезе с декларация, в която подчертава, че всяко по-нататъшно отлагане на важната реформа в полицията ще има негативни последици за гражданите на БиХ. Декларацията посочва, че БиХ е убедила ЕС да започне преговори по Споразумението за стабилизация и асоцииране, след като бе постигнато споразумение за полицейската реформа през октомври 2005 г. След това Република Сръбска възпрепятства всякакъв по-нататъшен напредък по въпроса. 
						Също във вторник главният преговарящ на БиХ с ЕС Игор Давидович каза, че техническите преговори по сключването на ССА са навлезли в окончателната си фаза. Дирк Ланге, ръководител на отдела за БиХ на Дирекцията за Западните Балкани към ЕС, се съгласи, че тази част от преговорите може да приключи до края на годината. (ПБС, НТВ Хаят, Фена, Уеб сайт на СВП - 14/11/06)

Румънският конституционен съд нареди повторно преброяване на бюлетините от балотажа на президентските избори
					11/12/2009
					 
						БУКУРЕЩ, Румъния -- В петък (11 декември) Конституционният съд отложи окончателното обявяване на резултатите от балотажа на президентските избори в неделя и нареди на Централното избирателно бюро да преброи отново недействителните бюлетини. Съдът бе обявил в четвъртък, че преразглежда резултатите от балотажа. Настоящият президент Траян Бъсеску спечели при оспорвана надпревара с 50,33 % от гласовете, надделявайки над опонента си Мирча Джоана, събрал 49,66 %. Социалдемократическата партия (СДП) на Джоана призова съда да анулира резултатите с аргумента, че многобройните нарушения са повлияли на крайния изход.
						В четвъртък парламентарна комисия разпита Марчел Оприс, ръководител на една от румънските тайни служби, по обвинения, свързващи поверената му агенция с изборна измама. Опозиционната СДП твърди, че Либералдемократическата партия (ЛДП) на Бъсеску е имала достъп до данните от гласуването посредством софтуер, осигурен от Оприс, което той отрича. Агенцията му контролира всички телекомуникационни мрежи за президента, правителството, парламента и висшите магистрати.
						Междувременно лидерът на СДП Джоана одобри Крин Антонеску от Националлибералната партия (НЛП) за евентуален кандидат за премиер. Членовете на НЛП призоваваха Антонеску да се свърже с ЛДП във връзка със сформирането на ново правителство. Това принуди Антонеску да смекчи позицията си относно евентуално правителство на ЛДП и НЛП, каквото той отхвърляше по-рано. (Реалитатя - 11/12/09; Котидианул, Гъндул, Зиуа, Евениментул Зилеи, АП, Найн о'клок - 10/12/09)

Сръбският президент Тадич и върховният представител на ЕС по външната политика Аштън обсъдиха кандидатурата на страната за ЕС и отношенията с Косово 
					24/09/2010
					 
						НЮ ЙОРК, Съединени щати -- Сръбският президент Борис Тадич обсъди късно в четвъртък (23 септември) кандидатурата на страната си за членство в ЕС и отношенията й с Прищина по време на среща с върховния представител за външната политика на ЕС Катрин Аштън. По-късно Тадич каза, че двамата с Аштън са били единодушни относно някои "важни елементи" от диалога между Белград и Прищина, който би могъл да започне скоро, евентуално следващия месец. Аштън каза, че преговорите ще се водят главно от упълномощени представители и експерти. Медиите в Белград съобщават, че преговорите ще се съсредоточат първо върху най-лесните за решаване въпроси, като движението на стоки през границата с Косово, транспорта, енергетиката и регионалното сътрудничество. Властите в Прищина обаче продължават да отказват да се обсъжда статутът на Косово, затова Аштън предвижда проблеми на този фронт. ЕС би искал да помогне в съставянето на дневния ред и активно да посредничи в преговорите. Турция също предлага да действа като посредник.
						Американският посланик в Прищина Кристофър Дел заяви пред РТК в четвъртък, че доминираното от сърби Северно Косово ще бъде сред дискутираните въпроси. Той добави обаче, че Косово и Сърбия ще се съсредоточат по-скоро върху практически въпроси, отколкото върху статута на Косово. (Експрес, Косова Сот, Коха Диторе, Лайм - 24/09/10; РТК, Танюг, Б92, Бета, Радио Свободна Европа, Хюриет, Анадолска информационна агенция - 23/09/10)

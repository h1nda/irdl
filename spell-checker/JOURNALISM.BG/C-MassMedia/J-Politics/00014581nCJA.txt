Политическите разговори по полицейската реформа в БиХ се провалят 
					17/05/2005
					Преговорите по реформиране на полицията в Босна и Херцеговина се провалиха в понеделник, а с тях и надеждите на страната да получи положителна оценка от ЕС по хода на напредъка, който тя е отбелязала в изпълнението на изискванията в изследването на подготвеността й за интеграция. 
					От Антонио Пръленда за Southeast European Times в Сараево – 17/05/05
 
					 
						
"Голямата възможност е пропусната. Цената ще се плати от гражданите, вкл. гражданите на РС," каза Върховният представител на БиХ Пади Ашдаун (вляво, заедно с премиера на БиХ Аднан Терзич). [СВП]
						Политическите разговори по полицейската реформа в Босна и Херцеговина (БиХ) се провалиха в понеделник (16 май) в Сараево, когато представители на сръбската автономна област - Република Сръбска - отказаха да обсъждат картите, при които местните полицейски райни (МПР) ще пресичат междуетническите гранични линии (МЕГЛ). 
						Това бе първият ден на последната фаза на преговорите между 11-те парламентарни партии по полицейската реформа, ключово изискване за напредъка на БиХ към членство в ЕС. В първата фаза, която се реализира на връх Власич в края на април, партиите се споразумяха за създаването на единна полицейска структура на общодържавно ниво да се финансира от държавния бюджет и да не бъде обект на политическа намеса. 
						Президентът на РС Драган Чавич, който е начело на твърдолинейната Сръбска демократическа партия (СДП), настоява обаче оттогава насам, че Националното събрание на РС не е дало мандат на преговарящите да приемат карта, в която полицейските райони премахват етническите гранични линии. 
						"Голямата възможност е пропусната. Цената ще се плати от гражданите, вкл. от гражданите на РС," каза Върховният представител Пади Ашдаун, допълвайки, че преговорите могат да продължат, ако Националното събрание на РС ревизира позицията си. Той подчерта, че изискванията на ЕС за реформи на полицията на БиХ няма да се променят. 
						Междувременно според съобщения в местната преса представители на РС поискаха седемдневно отлагане, така че законодателите в автономната област да могат да обсъдят новата ситуация. 
						Трите алтернативни плана за териториалното деление на полицейските сили бяха обсъдени на предишните разговори. Представителите на федерацията БиХ (ФБиХ) са обявиха за карта, която се състои от 5 полицейски района, докато Ашдаун предложи карта, съставена от 9 полицейски района и един за Сараево. Третата карта е тази, която бе представена от вътрешния министър на РС Дарко Матиашевич и неговия тим. Той запазва полицейските райони в рамките на границите на автономната област.
						По-рано този месец, Ашдаун приветства напредъка, постигнат на връх Власич, който доведе до споразумение по основните принципи на реформата. По силата на това споразумение, от което впоследствие СДП се оттегли, политическият контрол ще се осъществява от Министерството на сигурността на общодържавно ниво чрез полицейски комитет, състоящ се от министъра на сигурноста на БиХ, от двама представители на РС и трима от ФБиХ. Те ще участват при назначението на директор на полицията, който ще носи отговорност за оперативното поведение на силите в полицейските райони. Всеки полицейски район ще има свой полицейски комисар и обществен надзорен съвет, който ще взема решения по местните бюджети за полицията и ще взема участие в изработването на местни планове за полицията. 
						Преговорите по полицейската реформа трябваше да привършат до четвъртък, когато екип на Европейската комисия ще пристигне в Сараево за преглед на напредъка на БиХ при изпълнението на 16-те изисквания, посочени в проучването на подготвеността на ЕС за интеграция. Положителната оценка би проправила пътя за начало на преговорите между БиХ и Брюксел за сключване на Споразумение за стабилизиране и асоцииране. Провалът от понеделник, обаче, вероятно изключва такава възможност засега, подчерта Ашдаун.

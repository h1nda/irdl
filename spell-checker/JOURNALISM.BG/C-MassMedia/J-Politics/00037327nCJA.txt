Президентът на МУСФ определи Зимната универсиада в Ерзурум като „огромен успех” 
					07/02/2011
					Турция получи в неделя висока оценка за представянето си като домакин на Зимната универсиада в Ерзурум.
					(Уърлд Булетин, The StarPhoenix - 07/02/11; Заман, Синхуа, Боксскор - 06/02/11; Уърлд Булетин, Гласът на Русия - 05/02/11; МУСФ; Официален уебсайт на Зимната универсиада 2011 г. в Ерзурум)
 
					 
						
Спортисти от повече от 50 държави участваха в 25-ата Зимна универсиада в Ерзурум, Турция. [Зимна универсиада 2011, Ерзурум]
						Двадесет и петата Световна зимна универсиада завърши в неделя (6 февруари) с грандиозна церемония по закриването на 20 000-местния стадион „Джемал Гюрсел” в древния град Ерзурум, Източна Турция. 
						В продължилото 11 дни събитие, което започна на 27 януари, участваха общо около 2 500 студенти спортисти, треньори и други спортни деятели от рекордните 52 държави. В тазгодишната Зимна универсиада бяха включени 168 състезания от 11 спортни категории: ски алпийски дисциплини, биатлон, хокей на лед, кърлинг, ски скокове, ски бягане, северна комбинация, сноуборд, ски свободен стил, фигурно пързаляне и шорттрек. 
						 В последното спортно състезание в неделя Русия победи Беларус с 1:0 на финала по хокей на лед при мъжете, като спечели 14-ия златен медал за страната, а Канада взе бронза, след като надделя над Казахстан с 3:1. 
						По-рано същия ден Джоузеф Стиглър от САЩ спечели златото в слалома от ски алпийските дисциплини за мъже с време 1:45.71. Филип Млинсек от Словения и шведския скиор Карл Линд завършиха втори и трети, съответно с време 1:45.84 и 1:45.92. 
						Финалите по сноуборд от състезанията по слоупстайл при мъжете и жените, които също бяха планирани за неделя, бяха отменени заради силните ветрове. 
						От общо 163 комплекта медали Русия взе 14 златни, 14 сребърни и десет бронзови, като така оглави класацията за медали от 25-ата Зимна универсиада. Южна Корея се класира на второ място със седем златни, три сребърни и пет бронзови медала, изпреварвайки Украйна, която спечели шест златни, пет сребърни и четири бронзови медала. 
						Словения, която ще бъде домакин на 26-ата Зимна универсиада през 2013 г., се нареди на 11-о място с общо седем медала. Танцовата двойка Алпер Учар и Алиса Агафонова от Турция спечели сребърен медал във фигурното пързаляне. Това беше единственият медал на Турция и с него страната зае 23-то място сред участвалите държави, две места след съседна България с два сребърни и два бронзови медала. 
						Турция, домакин на Лятната универсиада в Измир през 2005 г., организира за първи път зимни игри по много спортни дисциплини. В навечерието на събитието тази година имаше опасения, че жителите на Ерзурум – градът с най-голяма надморска височина и един от най-големите в страната, с население от около 1 милион души, една четвърт от които студенти – може да не появи голям интерес към събитието. 
						Тези страхове обаче се оказаха краткотрайни, тъй като билетите за церемониите по откриването и закриването на стадион „Джемал Гюрсел” се продадоха бързо. Според неделното издание на всекидневника „Заман”, излизащ на английски език, в дните със състезания хората са се редели пред местата на проявите с надеждата, че собствениците на билети няма да дойдат. 
						В изказване по време на церемонията по закриването ръководителят на Международната университетска спортна федерация (МУСФ), която организира зимните и летните универсиади, даде висока оценка на участниците в подготовката на тазгодишните игри, определяйки ги като „огромен успех”. 
						„Смятаме, че първите зимни спортни игри по много спортни дисциплини, които се организират от Турция, ще оставят важно наследство в страната за младите спортисти и спортистки на бъдещето”, заяви президентът на МУСФ Джордж Килиън в неделя, преди да обяви 25-ата Зимна универсиада за закрита. 
						Турция е изразходвала почти 280 млн. евро за изграждането на необходимата инфраструктура за игрите в Ерзурум, като това е най-голямата спортна инвестиция, направена от страната за едно спортно събитие.

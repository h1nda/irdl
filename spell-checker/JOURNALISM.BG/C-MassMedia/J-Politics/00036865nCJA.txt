Двете най-големи партии в Косово се обявиха за победителки
					13/12/2010
					Според предварителните резултати партията на настоящия премиер Хашим Тачи е получила най-много гласове, но те не са достатъчни за сформирането на самостоятелно правителство.
					От Линда Карадаку за Southeast European Times от Прищина – 13/12/10
 
					 
						
На изборите в неделя участваха повече от 47 % от лицата с право на глас. [Лаура Хасани/SETimes]
						В неделя (12 декември) вечерта в центъра на Прищина се събраха както поддръжници на Демократическата партия на Косово (ДПК), така и тези на Демократичната лига на Косово (ДЛК), за да отпразнуват „победата” на своите партии на първите парламентарни избори в страната след обявяването на независимостта през 2008 г. 
						Косовската полиция раздели групите, за да предотврати изостряне на ситуацията, докато поддръжниците скандираха лозунги едни срещу други. 
						 Лидерът на ДЛК Иса Мустафа призова своите привърженици към спокойствие. „Нека изчакаме резултатите, запазете спокойствие, спазвайте реда.” 
						Лидерът на ДПК Хашим Тачи възприе различен подход, като каза на своите поддръжници „Поздравления за победата!” и добави, че „победата” е била граждански референдум за „доброто управление на ДПК” и визията на партията за бъдещето. „Не спечелихме срещу някого, спечелихме за Косово”, заяви Тачи. 
						Центърът за хуманитарни изследвания „Гани Боби” в Прищина обяви резултатите от екзит пол в неделя вечерта. Според тях ДПК води с 31 % от гласовете, следвана от ДЛК с 25 %. „Ветевендосе”, водена от Албин Курти, е спечелила 16 % от гласовете, изпреварвайки Алианса за бъдещето на Косово на Рамуш Харадинай и други партии. 
						В екзит пола са участвали над 2 000 избиратели. Според Шкелзен Маличи от „Гани Боби” допустимата грешка е до 3,5 %. 
						Неделната вечер беше помрачена от разменените от политическите партии обвинения във връзка с инциденти. Движението „Ветевендосе” на Курти обвини ДПК за нападения и други нередности, които в много случаи бяха потвърдени от коалицията от неправителствени организации „Демокрация в действие”, която наблюдаваше изборите, и от полицията. 
						Нередностите бяха свързани най-вече с многократно гласуване на едно и също лице, семейно гласуване, упражняване на натиск върху наблюдатели и членове на избирателни комисии, както и проблеми със спрейове и лампи за идентификация. 
						Смята се, че най-явните нарушения са били извършени в Сърбица, където според Централната избирателна комисия (ЦИК) избирателната активност е била над 94 %. „Демокрация в действие” потвърди, че сериозни нарушения са регистрирани и в Глоговац, като това може да доведе до цялостно оспорване на изборния процес. 
						„Манипулациите и нередностите нарушиха изборния процес. В Сърбица и Глоговац свободният вот е бил манипулиран”, заяви представителят на коалицията Исмет Крюезиу. Според ЦИК 779 000 души са гласували на изборите в неделя – 47,8 % от общия брой на регистрираните гласоподаватели. 
						 Председателят на ЦИК Валдете Дака посочи, че избирателната активност сред сърбите в Северно Косово е била задоволителна. Косовската полиция обаче потвърди изолирани инциденти в северната част, като двама сърби са били арестувани. Малка група сърби протестираха пред мобилна избирателна секция в Лепосавич, а избирателна секция в Лепосавич беше нападната. 
						Командващият на КФОР генерал Ерхард Бюлер заяви, че като цяло изборите са били успешни от гледна точка на сигурността. 
						„Ситуацията в деня на изборите в Косово беше спокойна и стабилна като цяло и не бяха регистрирани съществени случаи на насилие. Нямаше големи размирици или обществени безредици”, заяви той, като добави, че много от войниците на КФОР са били и все още са готови и решени да подкрепят полицията при необходимост.

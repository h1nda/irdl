Новият президент на Черна Гора обещава референдум за независимост
13/05/2003
 
ПОДГОРИЦА, Черна-Гора -- Новоизбраният черногорски президент Филип Вуянович каза в понеделник(12 май), че ще свика референдум за независимост след три години, за да даде на народа възможност да определи бъдещето на страната. Според него три години ще бъдат достатъчни да се види дали "необичайният" съюз със Сърбия ще проработи. Вуянович каза също, че по негово мнение ЕС ще приеме резултатите от референдум, ако той се проведе при честни и свободни условия. В своето приветствено послание обаче Върховният представител на ЕС по въпросите на външната политика Хавиер Солана посочи, че очаква Вуянович да " положи всички усилия, за да гарантира пълното осъществяване и консолидиране на новата държава."
Междувременно ОССЕ съобщи, че проведените в неделя избори са съответствали на международните стандарти, но отбеляза, че невъзможността опозиционните партии да излъчат кандидат е ограничила избора на гласоподавателите. ( АП, Ройтърс, АФП, Б92, Танюг - 12/05/03)

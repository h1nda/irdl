Нов трудов закон урежда работното време в Македония
					09/03/2006
					Нов закон влезе в сила в началото на годината, изискващ от работодателите да инсталират електронни устройства за отчитане на работните часове. Ходът цели предотвратяване на закъсненията на работниците и злоупотребите на работодателите с извънредното работно време. Някои компании обаче, особено в текстилната индустрия, твърдят, че това ще намали тяхната конкурентоспособност.
					От Марина Стояновска за Southeast European Times от Скопие – 09/03/06
 
					 
						
Македонската текстилна промишленост е под натиска на чуждестранната конкуренция. [Гети Имиджис]
						От тази година всяка фирма в Македония с повече от 25 служители ще бъде задължена да инсталира електронни устройства за отчитане на работното време. Задължението произтича от ново трудово законодателство, насочено към решаване на два често срещани проблема: закъсненията на работниците и работодатели, които злоупотребяват с извънредното работно време на служителите си, като ги принуждават да работят допълнителни часове без заплащане. 
						 Според директора на Инспектората по труда Изет Ризахау повечето работодатели спазват закона и прилагат системата на практика. 
						"Контрол се извършва ежедневно," казва Ризахау. "В случаи на нарушения се налага временно спиране на предприятието за 30 дни." 
						Представителят на ЕС в Македония Ъруан Фуер обаче не е убеден, че законът се прилага с пълна сила. Неизпълнението му представлява проблем, който трябва да бъде преодолян, докато Македония върви напред по пътя към членство в ЕС, казва той. 
						"Крайният срок за инсталиране на електронните устройства бе 1 януари 2006 г.", каза Фуер пред членове на Македоно-словенския бизенсклуб. "Практиката показва, че законът не се изпълнява в пълен обем." 
						Съгласно новото законодателство работната седмица е от 40 часа, като се разрешава до десет часа платено извънредно работно време. Ако годишното извънредно работно време на даден служител превишава 150 часа, работодателят е задължен да му изплати допълнителна едномесечна заплата. 
						Тези разпоредби бяха включени поради нарасналия брой на случаите, в които работници биват задържани на работното си място по 12-13 часа вместо обичайните осем. Подобни случаи преобладават в текстилната промишленост. 
						Представители на индустрията обаче казват, че са под натиска на конкуренцията на глобалния пазар, особено поради евтината работна ръка в Китай и на други места. Изискването за отчитащи устройства, казват те, само ще утежни допълнително проблемите в индустрията. 
						"Ако започнем да плащаме на работниците допълнителна месечна заплата, ще се озовем в още по-трудна икономическа ситуация," казва Руска Търпевска, директор на текстилното предприятие "Декон". "Работните места ще намалеят, тъй като ще трябва да поемаме по-малки поръчки заради ограниченото работно време." 
						Текстилните компании твърдят, че периодите април-май и септември-октомври трябва да се разглеждат като периоди на сезонна работа, тъй като т. нар. "бързи поръчки" достигат своя връх през тези месеци. В подобни условия удълженото работно време е необходимо и законът трябва да бъде изменен, за да отрази това обстоятелство, казват те.

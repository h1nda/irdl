Законодателна поправка за промяна на член 301 бе внесена в парламентарна комисия на турския парламент
					15/04/2008
					 
						АНКАРА, Турция -- Правителството внесе в парламента законопроект за промяна на спорния закон, инкриминиращ всяка обида на турската национална идентичност. Председателят на парламента Коксал Топтан каза, че е разгледал проекта за промяна на член 301, преценил е, че той съответства на законната процедура и го е изпратил късно вечерта в понеделник (14 април) в парламентарната комисия по правосъдие за разглеждане в петък. Фразата "обида на турската национална идентичност" ще бъде заменена с "обида на турската нация". Друга промяна ще даде единствено на президента правото да одобрява завеждането на такива съдебни дела. Макар че законопроектът показва, че управляващата Партия на справедливостта и развитието най-накрая се е заела с решаването на този въпрос, който е от основно значение за евентуалната интеграция на Турция в ЕС, опозиционните Републиканска народна партия и Партия на националистическото движение все още не са се присъединили към нея. 
						Други новини -- В понеделник министър-председателят Реджеп Тайип Ердоган беше в Доха, Катар, където присъства на международна конференция, посветена на демокрацията и развитието. Той каза пред участниците, че въпреки трудностите по пътя й към демокрация Турция никога не е правила отстъпки, като добави: "Едновременно с напредъка на Турция към демокрация тя ще продължи да се развива и икономически." (Милиет, Радикал, Сабах, Заман, Гълф Таймс - 15/04/08; НТВ, Заман - 14/04/08)

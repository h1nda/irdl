Партиите се опитват да спечелят подкрепа доста преди изборите в Сърбия
		09/08/2011
		Въпреки че общите избори няма да се проведат преди първата половина на 2012 г., кампаниите вече започнаха.
		От Бояна Милованович за Southeast European Times от Белград – 09/08/11
 
		 
			
Кандидатът за президент на Сръбската прогресивна партия Марко Джурич води в проучванията на общественото мнение. [Ройтерс]
			Кампанията преди общите избори в Сърбия догодина вече е в разгара си. Политическите партии се опитват да привлекат гласоподаватели, а навсякъде в Белград могат да бъдат видени плакати и билбордове, подкрепящи различни партии. 
			Управляващата коалиция, водена от Демократическата партия на президента Борис Тадич, посочва създаването на работни места и напредъка в процеса на интеграция в ЕС като примери за успешни политики. Опозицията обаче критикува управляващата коалиция, че не е изпълнила дадените обещания, както и за ниския стандарт на живот и ширещата се корупция. 
			Анализаторът на общественото мнение Сърджан Богосавлевич подчертава, че общественото недоволство от стандарта на живот може да окаже голямо влияние върху избирателната активност през следващите избори. 
			„Гражданите са много недоволни. Средната нетна заплата в Сърбия постоянно намалява през последните три години. Налице е голямо желание за промяна, но гражданите просто не знаят за кого от сегашната палитра от кандидати да гласуват”, каза Богосавлевич. 
			Той смята, че обществото очаква много повече след политическите промени от 2000 г., и разочарованието започва да личи. 
			Богосавлевич очаква по време на предстоящата изборна кампания представителите на управляващата коалиция да подчертаят „как никой не би могъл да се справи по-добре от тях с икономическата криза и че политическата промяна ще дестабилизира Сърбия”. 
			От друга страна, Богосавлевич прогнозира, че опозицията ще се концентрира върху лошата икономическа ситуация, за да подсили своята кампания. Той посочва, че желанието на обществото за промяна може да бъде козът на опозицията, освен „подклаждането на националистическите чувства” по въпроса за Косово. 
			„Косово е тема, която може да се използва във времена на сериозно напрежение... Ако нищо не се случва там и ситуацията е спокойна, тогава икономиката и корупцията вземат превес.” 
			Говорителят на Демократическата партия Йелена Триван каза за SETimes, че „за опозицията ще бъде много по-лесно в предстоящата кампания, защото всичко, което трябва да направи, е шумно да критикува, а властите ще трябва да обясняват своите действия и какво са направили, за да подобрят живота на гражданите.” 
			Триван твърди, че правителството може да се похвали с появяващите се признаци на икономическо възстановяване. За разлика от някои държави, членки на ЕС, Сърбия не е изправена пред фалит или прекомерна задлъжнялост към международните финансови институции. 
			„Ще изтъкнем също и постигнатия напредък в областта на европейската интеграция, както и нашите успехи в борбата с организираната престъпност и изпълнението на съдебната реформа”, заяви Триван. 
			Много социологически проучвания поставят начело в предпочитанията Сръбската прогресивна партия (СПП), оглавявана от Томислав Николич. Марко Джурич, официален представител на СПП, казва, че партийната кампания ще бъде съсредоточена върху „дълбоката и цялостна промяна”.
			Той добави, че управляващата коалиция допринася за увеличаването на богатството на привилегированите класи и обедняването на преобладаващата част от гражданите. 
			„Ще предложим конкретна програма във всяка област и за всеки сегмент на обществото. Вече обявихме нашата платформа за борба с корупцията и ще представим на гражданите нашите планове за всички други области, особено за икономиката”, каза Джурич за SETimes. 
			Той очаква следващите кампания да бъде „състезание на идеи” и смята Демократическата партия на Тадич за най-големия политически опонент на СПП.

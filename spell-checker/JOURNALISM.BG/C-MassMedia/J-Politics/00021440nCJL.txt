Македонският президент Цървенковски се срещна със Солана и Барозу
					31/01/2007
					 
						БРЮКСЕЛ, Белгия -- Във вторник (30 януари) македонският президент Бранко Цървенковски продължи посещението си в Брюксел, където се срещна поотделно с върховния представител на ЕС за външната политика и сигурността Хавиер Солана и с председателя на Европейската комисия (ЕК) Жозе Мануел Барозу. Двамата представители на обединена Европа призоваха за подобряване на отношенията между управляващото мнозинство и опозицията в Македония в името на свързаните с ЕС реформи. Барозу каза, че ЕК ще определи дата за начало на присъединителните преговори в следващия си редовен доклад, който трябва да бъде публикуван до края на годината. 
						Също във вторник завърши третото заседание на Съвместния парламентарен комитет Македония-ЕС. В съвместна декларация представителите на ЕС изразиха увереността си, че Македония притежава необходимия капацитет да ускори реформите. Те съобщиха също, че ЕС планира тази година да облекчи визовите правила за Македония. (Вечер - 31/01/07; MИA, Макфакс, A1 ТВ, Телма ТВ - 30/01/07)

Турция променя своята конституция
25/05/2004
Турският президент подписа ключов пакет от промени в конституцията в петък, насочени към приближаване на страната към стандартите на ЕС.
От Фатих Баран за Southeast European Times в Истанбул - 25/05/04
 
 
Президентът Ахмет Недждет Сезер подписа конституционните поправки в петък (21 май). [АФП]
Президентът Ахмет Недждет Сезер подписа ключов пакет с конституционни промени в петък (21 май), насочен към приближаване на местното законодателство до това на ЕС. Пакетът от десет члена бе предложен от правителството на управляващата Партия на справедливостта и развитието (АКП) и подкрепен от опозиционната Народно-републиканска партия (НРП) и от Партията на верния път (ПВП).
С приемането на поправките турската конституция претърпява деветата си промяна от 1982 г. до днес. Настоящата конституция бе подготвена от военното правителство след преврата през 1980 г. и влезе в сила през 1982 г.
Пакетът с промените, изработени в рамките на турската кандидатура за членство в ЕС, премахва оспорваните съдилища за държавна сигурност (СДС), извежда Службата на представителя на началника на ГЩ от Съвета по висше образование (СВО), гарантира равенството между половете, премахва смъртното наказание, поставя военния бюджет под пълния надзор на Сметната палата и елиминира възможността да се конфискуват печатници.
Десет член са променени:
.	Към член 10 се прибавя текстът " мъжете и жените имат равни права"
.	"Изпълнението на смъртна присъда" се заличава от член 15
.	Премахнат бе пасажът в член 17, в който се споменава смъртно наказание, заедно с текста "по време на прилагането на директивите на изпълнителната власт при извънредно положение"
.	Премахнат бе текстът " освен ако не е обвинен в престъпления срещу суверенитета на държавата, принципите на републиката и националната сигурност" от член 30. Въпросната разпоредба касае конфискацията на печатници.
.	В член 38 бе заличено изречението " смъртното наказание не може да се изпълнява, освен ако страната не е изправена пред военни или почти военни условия или при актове на тероризъм" Прибавено бе изречението "никой не може да бъде осъден на смърт".
.	Анулирани бяха правомощията на парламента да одобрява смъртните присъди, както това бе посочено в член 87.
.	Член 90 бе променен, което позволява на местните съдилища да се подчинят на международните закони и да се одобряват чрез съответна процедура в случаите, когато съществува противоречие.
.	В Член 131 бе премахнато правото на кабинета на Началника на ГЩ да посочва член на СВО.
.	Премахнат бе член 143, регламентиращ създаването и функционирането на СДС.
.	Правомощията на Сметната палата, дефинирани в член 160, бяха разширени и изречението, което предвижда провеждане на тайни разследвания на отбранителните разходи, се заличава.
По закон за конституционните промени е необходимо парламентарно мнозинство от две трети. 514 депутати гласуваха за пакет с конституционни промени от присъствали общо 526.
Въпреки че действията на парламента допринасят в значително степен за напредъка на Турция към стандартите на ЕС, най-малко още двадесет члена трябва да се изменят, за да отговори документът на изискванията на Съюза. Според министъра на правосъдието Джемил Чичек много от членовете не са съобразени със стандартите на ЕС и с общоприетите парламентарни системи.

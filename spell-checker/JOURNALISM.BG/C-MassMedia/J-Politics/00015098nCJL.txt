Българският президент призова партиите да ускорят преговорите за съставяне на нов коалиционен кабинет 
					30/06/2005
					 
						СОФИЯ, България -- В сряда (29 юни) президентът Георги Първанов призова партиите, които влизат в новия парламент, да ускорят преговорите за съставяне на ново правителство, за да не се забави приемането на страната в ЕС през 2007 г. Първанов възнамерява да свика новия парламент на първа сесия следващата седмица, макар че двете партии, които спечелиха най-много места на изборите миналата събота -- Българската социалистическа партия и НДСВ -- досега не са успели да сформират коалиция. Нито една от тях не иска да се откаже от премиерското кресло.
						Други новини: В сряда британският външен министър Джак Стро потвърди подкрепата на страната си за приемането на България и Румъния в ЕС през 2007 г. На пресконференция преди поемането в петък от Великобритания на председателството на ЕС той добави, че Лондон подкрепя започването на преговорите за членство в ЕС с Турция през октомври, както е предвидено по график. (Медиапул, Ромпрес- 30/06/05; БНТ, бТВ, АФП - 29/06/05)

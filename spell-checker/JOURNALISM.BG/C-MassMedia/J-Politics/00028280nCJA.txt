Три сръбски националистически партии подписаха споразумение за сътрудничество
					05/11/2008
					Демократическата партия на Сърбия сформира във вторник съюз с две по-малки партии с цел да увеличи тежестта на националистическата опозиция.
					(Блиц, EMportal - 05/11/08; Б92, Танюг, EMportal, София Ехо - 04/11/08; Бета - 03/11/08)
 
					 
						
"В тази борба за промяна ДПС избра за свои съюзници НС и НП, а всякакви разговори за други коалиции са възможни след избори,” каза лидерът на ДПС Воислав Кощуница. [Гети Имиджис]
						Демократическата партия на Сърбия (ДПС) на бившия сръбски премиер Воислав Кощуница сформира във вторник (4 ноември) съюз с други две националистически партии, ден, след като обяви плановете си да предизвика правителството по въпроса за Косово.
						Говорителят на ДПС Андрея Младенович каза, че решението на неговата партия да обедини сили с Партия „Нова Сърбия” (НС) и Националната партия (НП) е било продиктувано от "желанието в Сърбия да се извършат промени възможно най-скоро и да се състави ново правителство”. Кабинет, воден от новия съюз, би „следвал отговорна национална и държавна политика в интерес на всички граждани на Сърбия,” добави той. 
						Кощуница подаде оставка като премиер през март заради разногласия с коалиционните си партньори от Демократическата партия (ДП) на президента Борис Тадич по въпроса дали Сърбия трябва да продължи да се стреми към интеграция в ЕС, след като мнозинството от страните в 27-членния блок признаха независимостта на Косово. 
						ДПС и НС, оглавявана от бившия министър на инфраструктурата Велимир Илич, спечелиха общо 30 места в 250-местния парламент на предсрочните избори на 11 май. 
						Лидер на НП е бившият кмет на Нови Сад Мая Гойкович, която сформира своя партия по-рано тази година, след като напусна ултранационалистическата Сръбска радикална партия. Нейната партия не е представена в парламента. 
						Кощуница каза в понеделник, че ще поиска подкрепата на други парламентарно представени опозиционни партии за вот на недоверие срещу правителството заради Косово. 
						"Сегашните власти ... преговарят тайно и зад гърба на парламента за признаване на мисията ЮЛЕКС за прилагане на независимостта на Косово,” каза Кощуница. „Правителството ... търси нов начин да убеди гражданите, в действителност да ги заблуди, че ... ЮЛЕКС уж имала неутрален статут.” 
						Слободан Самарджич, който бе министър за Косово във второто правителство на Кощуница, заяви в четвъртък, че парламентарните групи на ДПС, НС и СРП са внесли вот на недоверие срещу правителството на премиера Мирко Цветкович. Сърбия е „уморена” от подобно правителство, е казал Илич. 
						"Ние искаме да създадем една Сърбия на основата на трайни демократични принципи и национални ценности, открита за вътрешни и чужди инвестиции, една Сърбия, в която хората живеят без политическо напрежение, с пълно усещане за сигурност за себе си, своите семейства, своята работа, собственост и инвестиции," каза във вторник Младенович. 
						В репортаж на информационната агенция „Танюг” от вторник се казва, че Сръбската прогресивна партия на Томислав Николич би подкрепила един дебат за вот на недоверие срещу правителството на Цветкович. Никой обаче не е потърсил подкрепата на неговата партия, каза той. 
						Гойкович смята, че в Сърбия може да се проведат извънредни избори през 2009 г. 
						Според неотдавнашни социологически проучвания обаче ДПС, НС и НП може да се затруднят да преминат 5-процентния праг за влизане в парламента, ако изборите се проведат днес.

Премиерът на кипърските турци призовава към преки преговори с ЕС
28/04/2004
Премиерът на кипърските турци Мехмет Али Талат призовава ЕС да вдигне всички видове ембарго, наложени върху северната част на Кипър преди 1 май и да установи преки отношения с тамошните власти. Европейската комисия заяви, че планира да открие там свое представителство.
(AФП, EUpolitix, EUobserver, ФТ, Би Би Си, Анадолска агенция - 27/04/04; Дойче веле - 26/04/04)
 
 
"Сега призовавам да не се пропуска възможността и да се предприемат необходимите стъпки за вдигане на политическото, икономическото и социалното ембарго до 1 май," заяви премиерът на кипърските турци Мехмет Али Талат. [АФП]
Премиерът на кипърските турци Мехмет Али Талат поиска от ЕС да вдигне всички видове ембарго върху северната част на Кипър и да установи преки отношения с властите там. "Призовавам сега ЕС да не пропуска възможността и да предприеме необходимите стъпки за вдигане на политическото, икономическото и социалното ембарго до 1 май 2004 г.," каза Талат във вторник ( 27 април) в обръщение към участниците в заседанието на Комитета по външните работи на Европейския парламент.
Изявлението му идва три дни след като 76 % от кипърските гърци отхвърлиха плана на ООН за обединение на острова, докато 65 % от кипърските турци го одобриха. В резултат от гласуването само кипърските гърци ще се присъединят към ЕС на 1 май.
Обещавайки да хармонизира политическата и икономическата система на кипърско-турската част със стандартите на ЕС, Талат подчерта, че вече не е възможно "да се установи сътрудничество с ЕС чрез кипърско-гръцкото правителство". Поради съпротивата на кипърските гърци срещу плана на ООН те вече нямат право да представляват целия остров, заяви той.
По време на парламентарното заседание комисарят на ЕС по разширяването Гюнтер Ферхойген каза, че кипърските турци не бива да бъдат наказвани заради провала на плана, предложен от ООН.
В понеделник Съветът "Общи въпроси" на ЕС, включващ външните министри на организацията, даде висока оценка на кипърските турци за подкрепата, оказана на плана за обединение.
"Съветът е решен да сложи край на изолацията на кипърско-турската общност и да улесни обединението на Кипър чрез насърчаване на икономическото развитие на турската кипърска общност," се казва в изявление на министрите, в което освен това се призовава Европейската комисия (ЕК) да изработи цялостен план за тази цел.
Министрите се ангажираха освен това да отпуснат 259 млн. евро финансова помощ на кипърско-турската част на острова. Ферхойген каза, че финансирането ще бъде насочено към инфраструктурни проекти, както и към социалната и културна сфера.
Президентът на кипърските гърци Тасос Пападопулос, който проведе кампания за отрицателен вот по време на паралелните референдуми по плана на ООН в събота, бе цитиран да казва, че фондовете трябва да преминават през неговото правителство. "Европа не може да дава пари директно на кипърските турци," цитира думите му от вторник гръцкият всекидневник Елефтеротипия.
Според Ферхойген ЕС обаче планира да отвори представителство в северен Кипър за координиране на помощта на ЕС, след като кипърските гърци се присъединят към блока. "Ние непременно трябва да открием представителство в северната част на острова," цитира АФП думите на Ферхойген. "Но сътрудничеството с властите, които управляват тази територия, не означава дипломатическо признаване."
Самообявилата се "Севернокипърска турска република" (СКТР) бе създадена през 1983 г., девет години след турското нашествие през 1974 г. Това на свой ред бе в отговор на подкрепения от Атина преврат, който целеше обединението на Кипър с Гърция. Докато гръцката кипърска част е международно призната, СКТР се признава само от Турция.
Според Ферхойген ЕС обсъжда и начини за облекчаване на ограниченията върху движението на хора и стоки пред Зелената линия, разделяща северната и южната част на острова. След 1 май линията ще се превърне във фактическа външна граница на ЕС.
"Това ще гарантира, че решението от миналата събота няма да влоши положението," посочи той. "Това, което се случи, трябва да ни кара да сближаваме двете общности и да търсим единството им."
Очаква се посланиците на ЕС да обсъдят статута на СКТР на свое заседание в сряда.

Македония: лустрация или политическа разплата?
		06/10/2010
		Две десетилетия след края на комунизма Македония работи за отстраняването на сътрудниците на тайната полиция от позициите във властта. 
		Анализ на Мишко Талески за Southeast European Times от Скопие -- 06/10/10
 
		 
			
Разследването на председателя на конституционния съд Трендафил Ивановски повдигна въпроси. [Томислав Георгиев/SETimes]
			През 2008 г. в Македония започна процес на лустрация, който вече се натъква на спънки. Напрежението между правителството и опозицията нарасна, когато председателят на македонския конституционен съд Трендафил Ивановски бе обвинен, че е бил сътрудник на тайните служби. 
			Според Комисията по лустрация той е работил за югославските тайни служби през 90-те години на миналия век. Той обаче отрича обвиненията. 
			 "Нямам намерение да подавам оставка, защото не съм направил нищо. Аз съм жертва на бившия режим. В моето досие пише, че съм се борил за независимостта и обединението на Македония," каза Ивановски миналата седмица след заседание на комисията. 
			Комисията е съставена от 11 независими експерти по обществено доверие, подбрани от парламента миналата година. 
			Както демонстрира случаят с Ивановски, процесът е силно политизиран. Според правителството Конституционният съд се е превърнал в политически инструмент в ръцете на социалдемократите и лидера им Бранко Цървенковски, с помощта на който опозицията може да анулира важни решения, приети от парламентарното мнозинство. 
			Същевременно социалдемократите смятат, че лустрацията на Ивановски представлява "разплата" от страна на администрацията на премиера Никола Груевски. Те призовават Груевски да престане да атакува съда. 
			Професорът по конституционно право и бивш председател на парламента Саво Климовски смята, че лустрацията е закъсняла и изглежда продиктувана от съмнителни мотиви. 
			 "Това, което трябваше да се свърши [през 1991 г.], се прави сега. Изминалото време позволи много неща да се заличат от архивите и много документи липсват. Това ще бъде процес на политическо отмъщение, нищо повече," каза Климовски за SETimes. 
			Бившият министър на вътрешните работи Павле Траянов обаче твърди, че процесът на унищожаване на архивните документи е започнал много по-рано. 
			 "Първата вълна на унищожаване на подобни документи датира от времето на Александър Ранкович, когато той беше шеф на югославските тайни служби. Втората беше преди парламентарните избори от 1990 г. ... и още едно прочистване на досиета бе направено след независимостта през 1991 г., според вътрешните правила на Агенцията за държавна сигурност," каза Траянов за SETimes. 
			"Днес все още се намират следи от сътрудничеството с тайните служби, но мисля, че те не са достатъчни за установяване на отговорност и вина. По този начин процесът не може да бъде цялостен," добави той. 
			Много македонци казват, че е крайно време да се затвори главата за комунистическата епоха веднъж завинаги. 
			"Повечето посткомунистически държави преодоляха този проблем и ние трябва да направим същото, но по професионален начин. Правителството трябва да прилага лустрацията почтено и безкомпромисно. Виждаме, че е налице воля за това, но опозицията не трябва да създава пречки," каза жителят на Скопие Бошко Ристевски, на 51 г., за SETimes.

Румънската управляваща партия е изправена пред вътрешна криза
12/07/2004
Румънският премиер и лидер на Социалдемократическата партия Адриан Настасе обяви промени в кабинета си и прекратяване на правомощията на Постоянната комисия на партията до извънреден конгрес, който ще се проведе през август.
От Разван Амарией за Southeast European Times в Букурещ - 12/07/04
 
 
Румънският външен министър бе отстранен от поста изпълнителен председател на букурещката организация на ПСД. [АФП]
Румънският премиер Адриан Настасе, който е и лидер на управляващата партия (ПСД), обяви промени в кабинета в събота (1 юли). Изненадващият ход е последният от серията уволнения, оставки и изявления след слабото представяне на партията миналия месец по време на местните избори.
Министърът на комуникациите Дан Ница, министърът на вътрешните работи и администрацията Габриел Оприя, министърът на селското стопанство Вариан Сарбу и министърът на труда Елена Думитра ще напуснат постовете си, каза премиерът. Рована Плумб ще освободи поста държавен секретар и ще поеме по-висок пост в йерархията на ПСД.
Освен това, посочи Настасе, Постоянната делегация на ПСД ще бъде разпусната до провеждането на извънреден конгрес през август. Той допълни, че Координационното бюро на ПСД ще бъде разширено и ще изпълнява и някои от текущите задачи на делегацията. Този ход цели да подобри ефективността преди президентските и парламентарните избори през ноември. Според някои анализатори той е и мярка за спасяване на репутацията, която би позволила на някои висши функционери да излязат от светлината на прожекторите, без да трябва да подават оставка.
По време на юнския вот ПСД събра едва 32 % подкрепа и загуби някои ключови избори, включително в традиционни "крепости" на партията. Отзвукът от тези резултати все още ехти в редовете на партията. Самият Настасе призна, че е обмислял да подаде оставка, но посочи, че е решил да остане на поста си и да наблюдава реорганизацията на партията.
"Електоратът се промени, Румъния се промени, ние трябва да се променим," каза Настасе.
За тази цел ръководството на ПСД реши на 30 юни, че отговорните за слабите изборни резултати трябва да напуснат постовете си в местните организации на партията. Заместник-председателите на партията Дан Йон Попеску, Виорел Хребенкук и Дору Йон Тарацила, съответно председатели на организациите на ПСД в Букурещ, Бакъу и Калараш, бяха сред засегнатите.
Външният министър Мирча Джоана, претърпял поражение на кметските избори в Букурещ, бе отстранен от поста изпълнителен председател на букурещката организация, докато беше в Истанбул за срещата на върха на НАТО. "Това не бе една приятелска процедура," каза той.
Друг случай касаеше Думитру Сечелару, изтъкнат местен партиен велможа, който загуби кметския стол в Бакъу след 12-години на този пост. Сечелару реши да напусне ПСД, обявявайки, че ще направи "сензационни разкрития" за партийни лидери.
Следизборният период доведе до развитието на разрив между премиера Настасе и президента Йон Илиеску, който се смята за духовен баща на партията. Той разкритикува ръководството на партията, че е загубило контакт с избирателите. Настасе призна, че "има известно напрежение и разлики в подхода," но посочи, че е било постигнато споразумение.

Бъсеску спечели референдума за своя импичмънт и обеща да реформира политическата класа
					21/05/2007
					Президентът Траян Бъсеску спечели категорична победа на референдума за своя импичмънт, който се проведе в събота и стана първият подобен референдум в румънската история. Резултатът може да е началната точка на дългоочаквана реформа на политическата класа.
					От Паул Чокою за Southeast European Times от Букурещ – 21/05/07
 
					 
						
Румънският президент Траян Бъсеску маха на свои поддръжници на Университетския площад в Букурещ в събота (18 май). [Гети Имиджис]
						Румънският президент Траян Бъсеску спечели референдума за своя импичмънт в събота (19 май), като 74,3 % от гласувалите подкрепиха връщането му на власт на база на преброени 99 % от гласовете. Около 25 % са гласували за отстраняване на Бъсеску от поста. Избирателната активност обаче е била слаба, като само 44 % от регистрираните гласоподаватели са участвали във вота, според Централното избирателно бюро. 
						"Ние сме изправени пред реалност, която повече не може да се анализира от политиците по телевизията. Този път ние сме изправени пред реалност, наложена ни от гласовете на румънския народ," каза Бъсеску, след като преброяванията потвърдиха категоричната му победа. "Призовавам румънския парламент да сътрудничи в съответствие с днешния избор на румънците," каза той. 
						Бъсеску се присъедини към хиляди свои поддръжници в събота вечер на главния площад в Букурещ след референдума, за да поиска оставката на премиера Калин Търичану. 
						Референдумът бе резултат от сключения миналия месец съюз между пет политически партии, които обвиняват Бъсеску в нарушения на конституцията, тъй като си е узурпирал ролята на премиер и критикува съдилищата. 
						Бъсеску каза, че основната причина за сблъсъка му с парламента е било намерението му да защити съдебната система от политическа намеса. 
						Президентът каза, че ще предложи конституцията да бъде променена, за да се създаде рамката за еднокамарен законодателен орган или поне да се намали броят на депутатите с 35 до 40 %. "Очевидно румънците искат модернизация на политическата класа, мажоритарни избирателни листи и ревизиране на конституцията на страната," каза той в събота вечер. 
						Той смята, че от основен приоритет са мажоритарните изборите. "Ако до края на юли политическите партии не променят закона така, че мажоритарните избори да влязат в сила от 2008 г., когато ще се проведат новите парламентарни избори, тогава през есента ще се видим отново на нов референдум, по искане на президента, за да може народът да накара парламента да избере мажоритарния вот," каза той. 
						Бъсеску е представил план от 12 части за "истинска европейска Румъния", който включва ясно политическо мнозинство, независима съдебна система, сваляне на олигарсите, продължаване на реформите в образователната система и спазване на международните ангажименти. 
						Неговата категорична победа създаде проблеми на партиите, които поискаха процедурата по импичмънт. Букурещката организация на Националлибералната партия обмисля дали да не се оттегли от правителството и да се присъедини към опозицията. Социалдемократическата партия призовава лидерите си да поемат отговорност за неуспеха на референдума. 
						Търичану се опита да омаловажи значението на резултата с думите "румънците дадоха на Бъсеску втори шанс". Лидерът на Социалдемократическата партия Мирча Джоана каза, че Бъсеску "е спечелил победа без слава", тъй като по-малко от 50 % от гласоподавателите са участвали в референдума.

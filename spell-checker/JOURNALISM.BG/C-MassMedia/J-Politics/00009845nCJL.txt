Партиите се съгласиха на социалистическа подкрепа за новото сръбско правителство
16/02/2004
Сега, когато трите проевропейски пратии приеха възможността за подкрепа от страна на социалистите на Милошевич, формирането на ново сръбско правителство се очаква да се осъществи в рамките на две седмици.
От Душан Кошанович за Southeast European Times в Белград- 16/02/04
 
 
В неделя (15 февруари) бе отбелязана 200-та годишнина на съвременната сръбска държава. [АФП]
Само дни след като изглеждаше, че новите избори в Сърбия са неизбежни, сега се оказва по-вероятно трите демократични партии да формират правителство на малцинството, което ще бъде подкрепено от Социалистическата партия на Сърбия (СПС) в парламента. Консервативната Демократическа партия на Сърбия вече заяви, че такъв изход би бил приемлив. Либералният Г-17 Плюс и коалицията между монархическото Сръбско движение за обнова и Нова Сърбия (СДО-НС) се очаква да даде отговор в най-скоро време.
Говорителят на СДО Вук Драшкович бе казал по-рано, че сътрудничеството със СПС е изключено, най-малкото докато партията не се разграничи публично от политиката на Милошевич. Ръководството на СДО обаче след това излезе с изявление, в което се посочва, че "в името на националния интерес трябва да се формира правителство, дори и с гласовете на СПС." Заседанието в неделя (15 февруари) на управляващия орган на СДО бе драматично, тъй като в него са включени роднини на жертви на режима на Милошевич. Те заявиха, че би било предателство да се постигне каквото и да е споразумение със социалистите. Драшкович, който бе прицел на два провалили се опита за убийство, се въздържа при гласуването, което доведе до приемането на подкрепата от страна на СПС за едно ново правителство.
Ръководният орган реши също така партията да се оттегли от правителството, ако някой от коалиционните партньори попречи на разследването на организираната престъпност. Предполага се, че мафиотични банди са замесени в един от опитите за покушение срещу Драшкович, по време на които бяха убити още четирима дейци на СДО.
Ръководният орган на Г-17 Плюс също така реши да се ангажира с участие в новото сръбско правителство, независимо как ще се осигури мнозинство при гласуването в парламента. Лидерът на Г-17 Плюс Миролюб Лабус заяви пред пресата след края на заседанието, че би предпочел възможно най-широка подкрепа, но че Г-17 Плюс не може да реши какъв да бъде съставът на подкрепящите. "Правителство на малцинството е по природа нестабилно, така че е важно то да покаже добри резултати. Ако са налице такива добри резултати, то тогава правителството ще се радва на по-широка подкрепа. Бихме искали това да бъде правителство на мнозинството и ще оставим вратата открехната за евентуално присъединяване от страна на Демократическата партия (ДП) на по-късен етап, ако това е невъзможно в този момент," каза Лабус.
От всички потенциални коалиционни партньори лидерът на Нова Сърбия Велимир Илич заема най-гъвкава позиция относно сътрудничеството със СПС. Той я определи като реформирана партия, която е напълно различна от тази, ръководена някога от Милошевич.
Все пак обвиненият във военни престъпления остава официален лидер на партията, което предизвика тревога сред международната общност. Платформата на СПС вероятно ще препятства процеса на реформите, както и шансовете на Сърбия за европейска интеграция, казват представители на ЕС. Те предупреждават, че сътрудничеството с Трибунала на ООН, разглеждано като ключово предусловие, би било затруднено дори и правителството да разчита единствено на мълчаливата подкрепа на СПС в парламента.
Междувременно на 15 февруари бе отбелязана 200-та годишнина на съвременната сръбска държава, формирана след въстанието срещу Отоманската империя. Независимо от множеството празненства обществото прояви по-голям интерес към продължаващата политическа криза. Това не е изненадващо, посочват историци, тъй като Сърбия днес е в по-лошо положение, отколкото е била по време на стогодишнината си през 1904 г. Страната е практически без институции, няма държавен идентитет или символи и все още преодолява наследството на Милошевич.

Българският президент подкрепи позицията на външния министър за отношенията с Македония
					30/07/2006
					 
						СОФИЯ, България -- Президентът Георги Първанов изрази подкрепата си за външния министър Ивайло Калфин, който наскоро предупреди, че България може да оттегли подкрепата си за кандидатурата на съседна Македония за членство в ЕС, ако тя "не се придържа стриктно към принципите на добросъседски отношения". В интервю за осведомителната агенция "Фокус" в София в събота (29 юли) Първанов заяви, че Калфин е бил прав, като е призовал към толерантност и двете страни и че двустранните отношения трябва да се основават на "разумен прочит на историята". 
						Двете страни имат разногласия по отношение на самообявилата се етническа македонска партия в България, ОМО Илинден-Пирин. Македония настояваше българските власти да регистрират партията, която според София има сепаратистка платформа. (Сега, 24 часа, бТВ, Фокус, Телма ТВ - 29/07/06; Медиапул - 28/07/06)

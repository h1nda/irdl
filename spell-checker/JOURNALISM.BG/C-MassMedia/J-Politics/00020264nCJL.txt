Правителството на САЩ каза, че няма нищо общо с планираната политическа среща на БиХ в Бостън
					12/10/2006
					 
						САРАЕВО, Босна и Херцеговина (БиХ) -- Декларация на посолството на САЩ в Сараево от сряда (11 октомври) поясни, че правителството на САЩ няма нищо общо с конференцията в Бостън следващия месец, организирана от неправителствената организация "Дейтън Проджект". Поканени са да присъстват лидерите на всички основни партии в БиХ. В декларацията на посолството обаче се посочва, че правителството на САЩ приветства подобни разговори по приоритетите след проведените по-рано този месец избори. 
						Също в сряда основната босненска партия - Партията за демократично действие (ПДД) - реши да започне преговори за сформиране на управляваща коалиция във Федерация БиХ (ФБиХ) със сегашния си партньор, Партията за БиХ (ПБиХ). ПДД получи най-много гласове на изборите във ФБиХ, а ПБиХ бе втора. Игор Радойчич, член на висшето ръководство на водещата сръбска партия в БиХ, Съюза на независимите социалдемократи, каза, че коалиция между ПДД и ПБиХ ще радикализира политическата ситуация и ще застраши планираните конституционни реформи. (Независне Новине, Дневни Аваз - 12/10/06; РТРС - 11/10/06)

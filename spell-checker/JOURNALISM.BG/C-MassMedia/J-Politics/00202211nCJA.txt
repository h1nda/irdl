Финансирането на сръбските политически партии повдига въпроси
					03/01/2012
					Едва шест политически партии в Сърбия са разкрили източниците си на финансиране. 
					От Биляна Пекушич за Southeast European Times от Белград -- 03/01/12
 
					 
						
Финансирането на партиите вече е под строг контрол. [Ройтерс]
						Въпреки че законът за финансирането на политическите партии предвижда партиите да обявяват на уебсайтовете си финансовите си източници, ако даренията надхвърлят средната заплата в Сърбия - около 360 евро - едва шест партии са обявили публично тази информация. В Сърбия има регистрирани 81 политически партии. 
						"В закона има пропуски и неясноти, които позволяват на партиите да избягнат публичното разкриване на своето финансиране", заяви за SETimes членът на управителния съвет на Агенцията за борба с корупцията Чедомир Чупич. 
						Законопроектът за Агенцията за борба с корупцията не дава на институцията юрисдикцията да се бори ефективно с укриването на финансови приходи от политическите партии. Агенцията може единствено да повдига обвинения за дребни нарушения, което в повечето случаи не води до резултати. 
						"Агенцията няма разследващи и правоналагащи функции, затова следствените и съдебните процедури се бавят безкрайно", добави Чупич. 
						По закон физическо лице може да направи дарение на политически партии в размер до 20-кратния размер на средната месечна заплата [около 7 000 евро], а фирмите - максимум до 200 средни заплати [около 70 000 евро]. 
						Управляващата Демократическа партия обяви най-голямото дарение, което е получила: 40 000 евро от зам.-председателя на партията и кмет на Белград Драган Джилас. Най-голямата опозиционна партия, Сръбската прогресивна партия, обяви, че най-голямото дарение, което е получила, е 3 000 евро. 
						"Докато държавата настоява за борба с корупцията, политическите партии тайно извършват най-големите финансови престъпления и корупция", каза за SETimes Димитрие Аршич, пенсиониран учител от Белград.
						Партиите успяват да избягнат разкриването на финансовите си източници. Въпреки че е очевидно, че партиите получават големи суми пари, шест парламентарни партии са обявили официално малък брой дарители през 2011 г. 
						Агенцията твърди, че партиите, с цел да прикрият следите от получаването на пари, често използват различни бизнес практики, като даване на пари чрез трето лице или създаване на НПО, които са финансирани с тези пари. 
						Значително количество "сиви" пари циркулират сред сръбските политически партии, казва Владимир Гоати, председател на НПО "Трансперънси Сърбия". 
						"В Сърбия 35 до 40 % от парите се правят в "сивата" зона, където парите се прехвърлят от един джоб в друг, за да стане невъзможно проследяването им, обаче големите суми отиват в крайна сметка в политическите партии, правителството и опозицията", каза Гоати за SETimes. 
						Глобите за корупционни действия варират от 2 000 до 20 000 евро; досега обаче на нито една от партиите в Сърбия не е наложено наказание. 
						Агенцията за борба с корупцията обяви през ноември, че ще извърши ревизия на операциите на седем политически партии, заподозрени в използване на пари от държавния бюджет, предназначени за нормалните им дейности, за финансиране на изборните им кампании. 
						Ще бъдат разследвани Сръбската прогресивна партия, "Нова Сърбия", Демократическата партия на Санджак, Партията на демократичните действия на Санджак, Либералдемократическата партия, Социалдемократическата партия на Сърбия, "Обединени региони на Сърбия" и Коалиция за Шумадия. 
						Въпреки че парламентарните избори още не са обявени, конгресът на Сръбската прогресивна партия номинира своя представител Александър Вучич за кмет на Белград. 
						"Обединени региони на Сърбия" представи кандидатите си за кметове на общини и президенти. 
						"Сега на партиите не е позволено да организират конгрес извън предизборната кампания, нито да се занимават с благотворителна дейност [или] да представят кандидатите си", заяви за SETimes председателят на управителния съвет на Агенцията за борба с корупцията Зоран Стоилкович. 
						Всичките седем партии, за които Агенцията за борба с корупцията обяви, че ще прегледа финансовото им счетоводство, шумно изразиха недоволството си. 
						"Агенцията за борба с корупцията трябва да си върши работата, а работата на политическите партии е да представят програмите си", заяви заместник-председателят на "Обединени региони на Сърбия" Сузана Грубешич. 
						Александър Вучич, заместник-председател на Сръбската прогресивна партия, реагира по подобен начин, заявявайки: "Агенцията трябва да се съсредоточи върху борбата с корупцията, а не да измъчва и тормози Сръбската прогресивна партия." 
						Сърбия има институция за държавен одит, но нейният председател Радослав Сретенович казва, че не разполага с необходимия брой служители, за да контролира финансирането на политическите партии.

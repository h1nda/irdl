Отхвърлени бяха призивите за нови преговори за Косово и за смяна на Ахтисаари 
					20/03/2007
					Високопоставени представители на международната общност в понеделник изразиха подкрепата си за бившия финландски президент Марти Ахтисаари, като отхвърлиха призивите на Русия той да бъде сменен като специален пратеник на ООН в процеса за определяне на окончателния статут на Косово.
					(Ню Йорк Таймс, АП, АФП - 20/03/07; Ройтерс, АП, АФП, ДПА, АКИ, РСЕ/РС, РИА Новости, Бета, Б92, Информационен център на ООН, ЮНМИК - 19/03/07)
 
					 
						
"Вместо да кажат на страните в преговорите, че трябва да се стремят към съгласие, към взаимно приемливо решение, те размахват пистолета и започват да настояват за незабавна независимост, а това не е добре,'' каза руският посланик в ООН Виталий Чуркин. [Гети Имиджис]
						Генералният секретар на ООН Бан Ки Мун има пълно доверие в бившия финландски президент Марти Ахтисаари и няма намерение да го сменя като специален пратеник в процеса за определяне на статута на Косово, каза говорителят на Бан в понеделник (19 март). 
						"Този процес трябва да продължи и г-н Ахтисаари отговаря за него," каза Мишел Монтас на редовен брифинг за пресата. Тя направи това изявление след призиви на високопоставени руски ръководители за назначаването на нов специален пратеник на ООН и за нови преговори за Косово. 
						Ако Ахтисаари "е изчерпал ресурсите си, определено можем да намерим някой друг, който да се заеме с този въпрос," каза външният министър Сергей Лавров в събота, една седмица след като Ахтисаари обяви края на на продължилите повече от година предимно безплодни преговори между представители на Сърбия и на косовските албанци. После той финализира предложението си за уреждане на въпроса със статута на Косово и го представи на Бан миналата седмица. 
						Планът трябва да бъде внесен в Съвета за сигурност до края на месеца, като се очаква 15-членният орган на ООН да започне дебати по него малко след това и да излезе с резолюция за бъдещия статут на Косово по-късно тази година. 
						Планът, който предвижда за Косово държавност под международен надзор, бе приет от етническото албанско мнозинство в провинцията. Настоявайки да запази суверенитет над Косово, Сърбия отхвърли плана на Ахтисаари. Белград, подобно на Москва, призова за нови преговори по въпроса за статута. 
						"Позицията ни не се е променила," е казал в понеделник говорителят на Ахтисаари, Реми Дурло, цитиран от "Ройтерс". "Преговорите между двете страни във Виена изчерпаха възможностите си." 
						В същото време високопоставени представители на ЕС и САЩ изразиха в понеделник силна подкрепа за специалния пратеник и неговите усилия. 
						"Смятаме, че е свършил много добра работа по един труден и сложен въпрос," каза в Ню Йорк еврокомисарят по външните отношения Бенита Фереро-Валднер. "Ахтисаари ще представи предложенията си и след това те ще влязат в Съвета за сигурност." 
						Подобно изказване направи и говорителят на Държавния департамент Шон Маккормак, който също ясно посочи, че Вашингтон все още иска бърза резолюция на Съвета за сигурност за Косово. 
						"Смятаме, че г-н Ахтисаари върши добра работа по един много, много труден въпрос," е казал говорителят. "Време е да се намери някакво възможно решение на въпроса с Косово." 
						Ръководителят на ЮНМИК Йоахим Рюкер каза в понеделник пред Съвета за сигурност, че всяко бавене в процеса на определяне на окончателния статут на провинцията може да направи невъзможно постигането на устойчиво решение. Запазването на темповете в процеса за статута ще позволи на международната общност "да се възползва от прозорец от възможности," е казал той пред Съвета при представянето на тримесечния си доклад за Косово. 
						Като подчерта отново позицията на Москва, че са необходими още преговори с нов посредник на ООН, представителят на Русия обвини Рюкер, че описва "изключително едностранно и безполезно" събитията в Косово от последните месеци и че "агитира" за независимост на провинцията. 
						Изпълняващият длъжността посланик на САЩ Алехандро Уолф обаче бе на противоположно мнение, като определи доклада на Рюкер като много "балансиран" и "обективен".

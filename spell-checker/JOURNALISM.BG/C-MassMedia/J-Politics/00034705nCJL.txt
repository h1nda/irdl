Ръководителят на външната политика на ЕС Аштън и генералният секретар на НАТО Расмусен обсъдиха БиХ и Турция
					26/05/2010
					 
						БРЮКСЕЛ, Белгия -- Генералният секретар на НАТО Андерс Фог Расмусен се срещна с ръководителката на външната политика на ЕС Катрин Аштън във вторник (25 май), за да обсъди обстановката в Турция и Босна и Херцеговина (БиХ). „Всички… споделят мнението, че бъдещето на БиХ е в евро-атлантическите структури”, каза Расмусен пред репортери след срещата. „Но трябва да кажа също така, че днес съществува истинска загриженост относно нивото на етническото напрежение и политическите изказвания в БиХ”, добави Расмусен. Двамата с Аштън са се съгласили, че ЕС и НАТО трябва „повече да си говорят и да правят повече неща заедно, започвайки от планирането, през доставките на оборудване до съвместните операции”.
						Расмусен коментира също и Турция, призовавайки ЕС да „успокои” загрижеността от страна на Турция и да даде възможност за сътрудничество между блока и НАТО. Връзките между двете организации са затруднени от години поради проблемите между Турция и Кипър, както и в резултат на отказа на някои страни, членки на ЕС, да съдействат за напредъка на присъединителните преговори с Турция. Турция, страна, членка на НАТО, наложи вето върху даването на достъп на Никозия до класифицирани документи на Алианса, а Кипър блокира участието на Турция в отбранителни инициативи на ЕС. (Уебсайт на НАТО, Синхуа, EU Observer - 25/05/10)

Хърватия: Санадер обяви завръщането си в политиката
					04/01/2010
					Шест месеца след изненадващото си оттегляне от премиерския пост Иво Санадер заяви в неделя, че се завръща в политиката.
					(Кроейшън Таймс - 04/01/10; ФТ, Ройтерс, ДПА, Javno.hr - 03/01/10)
 
					 
						
Бившият хърватски премиер Иво Санадер казва, че решението му да се оттегли от политиката е било грешка. [Гети Имиджис]
						Бившият хърватски премиер Иво Санадер обяви в неделя (3 януари) завръщането си в политиката - решение, също толкова изненадващо, колкото и неочакваната му оставка преди около шест месеца. 
						Когато на 1 юли Санадер, на 56 г., се оттегли официално като държавен глава и лидер на дясноцентристката управляваща партия Хърватски демократичен съюз (ХДС), той се позова на "лични причини" и посочи за свой наследник и на двата поста заместничката си Ядранка Косор. 
						"Напълно активирам ролята си като почетен председател на партията," е казал той, цитиран от "Ройтерс", на пресконференция в неделя в Загреб. "Причината не е в работата на правителството, която аз напълно подкрепям, а в слабото представяне на партията на президентските избори." 
						Андрия Хебранг, номиниран за президент от ХДС, завърши на трето място на изборите на 27 декември с 12 % от гласовете. Иво Йосипович от опозиционната Социалдемократическа партия (СДП) и кметът на Загреб Милан Бандич ще се изправят един срещу друг на балотажа в неделя. 
						"ХДС не е партия, която получава едва 12 % от гласовете, тя е печеливша партия," каза Санадер. 
						Признавайки, че е отчасти отговорен за "най-лошия резултат" на ХДС от основаването й през 1989 г., той каза, че решението му да напусне политиката миналото лято е било "абсолютно погрешно". Той отбеляза също, че планира да възстанови мястото си в парламента. 
						Санадер заяви пред репортери в неделя, че основната причина за оставката му е била, че "не е бил готов да продаде хърватска територия", за да реши граничния спор със съседна Словения, за да може страната да се присъедини към ЕС. 
						Когато зае мястото на Санадер на 6 юли, Косор, първата жена, премиер на Хърватия, наследи редица предизвикателства, между които борбата с въздействието от глобалната финансова и икономическа криза и деблокирането на преговорите за членство на Хърватия с ЕС. 
						Преговорите на Загреб с Брюксел останаха замразени месеци наред заради граничния спор със Словения, която блокира отварянето и затварянето на нови преговорни глави. Арбитражно споразумение, подписано в началото на ноември, постави Хърватия отново на картата на присъединителния процес. Сега се очаква тя да завърши преговорите си за членство с ЕС до края на юни и да се присъедини към Съюза като негов 28-и член до 2012 г. 
						Косор предприе стъпки и за засилване на борбата срещу организираната престъпност и корупцията, основно изискване на ЕС, и насърчи правоприлагащите агенции да разследват участието на влиятелни членове на ХДС в съмнителни сделки. 
						В неделя Санадер отрече да е замесен в който и да е от поредицата политически скандали, в които изплува неговото име, включително и по обвиненията, че е получил голяма комисиона от австрийската "Хипо Алпе Адрия Банк" в замяна за оказване на помощ за започване на дейност в Хърватия. 
						Според медийни репортажи завръщането му в политиката би могло да събори воденото от ХДС коалиционно правителство. 
						Даринко Косор, лидер на Хърватската социаллиберална партия (ХСЛП), предупреди, че партията му може да напусне управляващата коалиция, ако Санадер и привържениците му в редиците на ХДС започнат да атакуват правителството. 
						"Нямаме нищо против това, че Санадер отново се включва активно в политиката, тъй като това е в рамките на закона," е казал той в неделя. "Напълно неприемливо е обаче един бивш премиер, който напусна своя пост и народа си във време на криза, да се завръща, като събира група парламентаристи, опитвайки се да влияе на решенията на правителството, коалицията и мнозинството от депутатите."

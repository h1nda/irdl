Турските партии обявиха кандидатите си за изборите на 12 юни
					12/04/2011
					
						АНКАРА, Турция -- В понеделник (11 април) турските партии внесоха своите окончателни кандидатски листи за общите избори на 12 юни. Управляващата Партия на справедливостта и развитието (ПСР) е запазила по-малко от половината от сегашните си депутати в кандидатските листи, тъй като се стреми да обнови cвоя имидж. Макар че премиерът и лидер на ПСР Реджеп Тайип Ердоган беше намекнал, че може да отстрани някои ключови партийни фигури, които са служили вече два мандата в парламента, извън листите беше оставена само министърът на жените и семейството Селма Алийе Каваф. Ердоган е променил избирателните окръзи на някои от изтъкнатите фигури, като е преместил редица министри в крайбрежни области, където подкрепата за ПСР е скромна. 
						Списъците на главната опозиционна Републиканска народна партия (РНП) показват, че лидерът Кемал Кълъчдароглу се е опитал да си осигури ново начало, като е оставил извън тях 78 от сегашните 101 депутати на партията. Бившият лидер на партията Дениз Байкал е номиниран заедно с някои членове на неговия кръг, но твърдолинейният и влиятелен генерален секретар Йондер Сав и неговият екип са пропуснати. РНП е номинирала също трима от заподозрените по продължаващото дело за заговора "Ергенекон". 
						Лидерът на Партията на националистическото движение Девлет Бахчели е номинирал някои ключови фигури от дясноцентристкото пространство, за да привлече нови избиратели. (Заман, Ватан - 12/04/11; НТВ, Хюриет - 11/04/11)

Албания се подготвя за местни избори
21/07/2003
Международни представители дадоха висока оценка за решимостта, демонстрирана от Албания при измененията на избирателния закон. Местните избори, които ще се проведат през октомври, ще бъдат важен тест за ангажираността на страната с демократичните реформи.
От Арди Пулай за Southeast European Times в Тирана - 21/07/03
 
 
Основните албански политически партии започнаха преговори с по-малки партии в търсене на възможни съюзници в дългата битка за осигуряване на възможно повече постове на местно ниво.
През октомври страната ще се изправи пред изпитание: местните избори ще се проведат съгласно изменен избирателен закон, приет с посредничеството на ОССЕ. Председателят на Централната избирателна комисия (ЦИК) Илириан Целибаши подписа наскоро меморандум за подготовка и организация на изборите. Документът призовава правителството и местните власти да окажат финансова, техническа и логистична подкрепа за ЦИК.
"Тези избори ще струват около 6.5 млн. щ.д.," каза Цалибаши. Тази цифра представлява значително увеличение в сравнение с предходните местни избори, за чието провеждане през 2000 година бяха похарчени 3 млн. щ.д.
"Албанското правителство носи отговорността за финансовата подкрепа на изборния процес, а ЦИК трябва да реши как да изразходва средствата. ЦИК е изчислила, че тези избори ще струват почти 6.5 млн. щ.д. и сме информирали за това правителството и парламента," каза Целибаши. Разходите включват избирателните списъци, избирателните урни и заплащането на членовете на комисията.
Албанският парламент одобри новия избирателен закон миналия месец, след като бе постигнато съгласие между двете основни партии. Измененията в закона бяха предложени от двупартийна комисия в парламента, създадена в съответствие с препоръката на Офиса за демократични институции и човешки права (ОДИЧП) към ОССЕ, след парламентарните избори през 2001 година.
По време на посещението си в Албания като директор на ОДИЧП посланик Кристиян Строхал призова политическите партии и избирателната администрация да осигурят условия за съществен напредък при провеждането на предстоящите местни избори, които ОДИЧП възнамерява да наблюдава.
"Политическата воля, демонстрирана при измененията на избирателния закон, е важно постижение за Албания," каза Строхал. " Сега е важно предстоящите местни избори да покажат съществен напредък към стриктно спазване на стандартите на ОССЕ за демократични избори."
В петък ЦИК взе решение по състава на местните избирателни органи за изборите през октомври. Съгласно новия избирателен кодекс тези органи ще включват няколко члена: двама от управляващата партия, двама от основната опозиционна формация, а останалите от други две опозиционни партии. Ролята на тези органи е от решаващо значение, тъй като те отговарят за избирателните списъци, ябълката на раздора по време на предишните избори.

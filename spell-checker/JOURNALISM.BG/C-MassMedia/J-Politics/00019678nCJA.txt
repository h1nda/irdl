Политическо "цунами" залива Румъния 
					22/08/2006
					Един от най-популярните румънски политици, Мона Муска, е сред засегнатите от разкриването на досиетата на комунистическата тайна полиция.
					От Пол Чокою за Southeast European Times от Букурещ – 22/08/06
 
					 
						
Румънската полиция товари камион с документи на "Секуритате", които се изпращат в Националния съвет за проучване на архива на комунистическите тайни служби. [Гети Имиджис]
						Известни личности от политическата сцена в Румъния падат една след друга, след като Националният съвет за проучване на архива на комунистическите тайни служби (НСПАС) започна да разсекретява досиетата на страшната някога "Секуритате". Една от известните жертви на тези отдавна очаквани разкрития е Мона Муска, бивш заместник-председател на Националлибералната партия (НЛП) и в момента депутат в парламента. 
						По-рано този месец Муска призна, че през 1977 г., когато е била университетски преподавател в Тимишоара, тя се е съгласила да дава информация на "Секуритате" за чуждестранните студенти. Макар и да отрича реално да е участвала в действия на политическата полиция, досието й разкрива, че е предала на тайната полиция 15 донесения, които съдържат подобна информация. 
						Случаят с Муска определено е важен, защото тя успя да се утвърди като един от най-яростните противници на бившите комунистически сътрудници, които се занимават с политика. Освен това направените неотдавна -- преди последните разкрития -- проучвания на общественото мнение я поставиха на второ място след президента Траян Бъсеску по отношение на доверието в нея. НЛП оттегли подкрепата си от Муска и обмисля дали да не я изключи от партията. 
						Всички си разменят обвинения и опровержения и политическата сцена е обхваната от някаква истерия. Дори и президентът бе засегнат. Един от неговите предшественици -- Емил Константинеску -- намекна, че Бъсеску има досие в тайната полиция. Засега НСПАС отрича това. 
						Междувременно румънската преса публикува списък на 29 политици, за които има подозрения, че са били сътрудници на "Секуритате". Двама депутати, консервативните Раду Теринте и Шогор Чаба от Унгарския демократичен съюз на Румъния, признаха, че са давали информационни доклади или декларации на "Секуритате". Останалите от списъка твърдят, че само са били наблюдавани от комунистическата тайна служба и не са били сътрудници. Но това трябва да реши НСПАС. 
						Не само политиците са засегнати. Неотдавна Карол Себастиан, заместник главен редактор на ежедневника "Котидианул", подаде оставка, след като бе разкрито, че "Секуритате" го е вербувала по време на следването му през 80-те години. Мисията му била да наблюдава приятеля си, поета Андрей Бодиу. 
						Гражданската медийна асоциация предаде на НСПАС списък на 200 журналисти, за които се смята, че са били информатори на "Секуритате". Повечето от тях са добре познати и уважавани. Очаква се процесът на проверка да продължи около три месеца. Резултатите могат да бъдат дори по-важни, отколкото в случая с политиците, защото се смята, че журналистите оформят общественото мнение. 
						Според историците през 1989 г. е имало почти един милион информатори на "Секуритате". През 16-те години след падането на комунизма Румъния е постигнала незначителен успех в разчистването на останките от тази епоха. До голяма степен този въпрос беше табу за законодателите. Въпреки сегашното политическо "цунами" процесът може все пак да се окаже дълъг и труден.

Турция подготвя поправки към закона за борба с тероризма
		22/07/2005
		Турция ще представи поправки към закона за борба с тероризма пред парламента през есента, съобщи министърът на провосъдието тази седмица. Това е една от мерките, които Турция възнамерява да предприеме след увеличаването напоследък на терористични действия, свързани със забранената Работническа партия на Кюрдистан.
		(Ню Йорк Таймс, Заман, Синхуа, Джърнъл ъф Търкиш Уикли - 22/07/05; АФП, Ройтерс, АП, Търкиш прес, ЮПИ, Джърнъл ъф Търкиш Уикли - 21/07/05)
 
		 
			
Новите мерки няма да ограничат индивидуалните свободи и човешки права, въведени през последните няколко години като част от усилията на Турция да изпълни демократичните норми на ЕС, заяви министърът на правосъдието Джемил Чичек. [АФП]
			Турция подготвя поправки към закона срещу тероризма, с които ще се осигурят по-големи правомощия на властите в борбата им срещу кюрдските бунтовници, заяви министърът на правосъдието Джемил Чичек в интервю за местен всекидневник в четвъртък (21 юли). 
			"Работата е в последната си фаза," АФП цитира изявлението на министъра пред турския всекидневник "Ватан", в което също се казва, че правителството ще представи проекта пред парламента веднага щом законодателите отново се съберат на 1 октовмри след лятната си почивка. 
			Съобщението се появи след серии от атаки в Турция напоследък. Вината за насилието до голяма степен се хвърля върху обявената извън закона Работническа партия на Кюрдистан (РПК), смятана за терористична групировка и от Съединените щати и от ЕС. 
			Петнайсетгодишният конфликт между ръководени от РПК военизирани групировки, борещи се за самоуправление на Кюрдистан в югоизточната част на Турция, и правителствени военни части приключи през 1999 г. след залавянето на командващия групировките, Абдуллах Очалан. Конфликтът, който взе 37 000 жертви, бе последван от период на относително спокойствие. Но през юни миналата година, РПК отмени петгодишното едностранно прекратяване на военните действия. Оттогава се отбелязва увеличаване на антиправителствените и терористични атаки. 
			Последният инцидент се случи в четвъртък, когато турски войник и двама бунтовници бяха убити в сблъсък в провинция Ван с преобладаващо кюрдско население. Престрелката започва, когато снайперисти, за които се подозира, че са членове на РПК, откриват огън по група войници, патрулиращи в граничната област между Турция и Иран. Още един турски войник е бил ранен. 
			Престрелката последва терористичните атаки в началото на този месец в два курорта на Егейско море. Бомбена експлозия на централния площад в град Чешме на 10 юли рани 20 души. Шест дни по-късно петима туристи бяха убити и 13 - ранени в град Кушадасъ, когато бомба избухна в автобус. И за двете атаки се обвинява РПК и свързаните с нея групировки. 
			Най-малко 105 военнослужещи и 37 цивилни са загинали от инциденти на насилие, свързани с РПК през миналата година, съобщава АФП, цитирайки данни на военните, публикувани във вторник. Статистиката не включва броя на членовете на РПК, убити в инциденти през този период. 
			Според Чичек, поправките в закона срещу тероризма няма да ограничат индивидуалните свободи и човешките права, въведени през последните години, в съответствие със стандартите и нормите на ЕС. 
			След атаките в Мадрид през 2004 г. и бомбените експлозии напоследък в Лондон, страните-членки на ЕС също преразглеждат своите закони срещу тероризма, заяви министърът. 
			"Ние разглеждаме новите мерки, предприети в Испания и Великобритания след атаките на Ал Кайда там," заяви Чичек пред "Ватан. "Ние също ще предприемем някои мерки в тази насока." 
			При завръщането си от посещения в Русия и Монголия, министър-председателят Реджеп Таийп Ердоган обеща, че неговото правителство ще вземе необходимите мерки, за да предотврати бъдещи терористични атаки в Турция. 
			"Ще проведем заседания на кабинета и други органи, за да се вземат мерки по този въпрос," заяви Ердоган. Той потвърди плановете за създаване на държавна агенция, която да се занимава с проблеми, свързани с тероризма.

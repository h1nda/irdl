Македонският премиер Бучковски каза, че бързото приемане на нов избирателен закон е приоритет
					26/01/2006
					 
						СКОПИЕ, Македония -- В сряда (25 януари) премиерът Владо Бучковски каза, че бързото приемане на нови избирателни закони и закони за реформа на съдебната система е приоритет за правителството. Той посочи също, че тези въпроси са по-важни от определянето на точната дата за следващите парламентарни избори. Опозицията настоява изборите да се проведат по рано от изисквания по закон период 3 юли - 3 октомври.
						Същия ден парламентът прие дългоочаквания закон за свободен достъп до публична информация. Няколко неправителствени организации обаче критикуваха закона, като казаха, че той съдържа значителни слабости.
						Също в сряда Македония и Съединените щати подписаха споразумение за двустранно сътрудничество в областта на науката и технологиите. Целта на споразумението е да се засили сътрудничеството по съвместни проекти през следващите десет години. (Телма ТВ, A1 ТВ, Макфакс - 25/01/06)

Президентът на Черна гора Вуянович бе преизбран
					07/04/2008
					Изборите за президент на Черна гора в неделя изглежда заздравиха още повече мощта на управляващата Демократична партия на социалистите, която е на власт от 19 години.
					(Ройтерс, Balkan Insight, ХИНА - 07/04/08; АП, Ройтерс, АФП, ДПА, B92, Balkan Insight - 06/04/08)
 
					 
						
Настоящият президент на Черна гора Филип Вуянович (вляво) направи изявление пред представители на пресата, след като даде своя глас на изборите в неделя (6 април) в Подгорица. [Гети Имиджис]
						Президентът на Черна гора Филип Вуянович спечели втори петгодишен мандат в неделя (6 април). Това са първите президентски избори след излизането на страната от хлабавия съюз със Сърбия преди две години. 
						Въз основа на 93 % от преброените гласове независими наблюдатели твърдят, че 53-годишният адвокат и високопоставен член на управляващата Демократична партия на социалистите (ДПС) е събрал 52,3 % от гласовете, повече от 50-те процента, които са необходими за победа на първия тур. 
						 От останалите трима кандидати за поста, който е основно с представителни функции, кандидатът от блока "Сръбска листа" Андрия Мандич постигна най-добър резултат с 19,3 %, а лидерът на Движението за промяна (ПЗП) и обявилият се срещу корупцията Небойша Медоевич останаха на трета позиция със 17,3 % от гласовете. 
						Кандидатът на Социалистическата народна партия Сърджан Милич бе четвърти с 11,2 %. И тримата признаха своята загуба след оповестяването на предварителните резултати.
						Очаква се държавната избирателна комисия да съобщи крайните резултати в понеделник, когато мисията за наблюдаване на изборите, разположена в Черна гора от Бюрото за демократични институции и човешки права към ОССЕ, също трябва на направи изявление с предварителни констатации и заключения.
						Наблюдателите на изборите от Центъра за демократичен преход (ЦДП) и мониторинговата агенция СЕМИ оцениха избирателната активност на около 69 %, с около 22 % повече от тази на президентските избори през 2003 г. Победата на Вуянович заздрави още повече продължилото 19 последователни години управление на ДПС на премиера Мило Джуканович, който води държавата към независимостта й през май 2006 г.
						"Това е победа за всички нас, за нашата Черна гора и за по-доброто бъдеще," каза след оповестяването на резултатите пред поддръжници в Подгорица Вуянович, който в миналото е бил също премиер и председател на парламента. "Бих желал също да изразя своята благодарност към онези, които гласуваха за моите опоненти. Аз ще бъда президент на всички граждани на Черна гора."
						Подкрепян от своя близък съюзник Джуканович, той обеща да продължи неотклонно да води Черна гора по пътя на присъединяване към ЕС.
						"Ще работим заедно за нашето европейско бъдеще," каза Вуянович, обръщайки се към множеството от ликуващи поддръжници. "Черна гора принадлежи към Европейския съюз и ние ще се присъединим към него."
						Черна гора подписа Споразумение за стабилизация и асоцииране с ЕС през октомври 2007 г., като с това отбеляза първата по-сериозна стъпка към евентуално членството в 27-членния блок. 
						"Виждам растящ консенсус в подкрепа на проевропейските политики на ДПС," каза Джуканович. 
						Вуянович спечели победата си три дни, след като лидерите на НАТО поканиха неговата държава и Босна и Херцеговина да започнат “интензивен диалог” за присъединяване към 26-членния военен пакт.
						Докато поддръжниците на ДПС приветстваха победата на своята партия като доказателство за силната подкрепа за мандата, опозицията зае по-критична позиция. За Медоевич, който постави в центъра на своята кампания обещанията да прочисти политическата система на страната, резултатите просто засилват статуквото.
						"Вотът показа, че черногорците все още не са готови за промяна в корумпирания и тоталитарен режим," каза той в неделя. 
						Въпреки че годишният икономически растеж в адриатическата република е близо 8 %, а преките чуждестранни инвестиции са се увеличили с около 1 млрд. евро от 2006 г., повсеместната корупция и слабите институции остават някои от основните предизвикателства пред страната.

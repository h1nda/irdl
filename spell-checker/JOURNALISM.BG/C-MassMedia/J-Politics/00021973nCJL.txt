СВП и ЕК се опитват да съживят преговорите за реформата в полицията на БиХ
					20/03/2007
					 
						САРАЕВО, Босна и Херцеговина (БиХ) -- Според съобщенията Службата на върховния представител (СВП) и Европейската комисия са разговаряли в понеделник (19 март) с лидерите на най-големите политически партии в опит за организиране на нов кръг от преговори за реформата в полицията. В изданието си от вторник в. "Дневни Аваз" посочва, че до края на тази седмица могат да се проведат нови разговори, като е възможно партиите да изберат за целта нови преговарящи. Главният заместник на върховния представител Рафи Грегорян заяви в понеделник, че още не е прекалено късно да се постигне споразумение. 
						Грегорян обсъди също и въпроса за укриващите се военнопрестъпници, като настоя, че СВП и международната общност не са се отказали от усилията да разбият мрежите от техни поддръжници. Той добави, че Трибуналът на ООН за военни престъпления, НАТО и ЮФОР си сътрудничат тясно за арестуването на обвиняемите, които още се укриват. 
						Други новини -- В понеделник външният министър на БиХ Свен Алкалай започна двудневно посещение в Лондон. Освен срещите с британски официални лица той ще проведе разговори и с Европейската банка за възстановяване и развитие с цел популяризиране на възможностите за инвестиране в БиХ. (Дневни Аваз, Независне Новине - 20/03/07; Уебсайт на СВП, РТРС - 19/03/07)

В албанската политика все още доминират мъжете
					23/12/2005
					Въпреки обещанията за равни възможности албанките продължават да играят доста ограничена роля в политиката и обществената дейност. Защитниците на правата на жените твърдят, че са необходими закони, които да променят това положение.
					От Ерлис Селимай за Southeast European Times от Тирана – 23/12/05
 
					 
						
Жозефина Топали е първата жена, председател на албанския парламент. [Гент Шкулаку]
						Както показва един бърз поглед към състава на парламента и правителството, в политиката на Албания продължават да доминират мъжете. Макар че сегашният председател на парламента Жозефина Топали е жена, от всичките 140 места в парламента само 10 се заемат от жени депутатки. 
						В същото време в 14-членния кабинет на премиера Сали Бериша има само една жена министър. Това е Аренца Трошани, 32-годишна адвокатка, натоварена с важната задача да води страната към интеграция в ЕС. 
						Тези факти рязко контрастират с обещанията на политическите партии да насърчават равните възможности в политиката за мъжете и жените. 
						Еглантина Гермени, експерт по въпросите на равенството между половете и директор на Центъра на жените в Тирана, каза, че страната преминава през дълга фаза на преход. Тя посочи, че жените са поставени в неравностойно положение и в много развити страни. 
						"В Албания политиката се смята за мъжка професия. Това разбиране се подкрепя от медиите и от обществото. Смята се, че това е професия с много икономически изгоди за мъжете, които естествено не искат да ги делят с жените," каза Гермени пред немското радио "Дойче веле". 
						Друг фактор според нея е ролята на жените в семейството, която рядко им дава възможност да се занимават с политика. 
						В сравнение с останалите страни на Балканите в Албания жените са най-слабо представени в правителството и парламента. От друга страна, в съседната провинция Косово се забелязва определено подобрение благодарение на закони, изискващи 30-процентно участие на жените в политиката. 
						Албания също трябва да приеме такъв закон, казва Гермени, като добавя, че единствено приемането на подобен закон от политическите партии може да промени ситуацията в страната. 
						Проучване на Националния демократичен институт за избирателните тенденции сред жените показва, че 76,6 % от участниците в проучването смятат участието на жените в политиката за положително развитие, докато 13 % са против него. Според проучването Топали е най-популярната жена политик, следвана от бившия министър на евроинтеграцията Ермелинда Мекси.

Брюксел приветства споразумението в БиХ и призова за конкретни действия
					11/11/2008
					Официалните представители на ЕС заявиха, че споразумението в събота между трите основни партии в Босна и Херцеговина (БиХ) е "стъпка в правилната посока", но трябва все пак да доведе до резултати.
					От Юсуф Рамаданович за Southeast European Times в Сараево -- 11/11/08
 
					 
						
"Сега ние очакваме това политическо споразумение да се осъществи с конкретни действия в съответните институции", заяви в понеделник (10 ноември) шефът по сигурността на ЕС. [Гети Имиджис]
						Изненадващо споразумение между трите най-големи политически партии в Босна и Херцеговина бе високо оценено от официалните представители на ЕС, но Брюксел продължава да проявява загриженост по отношение на национализма в страната. 
						На среща в понеделник (10 ноември), първите дипломати на страните от блока призоваха властите в Сараево да поемат отговорностите си и да продължат с реформите, необходими за интеграция в ЕС. Те приветстваха споразумението, подписано в събота, но предупредиха, че то трябва да доведе до действителни резултати. 
						Споразумението е "стъпка в правилната посока", заяви шефът по сигурността на ЕС Хавиер Солана за всекидневника "Глас Сръпске". "Сега ние очакваме политическото споразумение да се осъществи чрез конкретни действия в съответните институции." 
						Милорад Додик от Съюза на независимите социалдемократи на Република Сръбска (СНСД), Драган Чович от Хърватския демократически съюз на БиХ (ХДЗ БиХ) и Сюлейман Тихич от Босненската партия на демократичното действие (СДА) подписаха споразумение. Освен други реформи, то призовава за реформиране на конституцията на страната чрез серия поправки, провеждането на преброяване на населението през 2011 г. и определяне на статута на район Бръчко. 
						В съвместно изявление тримата лидери заявиха, че са единодушни по широк кръг въпроси, включително хармонизирането на конституцията с Европейската конвенция за правата на човека, компетенциите на държавата, функционирането на държавните институции на БиХ, разделянето на държавната собственост и териториалната организация на страната, и по-специално средните нива на управление. 
						Те също се споразумяха по изготвянето на държавния бюджет за следващата година, се посочва в изявлението. 
						Споразумението бе постигнато няколко дни след като френският външен министър Бернар Кушнер, Солана и еврокомисарят по разширяването Оли Рен изпратиха остро писмо до Председателството на БиХ, призовавайки членовете му да решат проблемите, които блокират напредъка на страната към интеграция. 
						Върховният представител на международната общност в БиХ Мирослав Лайчак заяви, че споразумението е "доказателство, че е възможен компромис, когато съществува готовност за открит диалог". 
						Споразумението предизвика смесени реакции сред опозиционните партии. Макар че Сръбската демократическа партия го подкрепя, Босненската партия за БиХ и Хърватският демократически съюз 1990 изразиха силни възражения. Те твърдят, че споразумението е в полза на босненските сърби и че не е в интерес на босненците и хърватите. 
						В други новини се съобщава, че министрите на отбраната на ЕС са решили в понеделник, че мироопазващата мисия на ЕС в БиХ ЮФОР Алтеа трябва да остане там, докато бъде възстановена политическата стабилност. ЕС се бе надявал да съкрати състава на мисията, която започна да функционира през декември 2004 г., но политическото напрежение в страната наложи преосмисляне на тези планове. 
						В понеделник членовете на Председателството на БиХ Харис Силайджич и Желко Комшич се срещнаха с гостуващия британски външен министър Дейвид Милибанд, който заяви, че неговата страна продължава да подкрепя европейската интеграция на БиХ.

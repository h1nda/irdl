Еврокомисарят Рен спря преговорите по ССА със Сърбия и Черна гора заради Младич
					03/05/2006
					 
						БРЮКСЕЛ, Белгия -- ЕС преустанови преговорите за по-тесни връзки със Сърбия и Черна гора поради това, че Белград не успя да арестува заподозрения във военни престъпления Ратко Младич. Еврокомисарят по разширяването Оли Рен обяви това в сряда (3 май) след консултации с главния прокурор на Трибунала на ООН Карла дел Понте. Крайният срок, поставен от ЕС за задържането на Младич, изтече в неделя. Следващият кръг от преговорите по Споразумението за стабилизация и асоцииране бе насрочен за 11 май. 
						"Жалко е, че Белград не успя да открие, арестува и предаде в Хага Ратко Младич", каза Рен. "По тази причина Комисията трябва да прекрати преговорите."
						Сръбският премиер Воислав Кощуница бе обещал, че Младич ще бъде задържан през април -- обещание, което спечели на Сърбия и Черна гора едномесечна отсрочка от ЕС. В свое изявление от сряда той настоя, че правителството е направило всичко възможно. 
						Междувременно в Подгорица премиерът Мило Джуканович каза, че стремежите на Черна гора за членство в ЕС са пострадали заради неспособността на Белград да реши случая с Младич. Ако референдумът за независимост на 21 май в републиката успее, каза той, Черна гора ще поиска да отдели кандидатурата си за ЕС от тази на Сърбия преди края на годината. (БиБиСи, Политика, Блиц, Данас, Индипендънт, EU Politix - 03/05/06; Бета, РТС, Мина , Танюг - 02/05/06)

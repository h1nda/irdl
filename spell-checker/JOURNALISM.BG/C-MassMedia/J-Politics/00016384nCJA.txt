Сърбия и Косово се подготвят за началото на преговорите за статута
					26/10/2005
					Решението на Съвета за сигурност да одобри започването на преговори за статута на Косово предизвика положителни реакции в Белград и Прищина. Но формулировките, използвани от двете страни, отразяват техните рязко различаващи се позиции по бъдещето на провинцията.
					От Игор Йованович от Белград и Авни Зогиани от Прищина за Southeast European Times -- 26/10/05
 
					 
						
Президентът на Косово Ибрахим Ругова. И Прищина, и Белград приветстваха решението на Съвета за сигурност на ООН от вторник (25 октомври) в подкрепа на започването на преговори за статута на Косово. [АФП] 
						В понеделник (24 октомври) Съветът за сигурност на ООН прие препоръката на генералния секретар Кофи Анан за започване на международни преговори за бъдещия статут на Косово. Анан и 15-членният съвет подкрепиха заключенията на специалния пратеник на ООН Кай Айде, който докладва, че макар провинцията да изостава в изпълнението на международните стандарти, статуквото вече не може да се поддържа и процесът трябва да продължи напред. 
						Реакциите в Белград и Прищина отразиха рязко различаващите се позиции на двете столици по отношение на бъдещето на Косово, което формално все още е част от Сърбия и Черна гора, макар че от средата на 1999 г. фактически се управлява като протекторат на ООН. Докато сръбските политически ръководители наблягат на концепцията за суверенитет, в Прищина говорят за самоопределение. 
						"Преходът от една фаза към друга не е лесен," каза сръбският премиер Воислав Кощуница в отговор на решението на Съвета за сигурност на ООН. "Рамката за решаване на въпроса за окончателния статут на Косово лежи в самата основа на ООН, която е спазване на териториалната цялост и суверенитета на всички държави." Политическите сили в Сърбия се обединиха срещу идеята за независимост на Косово и екипът на Кощуница ще постави на масата на преговорите формулата си за "по-малко от независимост, повече от автономия". 
						Мнозина биха казали, че Белград е изправен пред трудна битка, като се има предвид кървавото наследство на режима на Милошевич. "Възможностите ни да защитаваме нашите интереси са стеснени, защото наследихме тежките последици на режима на Слободан Милошевич и Сръбската радикална партия," призна президентът Борис Тадич. В същото време той подчерта, че сръбската страна ще "защитава законните си държавни и национални интереси с аргументи и с единодушен план и стратегия". 
						Междувременно в Косово етническото албанско мнозинство приветства решението на Съвета на сигурност като стъпка към постигането на независимост. "Това е дългоочакван исторически момент за нас," каза президентът Ибрахим Ругова във вторник чрез своя говорител, Мухамет Хамити. "Когато Косово бъде независимо, Прищина и Белград ще могат да бъдат заедно в многостранни международни организации като равностойни партньори," добави той. 
						"Едно независимо Косово ще бъде пример за демокрация, съвместно съществуване и уважение към човешките ценности," каза премиерът Байрам Косуми, като изрази увереността си, че независимостта ще бъде крайният резултат от преговорите. 
						Въпреки че лидерите на Косово приветстваха преговорите, мнозина в провинцията не приемат необходимостта от тях, като твърдят, че самите косовски граждани трябва да решат въпроса. Сред недоволните е и опозиционният политик Хашим Тачи, чиято политическата партия настоява за незабавно обявяване на независимост. 
						Макар че ръководителят на ЮНМИК Сьорен Йесен-Петерсен се изказа против подобни прибързани стъпки, той призна, че статутът на Косово трябва да бъде окончателно решен по-скоро, а не по-късно. "Не знаем колко ще продължат преговорите, но те не трябва да се превръщат в ново статукво," каза той тази седмица. 
						Първите разговори се очаква да започнат до началото на ноември, каза Йесен-Петерсен, като добави, че финландският дипломат Марти Ахтисаари най-вероятно ще бъде избран за специален пратеник на ООН за преговорите.

Македонският президент Борис Трайковски загина при самолетна катастрофа
26/02/2004
Международната общност даде израз на скръбта си, породена от смъртта на президента на Македония Борис Трайковски, чийто самолет се разби в Южна Босна и Херцеговина в четвъртък сутринта.
(АП, Ройтерс, АФП, Би Би Си, Си Ен Ен - 26/02/04)
 
 
Македонският президент Борис Трайковски загина в четвъртък (26 февруари) при самолетна катастрофа в планинска област в южната част на Босна и Херцеговина при лоши атмосферни условия. [АФП]
Президентът на Македония &lt;a href=http://www.setimes.com/html2/bulgarian/WhoIsWho_macedonia.htm&gt;Борис Трайковски&lt;/a&gt; загина в четвъртък (26 февруари) сутринта, когато самолетът му се разби в планинска част в Южна Босна и Херцеговина (БиХ) при лоши атмосферни условия. Съобщава се, че на борда на самолета е имало девет души, сред тях държавният глава на Македония, няколко негови съветници и двама пилоти. Официални източници потвърдиха, че в катастрофата няма оцелели.
Катастрофата е станала на около 40 км от Мостар, където Трайковски и неговата делегация трябваше да присъстват на конференция за инвестиране на високо равнище. Босненската полиция съобщи, че е установено, че останките от двумоторния турбовитлов самолет се намират близо до село Битоня.
"Около девет часа тази сутрин радарът е изгубил един самолет", каза Зоран Глушац, говорител на министерството на вътрешните работи на босненските сърби. "Местната полиция съобщи, че е чут взрив в планинския район между югозападния град Столац и село Любине. Атмосферните условия са били много тежки, имало е гъста мъгла и дъжд."
Районът е известен с коварните си зимни условия, намира се сред планини, разположени на изток и на север от хърватското адриатическо пристанище Дубровник. През април 1996 г., министърът на търговията на САЩ Рон Браун бе сред 35-те загинали при катастрофа на пътнически реактивен самолет на военновъздушните сили на САЩ в същия район.
В съобщение на АФП се казва, че Трайковски е пътувал заедно с главния пресаташе Димка Илкова Бошкович, съветниците Ристо Блажевски и Анита Лозановска, представителят на министерството на външните работи Миле Кръстевски и служителите по сигурността Аце Божиновски и Борис Велиновски. Вторият пилот е Бранко Ивановски, но все още не се знае името на пилота.
Международната общност бе шокирана и изрази своите съболезнования. Ирландският премиер Бърти Ахърн, чиято страна в момента председателства ЕС, каза, че Трайковски "има голям принос за постигането на помирение в Македония".
По план Ахърн трябваше да разговаря в четвъртък с македонския премиер Бранко Цървенковски, но македонската делегация, която трябваше да подаде официалната молба на страната за членство в Европейския съюз, се върна от Дъблин след новините за катастрофата.
Комисарят по сигурността на ЕС Хавиер Солана каза, че това е "изключително трагичен ден за Македония, за целия народ на тази страна, както и за много хора в Европа."
"Президентът Трайковски бе велик човек, пламенна личност, човек, който движеше страната си напред по пътя на реформите и приближаването й към Европа", каза Солана в свое изявление.
Юрист по образование, Трайковски, 47 год. , бе избран за президент през ноември 1999 г. Като умерен политик той си спечели широко уважение заради своята неутрална позиция в бившата югославска република и за ролята си за предотвратяване на възможна гражданска война през 2001 г.
Президентът, чиито правомощия бяха предимно представителни, председателства мирните разговори, организирани от НАТО, довели до сключването на Охридското споразумение, което сложи край на седеммесечните стълкновения между правителствените части и разбунтували се етнически албанци.
Марк Лейти, представител на НАТО, работил като съветник на Трайковски през май 2001 г., каза пред Ройтерс, че е съкрушен от новината.
"През 2001 година той бе македонецът, изиграл най-важна роля за предотвратяване на гражданска война в тази страна", каза Лейти, като описа Трайковски като човек, "на когото винаги можеше да се разчита, че ще постъпи както трябва".
Трайковски, който е учил теология в Съединените щати и е бил ръкоположен за методистки пастор, на Запад бе считан за млад лидер с международна визия и способност да изгражда контакти в чужбина.
Трайковски е женен, с две деца.

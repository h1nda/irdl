Председателството на БиХ представя на парламента проект на конституционни промени
					26/03/2006
					 
						САРАЕВО, Босна и Херцеговина (БиХ) -- Председателствота на БиХ прие пакет от конституционни поправки в събота (25 март) и ги предаде на държавния парламент, съобщи председателят на Председателството Сюлейман Тихич. Той заяви, че в осемдневен срок тристранният орган ще се срещне с представители на седемте партии, които подписаха споразумението за реформи в конституцията, за да определят по-нататъшните стъпки за тяхното приемане. Според Тихич, Председателството очаква законопроектът да бъде гласуван в парламента и да бъде осъществен, преди следващите общи избори през октомври. 
						Други новини - Президентът на Република Сръбска Драган Чавич твърди, че съществува вероятност неговата Сръбска демократическа партия (СДП) да не може да се регистрира за следващите общи избори в БиХ поради липса на средства. В интервю, публикувано в събота във всекидневника "Независне новине", Чавич заяви, че блокирането на сметките на СДП в "Привредна Банка Сръбско Сараево" (ПБСС) е поставило партията в трудно финансово положение. СДП притежава повече от 950 000 евро в банката. По искане на временния управител на ПБСС Тоби Робинсън, районният съд в Източно Сараево замрази сметките на партията през февруари. (Независне новине - 26/03/06; РТРС, Независне новине - 25/03/06)

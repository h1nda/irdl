ЕС назначи немски дипломат за посредник в преговорите за Косово
					30/07/2007
					Волфганг Ишингер - немски дипломат от кариерата с опит по балканските въпроси - в неделя бе определен за представител на ЕС в тройката, която ще бъде посредник в предстоящия кръг от 120 дни преговори за бъдещия статут на Косово.
					(Euobserver, Б92 - 30/07/07; AП, AФП, Ройтерс, ДПA, Блумбърг, РСЕ/РС, Бета, Б92 - 29/07/07; Синхуа - 27/07/07)
 
					 
						
Волфганг Ишингер ще бъде представителят на ЕС в преговорите за бъдещия статут на Косово. [ЕС]
						Немският дипломат от кариерата Волфганг Ишингер бе определен в неделя (29 юли) за представител на ЕС в предстоящите преговори между Белград и Прищина за бъдещия статут на Косово. 
						Назначаването му, за което съобщиха от канцеларията на върховния представител на ЕС по въпросите на външната политика Хавиер Солана, стана факт след като в сряда шестчленната Контактна група реши, че тройка, която включва представители на ЕС, САЩ и Русия, ще бъде посредник в новите преговори между представителите на Сърбия и на косовските албанци. 
						Ишингер, на 61 г., в момента е посланик на Германия във Великобритания. Той бе заместник външен министър по време на преговорите за Дейтънското мирно споразумение през 1995 г., което сложи край на продължилия над три години конфликт в Босна и Херцеговина (БиХ). Ролята му в тези преговори му спечели репутацията на експерт по Балканите. От 2001 до 2006 г. Ишингер бе посланик на Германия в Съединените щати. 
						"Посланик Ишингер ще положи всички усилия, за да има реални и полезни преговори между страните," каза говорителят на Солана, Кристина Галах, в изявление в неделя. "Косово е основен приоритет за ЕС," добави тя, като подчерта, че Солана ще продължи да следи отблизо развоя на събитията "с цел да се намери трайно и устойчиво решение на въпроса [за статута]". 
						Очаква се пратеникът на САЩ Франк Уизнър, който участва в 13-месечните преговори за Косово, водени от специалния пратеник на ООН Марти Ахтисаари миналата година, да се присъедини към Ишингер като член на тройката. Русия още не е номинирала свой представител. 
						Шестчленната Контактна група, в която влизат Великобритания, Франция, Германия, Италия, Русия и Съединените щати, реши да използва формат на "тройка" от посредници за новия кръг от преговори, след като западните държави трябваше да се откажат от последния вариант на резолюция на Съвета за сигурност на ООН за Косово заради заплахите на Москва да наложи вето на документа. 
						ЕС и Съединените щати се опитваха да предложат резолюция, базирана на предложението на Ахтисаари за независимост под наблюдение. Москва обаче, която каза, че ще блокира всеки план, който е неприемлив за Белград, отхвърля всяко проектопредложение, представено досега. 
						Косовските албанци, които съставляват 90 % от 2-милионното население на провинцията, ясно заявиха, че няма да се съгласят на нищо по-малко от независимост. Сърбия обаче непрекъснато посочва, че няма да приеме нищо повече от значителна автономия. 
						Като се позовава на съобщения на косовските медии, белградското Радио Б92 съобщи в понеделник, че се очаква тройката, включваща представители на ЕС, САЩ и Русия, да посети Прищина през следващите две седмици, с което ще постави началото на новия кръг от преговори. 
						Тъй като след срещата на Контактната група във Виена миналата седмица не бе публикувана официална декларация, първоначално не бе ясно дали Русия е приела предложението на западните държави преговорите да не са продължат повече от 120 дни. 
						"Намерението ни е да започнем колкото се може по-скоро и да се придържаме към 120-дневния срок," каза Галах пред репортери в петък, като добави, че след като бъдат назначени и тримата посредници, ще бъдат финализирани и другите аспекти на преговорите. 
						"Преговорите трябва да са без предварителни ограничения, в смисъл че не трябва да се предрешава резултатът от тях, но не и без ограничения за крайния срок," каза тя.

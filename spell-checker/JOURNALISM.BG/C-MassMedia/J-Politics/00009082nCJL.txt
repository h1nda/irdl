Президентските избори в Сърбия се провалиха
17/11/2003
Третите президентски избори в Сърбия в рамките на една година претърпяха провал. Без парламент или действащ президент политическата стабилност в републиката е разклатена.
От Игор Йованович за Southeast European Times в Белград - 17/11/03
 
 
При избирателна активност далеч под изискваните от закона 50 % президентските избори в Сърбия от неделя (16 ноември) претърпяха провал. Според Центъра за свободни избори и демокрация, който наблюдаваше гласуването, около 39 % от регистрираните гласоподаватели са се явили пред избирателните урни.
Ако резултатите бяха валидни, победител би бил ултранационалистът Томислав Николич от Сръбската радикална партия. Противно на предизборните прогнози Николич нанесе тежко поражение на Драголюб Мичунович от управляващата коалиция ДОС. Според неофициалните резултати Николич е получил около 1,2 млн. гласа или 46,9 %. Мичунович е спечелил 36 % или около 900 000 гласа.
Николич, някогашен коалиционен партньор на Слободан Милошевич, посвети победата си на обвиняемите сърби, задържани от Международния наказателен трибунал за бивша Югославия в Хага. Той определи успеха си като голям стимул за Сръбската радикална партия преди парламентарните избори, насрочени за 28 декември.
Резултатите от тези избори бяха поражение за всички в Сърбия, каза Мичунович, допълвайки, че все още вярва в демократичните сили в страната и в способността им да спечелят парламентарните избори.
Междувременно анализаторите в Белград отдават резултатите на липсата на единство, което тормози демократичните партии. Някои от партиите, които свалиха от власт Слободан Милошевич през октомври 2000 година, вече са се разделили, а двете най-големи - Демократическата партия на Сърбия и Г-17 Плюс - бойкотираха президентските избори и отказаха да подкрепят Мичунович.
Неспособността на Сърбия да избере президент в неделя задълбочи политическата криза в Сърбия и може да има отрицателно въздействие върху функционирането на основните органи на държавно управление.Пред угрозата от вот на недоверие, който правителството се очакваше да загуби, бившият и.д. президент Наташа Мичич разпусна парламента и определи датата на предсрочни парламентарни избори. Без парламент и при тепърва предстоящи парламентарни избори Сърбия остана и без действащ президент.
Освен това Сърбия сега няма представител във Върховния съвет по отбрана, орган, който командва армията на Сърбия-Черна Гора. Остава неясно кой ще насрочи повторение на президентските избори, тъй като това обикновено се прави от председателя на парламента. Мнозина прогнозират продължителна нестабилност.

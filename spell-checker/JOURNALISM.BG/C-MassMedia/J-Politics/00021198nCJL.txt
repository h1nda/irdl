Високопоставени представители на ОССЕ и СЕ призоваха албанските партии да възобновят преговорите за изборите
					09/01/2007
					 
						СТРАСБУРГ, Франция -- Генералният секретар на Съвета на Европа (СЕ) Тери Дейвис и генералният секретар на ОССЕ Марк Перен дьо Бришамбо излязоха със съвместна декларация в понеделник (8 януари), в която призовават албанските политически партии да възобновят диалога с цел преодоляване на продължителната криза с изборите. Те приветстваха инициативата на президента Алфред Мойсиу за организиране на нова кръгла маса, на която основните партии да постигнат споразумение по изборните въпроси и тази зима да се проведат общинските избори. ''Албанският народ има право на свободни и честни избори, които да не са помрачени от нередности и измами," се казва в декларацията. СЕ ще изпрати мисия в Албания в сряда. 
						Междувременно Мойсиу потвърди, че е готов да определи нова дата за местните избори, тъй като подготовката им не може да приключи до първоначално определената дата, 20 януари. (Албейниън Нюз - 09/01/07; Уеб сайт на СЕ, Уеб сайт на ОССЕ, Уеб сайт на албанския президент - 08/01/07)

Турция и Хърватия започват преговори за присъединяване с ЕС
		04/10/2005
		Официални церемонии в Люксембург малко след полунощ в понеделник отбелязаха официалното започване на присъединителните преговори на Турция и Хърватия с ЕС. 
		(Различни източници -- 03/10/05 - 04/10/05)
 
		 
			
Външният министър на Турция Абдула Гюл (вторият вдясно) се ръкува с британския външен министър Джак Стро (вторият отляво), с турския държавен министър Али Бабакан и с еврокомисаря по разширяването Оли Рен (вляво) в главната квартира на ЕС в Люксембулг в понеделник (3 октомври). [АФП]
			Турция стъпи твърдо на пътя към членство в ЕС малко след полунощ в понеделник (3 октомври), когато присъединителните й преговори със Съюза започнаха официално със сесия на двустранната междуправителствена конференция в Люксембург. 
			Турският външен министър Абдула Гюл, който пристигна за церемонията едва след като външните министри на страните-членки на ЕС одобриха рамката на преговорите с Анкара, заяви, че ситуацията е печеливша, както за Европа, така и за неговата страна. Началото на преговорите с Брюксел, добави той, отбелязва началото на "нова ера" за Турция. 
			"Отношенията ни с Европа започнаха през 1963 г., преди повече от 40 години", заяви Гюл. "Днес се намираме на прага на исторически етап. Не само Турция ще спечели, но и Европа." 
			Британският външен министър Джак Стро, който председателства повече от 30 часа напрегнатите преговори, предшестващи одобрението на рамката на преговорите, заяви, че това е "наистина исторически ден" за Европа и за международната общност. 
			"Ни най-малко не се съмнявам, че от това присъединяване ще има придобивки и че то ще доведе до една силна светска държава, в която ще има мюсюлманско мнозинство в ЕС", заяви Стро на прес конференция с еврокомисаря по разширяването Оли Рен. "Като докажем, че можем да живеем, да работим и да просперираме заедно, ще бъдем много по-силни обединени, отколкото разделени." 
			Тъй като присъединителните преговори с Турция се очаква да продължат най-малко едно десетилетие, Стро предупреди, че предстои "дълъг път". 
			Съветът на министрите на ЕС одобри рамката на преговорите с Турция след като Австрия, която настояваше за поправка в окончателната цел на преговорите, която да бъде някакъв вид специално партньорство, вместо пълноправно членство, най-накрая оттегли своите възражения. 
			"Общата цел на преговорите е присъединяване", се казва в документа, одобрен в понеделник. В него Анкара се призовава да продължи процеса на реформи и демократизация и се дава право на блока да прекрати преговорите в случай на "сериозни и упорити нарушения". 
			Друго важно събитие бе, че ЕС официално откри присъединителни преговори с Хърватия в ранните часове във вторник след дадената положителна оценка от главния прокурор на ООН за военните престъпления Карла дел Понте за взаимоотношенията на Загреб с Международния наказателен трибунал за бивша Югославия (МНТБЮ). 
			Присъединителните преговори на Хърватия с ЕС трябваше да започнат през март, но бяха отложени, поради неспособността на страната да предаде на съда в Хага укриващ се ключов военнопрестъпник. Генералът от запаса Анте Готовина е издирван от МНТБЮ заради предполагаемото му участие в убийствата на 150 сърби от Крайна и изселването на хиляди други по време на етническия конфликт в Хърватия през 1991-1995 г.. 
			"От няколко седмици Хърватия ни сътрудничи изцяло и прави всичко възможно да открие и арестува Анте Готовина", заяви Дел Понте пред външните министри на 25-те членки на ЕС в понеделник. "Това е велик ден за Хърватия", заяви пред журналисти премиерът Иво Санадер и обеща, че страната му ще продължи да полага усилия за издирването на укриващия се от правосъдието беглец. 
			Хърватия се надява да се присъедини към ЕС през 2009 г. Рен бе цитиран да заявява, че ако процесът на присъдинителните преговори протича гладко, това би било "разумна" времева рамка.

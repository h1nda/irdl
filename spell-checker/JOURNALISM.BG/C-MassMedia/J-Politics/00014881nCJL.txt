Президентът и вътрешният министър на РС осъдиха зверствата, извършени по време на войната от Скорпионите
					12/06/2005
					 
						БАНЯ ЛУКА, Босна и Херцеговина (БиХ) -- Президентът на Република Сръбска (РС) Драган Чавич и вътрешният министър Дарко Матиясевич излязоха със съвместно заявление в петък (10 юни), в което осъждат зверствата, извършени от членовете на паравоенното подразделение Скорпиони по време на войната в БиХ. Изявлението бе публикувано след среща между Чавич и Матиясевич, на която те обсъдиха неотдавна излъчената касета с екзекуциите през 1995 г. на шестима бошняци от Сребреница. Чавич подчерта, че институциите в РС трябва да установят истината, независимо от това колко е трудно приемането й.
						Също в петък базираната в Сараево Международна комисия за изчезналите лица заяви, че идентификацията на над 2000 жертви от Сребреница е завършила. Комисията също така потвърди ангажимента си да реши останалите 6000 случая на изчезнали лица от Сребреница. (Независне новине - 11/06/05; РТРС, ПБС БИХ - 10/06/05)

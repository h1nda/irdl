Рен приветства сигналите, че Турция се кани да промени спорен закон
					07/11/2006
					 
						БРЮКСЕЛ, Белгия -- В понеделник (6 ноември) еврокомисарят по разширяването Оли Рен приветства думите на турския премиер Реджеп Тайип Ердоган, който каза че правителството му е готово да измени спорния Член 301 от Наказателния кодекс, по силата на който редица журналисти и писатели бяха дадени под съд по обвинения в обида на турската национална идентичност. Рен излезе с изявление, в което изрази увереността си, че добрите намерения ще се превърнат в конкретни действия. 
						Нерешеният въпрос за отварянето на турското морско и въздушно пространство за транспортни средства на кипърските гърци обаче продължава да създава проблеми. В интервю, публикувано в понеделник в "Зюддойче Цайтунг", канцлерът на Германия Ангела Меркел каза, че Турция рискува криза в присъединителните си преговори, ако не изпълни изискванията на разширения митнически протокол, който включва и Кипър. В сряда Европейската комисия ще публикува нов доклад за оценка на напредъка на Турция. (Заман - 06/11/06)

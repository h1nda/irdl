Министър от правителството на кипърските гърци: "Новите преговори за Кипър вероятно ще започнат през април"
					31/03/2005
					Консултациите по новата мирна инциатива за Кипър може скоро да започнат, като целта е да се възобновят преговорите въз основа на плана за обединение, подкрепен от генералния секретар на ООН Кофи Анан. Официални представители обаче предупреждават, че трябва да се направи съответната подготовка, за да се избегне нов провал.
					(Файненшъл таймс, Търкиш дейли нюз - 31/03/05; Ройтерс, НТВ МСНБС, Дуниа, Кипърска информационна агенция, EurActiv, EUobserver - 30/03/05; АФП, Атинска информационна агенция, Кипърска информационна агенция - 29/03/05)
 
					 
						
"Трябва да гарантираме успешно приключване, решаване на кипърския проблем, а не да създадем криза поради липса на добра рамка за водене на преговорите," каза външният министър на кипърските гърци Георгиос Якову. [АФП]
						Консултации с посредничеството на ООН по нова мирна инициатива за Кипър може да започнат след президентските избори в кипърската турска част на 17 април, каза външният министър на кипърските гърци Георгиос Якову в сряда (30 март). Разговорите, които се очаква да продължат няколко седмици или месеци, ще подготвят почвата за възобновяване на преговорите за обединяване на разделения остров. 
						"Възможни са преговори чрез посредник на началните етапи. Това може да стане през април," цитира "Ройтерс" думите на Якову в интервю за кипърско радио в сряда. "Трябва да гарантираме успешно приключване, решаване на кипърския проблем, а не да създадем криза поради липса на добра рамка за водене на преговорите." 
						В преговорите чрез посредник -- подход, прилаган в предишните кипърски мирни инициативи -- назначен от ООН посредник се движи между кипърските турци в северната част и кипърските гърци в южната част на острова. Няма директни консулатции между двете страни. 
						Последният опит да се реши кипърския въпрос на базата на мирния план на ООН завърши с провал през април 2004 г., когато кипърските гърци категорично отхвърлиха предложеното споразумение. Макар мнозинството кипърски турци да одобри плана на ООН, само международно признатата кипърска гръцка част на средиземноморския остров се присъедини към ЕС на 1 май. 
						Генералният секретар на ООН Кофи Анан даде ясно да се разбере, че няма да започне нов кръг от преговори, ако шансовете за постигане на споразумение са малки. Тази седмица той се срещна с гръцкия външен министър Петрос Моливиатис, който също призова за подновяване на усилията за обединяване на Кипър. Двамата ръководители признаха необходимостта от сериозна подготовка. 
						 "Трябва да сме сигурни, че този път няма да има провал. Не можем да си позволим още един провал," каза Моливиатис след срещата с Анан в Ню Йорк в понеделник. 
						Говорителят на Анан Фред Екхард каза във вторник, че ръководителят на ООН иска да види -- в писмен вид -- критиките на кипърските гърци срещу плана, който те отгвърлиха миналата година. 
						"Той очаква да получи това. Иска да е сигурен, че са стъпили на здрава почва, преди да бъдат възобновени преговорите," е казал говорителят, цитиран от АФП. "Той не иска нов провал."

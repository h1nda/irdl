ЕК предлага нова енергийна политика за Европа
					11/01/2007
					Европейската комисия предлага мерки за борба с глобалното затопляне и повишаване на енергийната сигурност и конкурентоспособност на Европа.
					(AП, Гардиън, Ню Йорк Таймс, БиБиСи - 11/01/07; Европейска комисия, АФП, Ройтерс, ДПА, ФТ, Интърнешънъл Хералд Трибюн, БиБиСи, Гласът на Америка, EUobserver - 10/01/07)
 
					 
						
Регионът се нуждае от нова "постиндустриална революция", заяви председателят на ЕК Жозе Мануел Барозу, обявявайки редица предложения в областта на енергетиката. [Гети Имиджис] 
						Европейската комисия предложи в сряда (10 януари) амбициозен план, предназначен да насочи вниманието към предизвикателствата на глобалното затопляне, повишената зависимост от вноса на енергоносители и растящите цени на енергията. 
						Пакетът от предложения поставя редица цели, свързани с емисиите на газовете, причиняващи парников ефект, и енергията от възстановими източници, както и мерки за създаване на вътрешен енергиен пазар в ЕС. 
						"Европа трябва да поведе света към нова ... постиндустриална революция -- развиване на нисковъглеродна икономика," заяви на пресконференция в сряда в Брюксел председателят на ЕК Жозе Мануле Барозу. "Вече загърбихме времето на промишлеността, основана на въглищата; време е да погледнем напред към нисковъглеродното бъдеще." 
						Предложената Енергийна политика за Европа, която се очаква да бъде гласувана от лидерите на ЕС по време на срещата на върха през март, призовава блока да намали емисиите на вредни газове с минимум 20 % до 2020 г. спрямо нивата от 1990 г. Ако бъде постигнато международно споразумение за рамката след Киото, то трябва да доведе до 30-процентно намаление на емисиите от развитите страни до 2020 г., заяви ЕК. 
						Страните от ЕС се съгласиха да намалят емисиите с 8 % преди изтичането на международния договор от Киото за промяната на климата през 2012 г. 
						Наблягайки на необходимостта от мерки, които да гарантират, че увеличаването на средните глобални температури няма да превиши прединдустриалните нива с повече от 2°C, ЕК заяви, че повишаването на температурата над тези нива ще има сериозно влияние върху различни аспекти на живота и особено върху човешкото здраве. 
						"Трябва да засилим международните дискусии за това какво трябва да последва след края на първия период от Киото и да се пристъпи към конкретни преговори," заяви еврокомисарят по околната среда Ставрос Димас на пресконференцията в Брюксел, определяйки промените в климата като една от най-сериозните заплахи за планетата. "Времето изтича." 
						Съгласно предложението на ЕК 27-членният блок трябва да направи нужното 20 % от цялата енергия да бъде добивана от възстановими източници до 2020 г. Постигането на тази цел ще изисква значителен растеж във всичките три сектора на енергетиката от възстановими изочници: електричество, биогорива и отопление и охлаждане. Поставена е задължителна цел от 10 % за биогоривата в пътническите превозни средства до 2020 г. 
						Предложената нова политика също така подчертава необходимостта блокът да намали с 20 % общата си консумация на енергия от първични източници до 2020 г. В нея се призовава за ускорени стъпки в посока на използването на икономични на гориво средства за транспорт и подобряване на енергийната ефективност на сградите и домакинските уреди, добива на топлина и електричество, преноса и разпределението на енергия. 
						ЕК също така призова за разбиване на вертикалната интеграция на енергоснабдяването и мрежовите дейности на европейските енергийни гиганти, както и за засилен регулаторен контрол и национални мерки за постигане на поставената от ЕС цел за 10 % минимални нива на взаимовръзка. 
						"Без ефективни отделни мрежи на енергопроизводството от тези на преноса и разпределението на енергия няма да постигнем желаната конкуренция," заяви Барозу. 
						Що се отнася до ядрената електроенергия, която в момента съставлява 14 % от потребяваната в ЕС енергия и 30 % от електроенергията в ЕС, ЕК оставя решението на страните членки. "Комисията препоръчва там, където ядрената енергия в ЕС е намалена, тя да бъде компенсирана с въвеждането на други, нисковъглеродни източници на енергия. Иначе целта за понижаване на вредните емисии на газове ще стане още по-трудно достижима," се казва в изявлението на ЕК.

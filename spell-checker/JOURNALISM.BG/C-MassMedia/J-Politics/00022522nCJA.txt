Според съобщенията е постигнато споразумение за сформирането на ново сръбско правителство
					11/05/2007
					В петък медиите съобщиха, че реформаторските партии в Сърбия са постигнали в последния възможен момент споразумение за сформиране на ново коалиционно правителство. Споразумението е постигнато на фона на безпокойството на международната общност заради проточилата се политическа криза и избирането на краен националист за председател на парламента.
					(Би Би Си, Крисчън Сайънс Монитор, Айриш Таймс - 11/05/07; AП, AФП, Ройтерс, AКИ, Бета, Б92, Съвет на Европа - 10/05/07; Ню Йорк Таймс, Съвет на Европа - 09/05/07; Хюман Райтс Уоч - 07/05/07)
 
					 
						
Сръбският президент Борис Тадич (вдясно) и премиерът Воислав Кощуница положиха усилия да преодолеят различията си относно новото правителство. [Гети Имиджис]
						Партиите от демократичния блок в Сърбия са се споразумели за сформиране на ново правителство и са готови също да отстранят спорния ултранационалист от поста на парламентарен председател, се казва в съобщения в пресата от петък (11 май). 
						Велимир Илич, лидер на партията "Нова Сърбия" (НС), каза пред репортери, че коалицията Демократическа партия на Сърбия - НС, Демократическата партия и "Г-17" най-сетне са постигнали споразумение, повече от три месеца след провеждането на изборите. "Всички недоразумения в демократичния блок са отстранени," е казал той, макар да не е посочил подробности за състава на новия кабинет. 
						Председателят на парламента Томислав Николич е потвърдил споразумението и е казал, че най-вероятно депутатите ще заседават в сряда, за да гласуват новия кабинет. Той е казал също, че демократичните партии са се договорили да го отстранят от поста на председател на парламента, като е добавил, че вместо това той сам ще подаде оставка. 
						Изборът на Николич за председател на парламента предизвика тревога сред международната общност. Той е член на Сръбската радикална партия, срещу чийто лидер Воислав Шешел се води съдебен процес в Трибунала на ООН за военни престъпления. 
						Николич е против сътрудничеството с Трибунала. Освен това той е против интеграцията на Сърбия в ЕС и НАТО, като вместо това предлага страната да се ориентира към Москва. 
						Ден, след като пое поста, Николич предложи Русия да сформира нов блок, "който да обедини народите, които ще се противопоставят на хегемонията на Америка и ЕС". 
						Избирането на Николич, както и проточилите се преговори по сформирането на ново правителство, предизвикаха съмнения дали Сърбия би била подходящ председател на Съвета на Европа (СЕ), макар страната да пое ротационното председателство в петък. 
						"В един важен момент, когато Сърбия трябва повече от всякога да засили сътрудничеството си с подобни институции, за да обвърже бъдещето си с демокрацията, защитата на човешките права и върховенството на закона, думите на новия председател на парламента звучат като тревожен отзвук от едно бурно минало," се казва в изявление на председателя на Парламентарната асамблея на СЕ Рене ван дер Линден. "Избирането на г-н Николич ще повлияе негативно на способността на Сърбия да изпълни тази задача." 
						Определянето на Сърбия за председател на СЕ може да подкопае доверието в организацията и "определено навежда на мисълта, че се изоставят хората, жертви на геноцида в [Сребреница]," е казал по-рано тази седмица директорът на "Хюман Райтс Уоч" Ричард Дикър, цитиран от "Ню Йорк Таймс". 
						"За да покажат, че безнаказаността за военни престъпления е неприемлива, европейските лидери трябва да поискат от Сърбия незабавно да арестува и предаде на съда останалите бегълци," е добавил той. 
						"Ако Сърбия иска да се присъедини към ЕС, тя трябва да има демократично, модерно и проевропейско правителство, което напълно споделя нашите ценности," е казал в четвъртък в Загреб председателят на Европейската комисия Жозе Мануел Барозу, като е призовал реформаторските партии в страната да продължат усилията за сформиране на ново правителство.

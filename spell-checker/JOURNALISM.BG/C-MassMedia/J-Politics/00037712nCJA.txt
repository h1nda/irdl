Белград и Прищина започват нови преговори
					09/03/2011
					Двете страни отново седнаха на масата за преговори за първи път след обявяването на независимостта.
					От Игор Йованович и Мухамет Брайшори за Southeast European Times от Белград и Прищина – 09/03/11
 
					 
						
Косовските сърби се надяват, че диалогът ще доведе до реални подобрения в техния стандарт на живот. [Ройтерс]
						Организираните с посредничеството на ЕС преговори между Сърбия и Косово започнаха в Брюксел във вторник (8 март), като тонът на коментарите на двете страни беше положителен. Някои политици и анализатори обаче изразяват резерви по отношение на перспективите, а парламентът на Косово все още не е дал своето одобрение. 
						Борислав Стефанович, ръководител на сръбската делегация, заяви, че екипът му е дошъл на преговорите "с много предложения и добри решения". Колегата му от Косово Едита Тахири изрази увереност, че диалогът „ще подобри европейските перспективи на двете държави“. 
						Това са първите преки преговори между Белград и Прищина, откакто Косово едностранно обяви независимост преди три години. Очаква се централно място в първите разговори да заемат теми като ЦЕФТА, въздушното движение, митническите процедури и регистрите за поземлена собственост. 
						В Прищина премиерът Хашим Тачи използва възможността да припомни на парламента, че миналата година депутатите са подкрепили резолюцията на Общото събрание на ООН, която призовава за такъв диалог. Процесът е необходим, заяви той, „ако всички искат присъединяване към ЕС и НАТО, както и регионална стабилност". 
						"Говорим за Сърбия от много години, така че това не е нещо ново”, добави той. 
						 Според опозиционните партии обаче Прищина започва разговорите без ясен дневен ред и по начин, който подхожда на програмата на другия лагер. 
						Правителството не разполага с "ясен дневен ред и консенсус между всички политически групи, които биха позволили провеждането на сериозни преговори с Белград", заяви Али Исуфу of Алианса за бъдещето на Косово (АБК). 
						Сабри Хамити от Демократичната лига на Косово (ДЛК) каза за SETimes, че според него преговорите са едностранчиви. "Европейската перспектива на Косово не зависи от Сърбия, а от нашето вътрешно развитие, затова с този диалог ние помагаме на Сърбия да получи статут на държава, кандидат-членка, а ние не правим нищо“, посочи той. 
						Някои среди в Сърбия също изразиха критики. 
						"От Белград не се очаква да заяви официално "Ние признаваме Косово”, но въпреки това очакванията са, че чрез този процес ще бъдат парафирани редица документи, които ще утвърдят независимостта на Косово“, заяви Александър Митич, ръководител на проекта „Компромис за Косово”. "Това е просто още един етап от бавния процес на изграждане на независимата държава Косово." 
						Сръбският министър за Косово Горан Богданович обаче твърди, че преговорите обещават възможности за постигане на "исторически компромис" и може да се окажат повратна точка в отношенията между сърбите и албанците. Той подчерта, че основната цел на делегацията е да подобри условия за живот на сръбската общност в Косово. 
						Рада Трайкович, сръбски депутат в косовския парламент, изрази предпазлив оптимизъм по отношение на областите, в които могат да бъдат постигнати "творчески решения, а регионалната стабилност да бъде засилена." 
						 "Мисля, че положението с паспортите, регистрационните номера на автомобилите и железниците скоро ще се нормализира, защото това не са въпроси, по които не могат да бъдат намерени решения," заяви тя. 
						В свое изявление върховният представител на ЕС за външната политика Катрин Аштън приветства започването на диалога, като посочи, че "сега е подходящият момент да бъде поставено начало”, и изрази увереност, че Белград и Прищина могат да намерят реални начини да гарантират нормалния живот на своите граждани.

Липсата на политическа подкрепа обрича на провал правителството на Румъния
					30/04/2012
					Без никаква реална подкрепа от страна на партиите зад бившето коалиционно правителство, кабинетът на Михай Разван Унгуряну стана лесна плячка на опозицията.
					От Паул Чокою за Southeast European Times в Букурещ - 30/04/12
 
					 
						
Михай Разван Унгуряну, в средата, не бе политически избор за поста министър-председател, когато бе избран преди два месеца, а липсата на подкрепа спомогна за свалянето на неговото правителство в петък (27 април), смятат анализатори. [Ройтерс]
						Вълна от масово напускане и отпадане на партийни членове в периода между предишния свален кабинет и управлението на предишната главна управляваща партия обрече правителството на бившия премиер на Румъния Михай Разван Унгуряну само два месеца, след като то пое власта, смята анализатор. 
						Правителството на Унгуряну падна в петък (27 април) след вот на недоверие в парламента. Президентът Траян Бъсеску възложи на Виктор Понта, лидер на Социалдемократическата партия (СДП), най-голямата опозиционна партия в страната, да сформира ново правителство. 
						"Предишното правителство не беше политическо, следователно то не разполагаше с решителна подкрепа", каза за SETimes Александру Кумпанасу, директор на Асоциацията за прилагане на демокрацията. "Следователно то скоро влезе в конфликт с партиите, които го издигнаха. Едно правителство съществува, докато има политически министри, а не технократи." 
						Унгуряну бе директор на Службата за външно разузнаване (СВР) от 2007 до 2012 г., преди да бъде назначен за премиер през февруари, когато министър-председателят Емил Бок подаде оставка под натиска на политическо и социално напрежение вследствие на вълнения и демонстрации в десетки градове в продължение на седмици срещу строгите икономически мерки . 
						Унгуряну бе независим политик, който не бе свързан с бившата управляваща Демократическа либерална партия (ДЛП). Назначението му се смяташе като мярка за възстановяване на накърнения публичен имидж на бившата управляваща партия. 
						"Неговото правителство не се радваше на голяма парламентарна подкрепа и нямаше министри, готови да изпълняват партийните команди. Това стана ясно, когато вотът на недоверие бе подкрепен от някои депутати демократ-либерали", каза Кумпанасу. 
						"И не на последно място, правителството на Унгуряну не намери начин за комуникация между ресурсите, а именно правителството и партийните клонове, които очакваха лесен достъп до тези ресурси." 
						Други анализатори смятат, че спадналата популярност на предишното правителство, която Унгуряну бе призван да заличи, доведе до падането на неговия кабинет. 
						"Това, което се случи миналия петък бе всъщност протестен вот на опозицията, насочен срещу Емил Бок и президента Траян Бъсеску", каза за SETimes Септимиус Първу, заместник-директор на "Асоциация Про Демокрация". "Оттук и решителният вот и драмата, която опозицията устрои по време на гласуването." 
						Не по-малко от десет пъти бе внасян вот на недоверие срещу правителството на Бок, нито един от които не бе успешен. 
						Но падането на Унгуряну бе ускорено от вълната на напуснали членове на ДЛП, която се усили след назначаването му за премиер. До петък, 17 депутати и седем сенатори бяха напуснали ДЛП, присъединявайки се към опозиционната коалиция Социаллиберален съюз (СЛС), който сега има задачата да сформира новото правителство. 
						"В условията на драматичен спад на популярността на демократ-либералите, някои от депутатите на партията започнаха да се страхуват за местата си в парламента. Решението им да напуснат всъщност бе продиктувано от желанието за политическо оцеляване", каза Кумпанасу. 
						Борбата за финансови ресурси и държавни контракти може да разцепи СЛС, предупреди той. "Няма коалиционно правителство в посткомунистическа Румъния, което да не е стигнало до състояние на конфликт поради тази причина." 
						За обществото, причините за падането на правителството на Унгуряну са недвусмислени. 
						"Ние имаме дългогодишна история на политически предателства. Именно това се случи и сега. Той бе предаден от онези, които усетиха, че местата им вече не са сигурни, ако останат в бившата управляваща партия, и си договориха по още един мандат с опозицията", каза за SETimes Даниел Падурете, икономист от Букурещ. 
						"Изборната треска е обхванала партиите. И това е само първата й проява. После ще дойде популизмът с всички негови неизпълнени обещания. Може би това е най-доброто за Унгуряну, да бъде свален от сцената в мига, в който политиката предприема най-мръсните си ходове", добави той. 
					
				
			
					 
					
 
 

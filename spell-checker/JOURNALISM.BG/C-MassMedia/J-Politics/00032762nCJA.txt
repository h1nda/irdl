Закриването на партия предизвика напрежение в Турция
					17/12/2009
					Смъртта на трима души при стрелба по време на политическа демонстрация събуди опасения от ескалиране на сблъсъците, предизвикани от закриването на прокюрдска партия.
					От Есра Ердуран за Southeast European Times от Анкара – 17/12/09
 
					 
						
Жена от кюрдското малцинство развява знамето на ПКК пред дома си по време на сблъсък между кюрди и турски полицаи в понеделник (14 декември) в Диарбекир. [Гети Имиджис]
						Напрежението, предизвикано от решението на най-висшия турски съд за закриване на прокюрдската Партия на демократичното общество (ПДД), достигна връх във вторник (15 декември), когато собственик на магазин в югоизточния град Муш застреля трима демонстранти и рани други четирима. 
						Според полицията над 500 души се били събрали на главната улица, за да протестират срещу закриването на ПДД, хвърляйки камъни по полицаите и местните търговски обекти. Собственикът на магазин Туран Билен е стрелял с пушката си, когато тълпата счупила прозорците на магазина му и подпалила автомобила му. 
						Полицията и демонстрантите са се сблъсквали и в предишни протести в градове из страната, особено в източните райони, където преобладаващото население е кюрдско. Инцидентът от вторник засили страховете от възможно насилие при противопоставянето на разгневените кюрди срещу турските националисти. 
						"На места има известни проблеми, но тези проблеми не са общи," каза премиерът Реджеп Тайип Ердоган след стрелбата в Муш. "Тези проблеми могат да бъдат преодолени с национално единство и разбирателство в рамките на процеса на демократична инициатива. Ние ще преодолеем тези проблеми с хора, не с лидери." 
						Държавният министър и вицепремиер Бюлент Арънч призова за обществено спокойствие. 
						"Може да има някои кръгове, които искат Турция да бъде в този хаос. Силите за сигурност трябва да ги открият и да предотвратят подобни провокации, докато хората трябва да бъдат предпазливи и търпеливи при различните провокации," каза той. 
						Съръ Сакък, член на вече закритата ПДД, който представлява Муш в парламента, каза че съдебното решение е предизвикало напрежението. "Осъдени сме за това, че подкрепяме мира. Турция нямаше да бъде в това положение, ако демократичните пътища не бяха блокирани. Правителството носи вина за този процес," каза той. 
						Колегата му депутат Нури Яман бе на същото мнение. "Ние казвахме, че този проблем трябва да се реши чрез диалог, а те пренебрегнаха съществуването ни. Правителството трябваше да бъде по-внимателно," каза той. 
						Междувременно депутати от Муш от управляващата Партия на справедливостта и развитието (ПСР) определиха протестите като провокации и призоваха народа да прояви здрав разум. 
						ПСР посрещаше обвинения от всички посоки - от кюрдите, разгневени от закриването на партията, от националистите, разгневени на кюрдите, както и от светската опозиция. Според критиците съдебното решение е било политическо и може да предизвести края на широко приветствания процес на демократична инициатива на правителството. 
						Преди забраната ПСР бе под обстрел за това, че не дава достатъчно подробности за процеса. 
						Докато политическите страсти продължават да бушуват, полицията в югоизточния град Агри съобщи в сряда, че при различни акции са били открити оборудване и материали, използвани за направата на "коктейли Молотов". Осем души бяха задържани.

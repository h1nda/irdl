Сръбският президент Тадич изрази позицията си във връзка с ареста на Караджич
					24/07/2008
					 
						БЕЛГРАД, Сърбия -- Президентът Борис Тадич каза в четвъртък (24 юли), че арестът на бившия босненски сръбски лидер Радован Караджич съответства на сръбските и международните закони за правата на човека. "Откриването и арестът ... са резултат от решимостта на новото правителство да изправи пред правосъдието всяко лице, което е извършило престъпления на територията на бивша Югославия", се казва в изявление на неговата канцелария, което е първото от ареста на Караджич в понеделник. Тадич добавя, че Трибуналът за военни престъпления в Хага трябва да съди обвиняемите без оглед на "тяхното име, фамилия, националност и религиозна принадлежност". 
						Междувременно протестите на ултранационалисти срещу арестуването на Караджич продължиха в Белград и в сряда. Стотици хора се събраха в центъра на столицата, скандирайки неговото име и лозунги срещу новото проевропейско правителство. Проявата бе контролирана от силно полицейско присъствие. Демонстрантите хвърляха камъни срещу полицията, но тя не отговори на провокациите. Членовете на Сръбската радикална партия (СРП) обещаха да протестират всеки ден, но призоваха участниците да се въздържат от насилие. СРП обяви също, че планира голяма демонстрация в подкрепа на Караджич в центъра на града следващата седмица.
						Междувременно "Дейли Телеграф" съобщи, че информация, предоставена от бившия босненски сръбски военен командир и укриващ се също заради военни престъпления Ратко Младич е довела до ареста на Караджич. Британският вестник съобщава, че Младич се е обърнал срещу Караджич преди няколко месеца, за да спаси самия себе си. Източниците очакват неговия арест през следващите две седмици и съобщават, че той ще иска да бъде съден в Сърбия, а не в Хага. (Танюг, РИА Новости, Б92 - 24/07/08; Блиц, Танюг, Бета, Дейли Телеграф, АП, МИА, АФП, РТРС, СРНА, РИА Новости - 23/07/08)

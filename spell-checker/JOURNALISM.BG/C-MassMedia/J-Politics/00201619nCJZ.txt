Споразумението между Белград и Прищина предизвиква критики
					09/07/2011
					Сърбите имат различно мнение за първото споразумение с косовските албанци.
					От Биляна Пекушич за Southeast European Times в Белград – 09/07/11 
 
					 
						
Албанците протестират срещу посещението в Прищина на главния преговарящ за Сърбия Борко Стефанович. [Ройтерс]
						Споразумението между Белград и Прищина за свобода на движението, обмен на официални данни и взаимно признаване на дипломи в Сърбия, подписано от главния преговарящ Борко Стефанович и Едита Тахири в Брюксел миналата седмица, бе обект на критики в Сърбия. 
						Мнозина смятат тази стъпка за предателство спрямо сръбските национални интереси. 
						"Вместо да празнуваме успеха на Новак Джокович, ние сме тъжни заради действията на Борко Стефанович. Невъзможно е да се радваме, ако правителството бавно ни предава в ръцете на една квази държава", каза председателят на парламентарната комисия за Косово и Метохия Любомир Крагович. 
						Крагович твърди, че е ясно, че личните карти, държавните регистри и паспорти са документи, признати от държавата. "Следователно признаването на албански шофьорски книжки и техните документи за самоличност е признаване на една фалшива държава," каза той. 
						Анализаторът Зивоин Ракочевич насочва вниманието си към изявлението на Тахири, че прилагането на споразумението ще означава отричане на сръбските паралелни институции в Косово. 
						"Тя казва ли кои от нашите ще бъдат премахнати? Не ни ли бяха наложени достатъчно … ограничения през всичките тези години?" 
						Представители на общността на сърбите в Събранието на Косово съобщиха, че ще съдят Стефанович в наказателния съд. Те нарекоха хода на правителството "най-лошият вид национално предателство" и казаха, че твърденията, че това не означава признаване на Косово са "несъстоятелни и несериозни". 
						Албанците, които живеят в Сърбия, и са концентрирани в южната част на страната, поддържат обратното становище. Споразумението означава край на "гетогизирането на етническите албанци в долината Прешево, което стана след 1999 г., и позволява много по-свободни отношения с Косово", каза в уебсайта на РТС председателят на Партията за демократично действие Риза Халими. 
						За много сърби обаче косовските албанци не са добре дошли в Сърбия. Подобни посещения, твърди Сръджан, напомнят за идването на албанците в Косово и сформирането на мнозинство с всички средства. 
						"Това ще им позволи да твърдят след пет години, че са 5 милиона и че искат да се слеят със своите братя [в Косово]," каза Сръджан. 
						Други сърби като председателят на косовската община Гниляне, Предраг Стойкович, казват, че споразумението е добро. 
						"Интересите на Сърбия са защитени в споразумението - то не включва регистрационните табели, на които пише " 'KS' [Косово], а само регистрационни табели на ЮНМИК, за които Белград смята, че са с неутрален статут", каза Стойкович за всекидневника Данас.
					
					
						Официалният представител на управляващата Демократическа партия в Сърбия Драголюб Микунович каза, че споразумението няма нищо общо с признаването на Косово, а с оказването на помощ на сърбите и с подобряването на отношенията. 
						"Всичко, което улеснява живота на гражданите, е много полезно, а всичко, което допринася за разбирателството и за улесняване на регионалните отношения, е добро", каза Микунович.

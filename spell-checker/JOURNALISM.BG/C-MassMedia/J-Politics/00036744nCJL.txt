Додик встъпи в длъжност като президент на РС 
					16/11/2010
					 
						БАНЯ ЛУКА, Босна и Херцеговина (БиХ) -- В понеделник (15 ноември) Милорад Додик обеща да се противопоставя на обединена БиХ и на всеки опит за намаляване на правомощията или отговорностите на Република Сръбска (РС). По време на церемонията по встъпването му в длъжност като президент на по-малката автономна област в БиХ Додик каза, че настоява за автономна РС и няма да се откаже от тази идея, дори това да коства на БиХ влизането й в ЕС. Той добави, че РС няма да приеме никакви нови закони или резолюции, наложени от върховния представител. Независимо от това Додик заяви, че остава отворен за диалог с политиците от Федерация БиХ по конституционната реформа и други ключови въпроси. В понеделник парламентът на РС проведе своето първо заседание след общите избори на 3 октомври. Клетва положиха 83 депутати, както и преизбраният за председател на парламента Игор Радойчич. Емил Влайки и Енес Сулканович са вицепрезидентите на РС. Сред гостите на церемонията беше сръбският президент Борис Тадич. (РТРС, СРНА, РТС - 15/11/10)

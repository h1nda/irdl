Време ли е за нова политика на ЕС за Балканите?
17/04/2003
Какво ще се случи с Балканите след първата вълна на разширяване на ЕС през май 2004 г.? За някои членството в ЕС остава далечна перспектива. Необходим ли е нов подход за ускоряване интеграцията на региона в Европа?
Анализ от Лиз Барет за Southeast European Times от Будапеща - 17/04/03
 
 
В сряда (16 април) в Атина се твореше историята. Десет страни, осем от които от бившата комунистическа Източна Европа, подписаха договор за присъединяване към ЕС. Те ще влязат официално в съюза през май 2004 г., 15 години след края на авторитарното управление. Сега може да им се гарантира демократично и сигурно бъдеще. Просперитетът също вероятно ще дойде с времето. Но за онези извън списъка, чувството за "аутсайдери" ще става все по-силно. Къде разширяването на ЕС излиза извън границите на Балканите?
България и Румъния трябва да преодолеят психологическата подтиснатост, че са единствените източноевропейски страни, които водят преговори за присъединяване от няколко години, но не са постигнали целта си. От друга страна тяхното положение е обект на завист от страните от Западните Балкани - Албания, Босна и Херцеговина (БиХ), Хърватска, Македония и Сърбия-Черна гора. За тези страни пътят към ЕС изглежда далеч по-неизвестен.
Процесът на стабилизация и асоцииране към ЕС, започнал през 1999 г., най-накрая даде на Западните Балкани перспектива някога да станат членове на ЕС. Той се оказа и стимулиращ за реформите, предлагайки на правителствата, желаещи да изпълнят условията на ЕС, "моркова" на Европейска интеграция, вместо "тоягата", която бе надвиснала над разговорите в Брюксел в миналото. Но Процесът на стабилизация и асоцииране (ПСА) има и недостатъци и те могат да станат все по-очевидни след първата вълна на разширяване на ЕС.
Преди всичко не е ясно, дали морковът на ПСА е достатъчно привлекателен, за да задържи вниманието на изоставащите страни. Хърватска се възползва от ПСА и молбата на страната за пълно членство в ЕС сега се разглежда от Европейската комисия. Но за БиХ и Албания, подписването на Споразумение за стабилизация и асоцииране е далечна перспектива, а обещанията за пълноправно членство са толкова далеко, че предлагат слаба мотивация за понасяне тежестта на реформите. За тези страни има сериозен риск инерцията за реформи, ориентирани към ЕС, да започне да се забавя.
Вторият проблем е, че често има конфликт между условията на ЕС и неотложните приоритети на правителствата в региона. Неотдавна доклад от Програмата за изследване на Югоизточна Европа към Оксфордския университет призова ЕС да направи поставянето на условия двустранен процес, като се вслушва в нуждите на региона, както и да определи условията, необходими за придържане към стандартите на ЕС. По този начин балканските правителства могат да се почувстват с по-голямо "право на собственост" над реформистките политики и ще бъдат по-малко склонни да бягат от отговорност, когато са изправени пред вътрешната опозиция срещу реформите.
На трето място, според Европейската инициатива за стабилност (ЕИС) помощта на ЕС за региона в момента е твърде малка и зле разпределена, за да стартират реформите, необходими за интеграцията. ЕИС смята, че съюзът трябва да разшири политиката на регионално развитие към Балканите. Регионалната политика и придружаващите я структурни и присъединителни фондове са били използвани с голям успех в ЕС за подпомагане икономическото развитие на по-бедните региони. Една от силните страни на политиката е нейното доверие към националните правителства за очертаване приоритетите за развитие и за набиране на част от фондовете. По този начин тя помага за изграждане на възможностите на местните институции. Още повече, тя ще се обърне към структурните проблеми в региона като цяло и същевременно ще позволи на отделните страни да продължат към членството в ЕС по собствени заслуги.
Засега ЕС отхвърля нуждата от промяна в политиката си. Гърция обаче, която за шест месеца е председател на Съвета на министрите и е ревностен поддръжник на балканското развитие, планира да повдигне въпроса на срещата в Солун през юни. С наближаване датата на срещата дебатите вероятно ще се засилят, тъй като плюсовете и минусите на новите предложения са сложни. Не се очертават конкретни отговори, но започва важен диалог, който може да прерасне в нов подход към Балканите след първата фаза на разширяване.

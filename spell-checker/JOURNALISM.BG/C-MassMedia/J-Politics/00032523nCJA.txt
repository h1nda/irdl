Европейският парламент заяви, че страните, които се надяват да станат членки на ЕС, трябва да продължат реформите
					27/11/2009
					Според нов проектодокумент "пълното и стриктно" изпълнение на критериите от Копенхаген е "задължително" за потенциалните членки на ЕС.
					(Заман - 27/11/09; Европейски парламент, Юрополитикс, МИА, Б92 - 26/11/09)
 
					 
						
Еврокомисарят по разширяването Оли Рен поиска вратите на ЕС да останат отворени за западнобалканските държави, Турция и Исландия. [Гети Имиджис]
						Потвърждавайки своята подкрепа за бъдещото разширяване на ЕС, Европейският парламент (ЕП) посочи в четвъртък (26 ноември), че държавите, които се стремят към членство в Съюза, трябва да продължат реформите, за да могат да се присъединят към 27-членния блок. 
						Разширяването "се доказа като една от най-успешните от всички политики на ЕС и беше от полза както за старите, така и за новите държави членки", посочи ЕП в резолюция относно стратегията за разширяване на Европейската комисия (EК) за 2009 г. 
						В проектодокумента, изготвен от Габриеле Албертини, председател на комисията по външни отношения на законодателния орган, се изтъква също, че "пълното и стриктно изпълнение" на критериите за членство от Копенхаген и "задължително" както за кандидатките, така и за държавите, членки на ЕС. 
						Хърватия, Македония и Турция са официални кандидатки за членство в ЕС, а Албания, Босна и Херцеговина (БиХ), Косово, Черна гора и Сърбия са потенциални кандидатки, чиито кандидатури се разглеждат в момента. Исландия, която заяви желанието си за членство по-рано тази година, вероятно в близко бъдеще ще бъде призната като официална кандидатка, като се имат предвид установените демократични традиции в страната и високата степен на хармонизация на исландското законодателство с това на ЕС. 
						ЕП приветства усилията на западнобалканските държави и Турция за изпълнение на реформите и укрепване на принципите на правовата държава. "Някои страни обаче продължават да са изправени пред сериозни предизвикателства, по-специално в областта на борбата срещу корупцията и организираната престъпност", посочва ЕП, отбелязвайки необходимостта от още сериозни усилия. 
						Евродепутатите призоваха също за подобряване на ситуацията, в която се намират малцинствените етнически групи в региона, и изрази загриженост, че свободата на словото "все още не се зачита напълно" в някои страни кандидатки и потенциални кандидатки. 
						ЕП "смята, че един от приоритетите за Западните Балкани и Турция трябва да бъде гарантирането на недопускане на политическа намеса в медиите, както и независимостта на регулаторните органи", се посочва в резолюцията. 
						Припомня се също, че пълното сътрудничество между западнобалканските държави и Международния трибунал за бивша Югославия (МТБЮ) остава ключово изискване за напредъка в процеса на присъединяване. 
						В документа се подчертава също, че държавите, които имат неуредени спорове със своите съседки, трябва да положат всички усилия да ги решат сами на възможно най-ранен етап от процеса на разширяване. Ако те не успеят да направят това, Брюксел трябва да направи всичко възможно за да бъде намерено решение. 
						"Макар че подобни спорове не би трябвало сами по себе си да представляват пречка в предприсъединителния процес, ЕС трябва да избягва да се натоварва с подобни открити двустранни спорове и да се опитва да ги реши преди присъединяването", отбелязва ЕП. 
						Освен това резолюцията призовава ЕС да ратифицира без забавяне временното споразумение със Сърбия и приветства понататъшния напредък в сътрудничеството между Белград и МТБЮ. Членовете на ЕП обаче изразяват и съжаление във връзка с призивите на сръбските власти към косовските сърби да бойкотират изборите в средата на ноември. Настоява се Сърбия да засили и сътрудничеството с правоприлагащата мисия на ЕС, ЮЛЕКС, по-специално в Северно Косово. 
						ЕП признава и постигнатия от Албания и Черна гора напредък и ги призовава да продължат да изпълняват изискваните от ЕС реформи. Посочва се, че БиХ е постигнала известен напредък в областта на сигурността и управлението на границите, но се изразява неудовлетворение от „слабия напредък” на страната като потенциална кандидат-членка. Депутатите изразяват и своята "нарастваща загриженост във връзка с нестабилния политически климат и липсата на обща визия, която да се споделя от двете автономни области", и осъждат опасните изказвания на политиците в страната.

Принц се включи в надпреварата за президент на Румъния 
					10/04/2009
					 
						БУКУРЕЩ, Румъния -- Принцът на Хохенцолерн-Феринген, Раду Дуда, зет на бившия румънски крал Михай I, обяви кандидатурата си за президент в четвъртък (9 април). Изборите ще се проведат през ноември. Той обясни, че ще се кандидатира като независим, което според него ще му гарантира безпристрастност като президент. Той подчерта също така, че няма планове да връща монархията. Бивш актьор, принц Раду Дуда започна политическата си кариера през 2002 г., когато бе назначен за специален представител на румънското правителство, пост, на който той остана до миналата година. Той се ожени за принцеса Маргарета, дъщеря на крал Михай, през 1996 г. Очаква се настоящият президент Траян Бъсеску да се кандидатира за втори мандат през ноември. Други вероятни кандидати са лидерът на управляващата Социалдемократическа партия Мирча Джоана и новият лидер на Националлибералната партия Крин Антонеску. (Агерпрес, Медиафакс, Хотнюз, Реалитатя - 09/04/09)

Албанският президент бе домакин на среща на правителството с опозицията
					14/02/2010
					 
						ТИРАНА, Aлбания -- Президентът Бамир Топи бе домакин в събота (13 февруари) на кръгла маса, която събра лидерите на правителството и на главната опозиционна Социалистическа партия (СП) в опит да се преодолее настоящия политически застой. Депутатите от СП бойкотират работата на парламента от септември миналата година и твърдят, че няма да се върнат, ако не се проведе подробно разследване за провеждането на общите избори през юни 2009 г., за които те настояват, че са били манипулирани. Премиерът Сали Бериша от Демократическата партия (ДП) и лидерът на СП Еди Рама се срещнаха в президенството в Тирана и се споразумяха да продължат разговорите. "Споразумяхме се, че президентът ще продължи да търси допирни точки", заяви Топи след срещата. Той също благодари на ЕС, на САЩ и на международните институции за това, че са помогнали за започването на преговорите. (Зери, БолкънУеб, ТопЧенъл, Шекули, AП, AФП - 13/02/10)

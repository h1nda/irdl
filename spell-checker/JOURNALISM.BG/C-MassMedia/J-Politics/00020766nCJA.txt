Партиите на етническите малцинства в Сърбия обмислят изборна стратегия
					27/11/2006
					В парламента, който ще бъде избран на 21 януари, ще има 12 до 15 депутати, представители на етническите малцинства, сочат проучвания. За някои общности обаче може би най-добрият избор е да направят коалиция с някоя от основните политически партии.
					От Давор Коникушич за Southeast European Times от Белград – 27/11/06
 
					 
						
Според проучвания на общественото мнение малцинствата биха могли да имат 12 до 15 представители в новия парламент. [Уикипедия]
						В следващия сръбски парламент може да има 12 до 15 депутати от партии, представляващи етническите малцинства, сочи последното проучване на Центъра за свободни избори и демокрация (ЦСИД). 
						"Смята се, че зад всеки мандат в парламента ще стоят от 12000 до 16000 гласа в зависимост от участието на избирателите," обяснява Марко Благоевич от ЦСИД. "Партиите на етническите малцинства ще имат толкова места в парламента, колкото пъти спечелят тази бройка." 
						За да влязат в парламента, каза Благоевич, партиите трябва да преминат т. нар. естествена граница -- т. е. средния брой гласове, даден за представителите в изборите. 
						Изборите са насрочени за 21 януари и партиите вече търсят най-добрия начин за увеличаване на шансовете си в съответствие с избирателния закон на Сърбия. Демократичната партия на Санджак на Расим Ляич например води преговори с други партии на малцинствата за сформиране на "Листа за толерантност", която да провежда съвместна кампания заедно с една от основните партии в Сърбия -- вероятно Демократическата партия (ДП). 
						Някои обаче са скептично настроени. Ана Томанова-Маканова, председател на Националния съвет на словашкото малцинство, казва, че ще се чувства по-комфортно, ако има гарантирана парламентарна квота за етническите партии. По този начин, казва тя, на етническите общности ще се гарантира, че ще имат свои представители, които не са зависими от политическа принадлежност. 
						Председателят на Националния съвет на украинците, Славко Орош, също подкрепя идеята за гарантирани места. Подобни искания отправи и хърватското малцинство. Докато представителите на етническите сърби имат гарантирани места в хърватския парламент, казват те, хърватските депутати в Сърбия най-вероятно няма да могат да действат независимо. 
						Председателят на Демократичния съюз на хърватите във Войводина, Петър Кунтич, заяви, че партията му не може да събере необходимите съгласно избирателния закон 10000 подписа. Затова партията вероятно ще влезе в коалиция с една от основните демократични партии, вероятно ДП. 
						Междувременно председателят на Демократичния съюз на унгарците от Войводина Шандор Пал казва, че се работи усилено за обединяване на всички партии на етническите унгарци в една обща избирателна листа. Но лидерът на Асоциацията на унгарците от Войводина, Йозеф Каша, неотдавна каза, че партията му най-вероятно ще участва в изборите самостоятелно.

Кипърските гърци заявиха, че е малко вероятно да се постигне споразумение за обединение тази година
					15/07/2009
					 
						НИКОЗИЯ, Кипър -- Кипърското гръцко правителство не очаква постигането на споразумение за обединение или провеждането на референдум по него до края на годината, освен ако кипърските турци и Турция не променят позициите си в продължаващите преговори, каза във вторник (14 юли) говорителят на правителството Стефанос Стефану. "Както стоят нещата сега ... ние не виждаме как може да бъде постигнато решение и да бъде проведен референдум по него до декември", каза той пред репортери. В понеделник турският президент Абдула Гюл каза, че Анкара желае провеждането на референдум тази година, реплика, която кипърският турски лидер Мехмет Али Талят повтори във вторник. "Ако процесът се ускори и кипърската гръцка администрация сътрудничи, ние сме си поставили за цел да приключим преговорите в края на 2009 г.", каза той. Това би позволило провеждането на референдум в началото на 2010 г. (Тюркие, Радикал - 15/07/09; Си Ен Ей, АФП, Синхуа, Хюриет, Заман, Анадолска информационна агенция - 14/07/09)

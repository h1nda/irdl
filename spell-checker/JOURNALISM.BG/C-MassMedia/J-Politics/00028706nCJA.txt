Сътресения в румънската политика след изненадващия ход на номинирания за министър-председател
					16/12/2008
					Емил Бок е вече новият номиниран за следващ премиер на Румъния след ненадейното решение на Теодор Столожан да се откаже от поста.
					От Паул Чокою за Southeast European Times от Букурещ – 16/12/08
 
					 
						
Лидерът на Либералдемократическата партия Емил Бок прие поста на ръководител на следващото правителство на Румъния. [Гети Имиджис]
						Бъдещият премиер на Румъния, Емил Бок, увери страната късно в понеделник (15 декември) вечерта, че плановете за управляваща коалиция не са променени. Изненадващото решение на Теодор Стложан да се откаже от номинацията си за премиерския пост няма да засегне съюза между Либералдемократическата партия (ЛДП) и социалдемократите (СДП), каза Бок. 
						 "Напредваме със съставянето на правителство на ЛДП-СДП. Ще си свършим работата,” каза Бок, който е лидер на ЛДП и същевременно кмет на Клуж-Напока, един от най-големите градове в Румъния. 
						Той заяви също, че ще събере консултативна група, съставена от експерти от Националната банка на Румъния, Румънската академия и гражданското общество, която ще му помага по време на мандата му като премиер.
						Столожан шокира страната в понеделник с изявлението си, че се отказва от мандата да ръководи следващото правителство на Румъния. През последните четири години той бе смятан за най-вероятния кандидат за поста. Политик ветеран, изиграл основна роля в прехода след края на комунизма, Столожан бе смятан от мнозина за един от най-добрите кандидати за управление на страната в настоящата глобална икономическа криза. 
						"С този жест искам да дам надежда на новото поколение политици,” обясни заместник-лидерът на ЛДП. 
						Макар и изненадващ, ходът му не бе безпрецедентен. През 2004 г. той се отказа от президентската надпревара, за да даде път на настоящия държавен глава Траян Бъсеску.
						По време на пресконференция, свикана след изявлението на Столожан в понеделник, президентът изгледаше видимо разстроен от събитията, признавайки, че е „малко натъжен” от оттеглянето му. Никой в ЛДП не може да се мери с опита и лоялността на Столожан, каза Бъсеску. 
						Лидерът на социалдемократите Мирча Джоана заяви, че е изненадан от решението. Ходът, каза той, поставя на масата въпроси, които ще трябва да бъдат изчистени в по-нататъшни преговори между коалиционните партньори. 
						Той добави обаче, че сформирането на правителството е първостепенна задача. 
						"Ще се придържаме към обявения график,” каза Джоана. „Най-важното е да дадем на Румъния стабилно правителство възможно най-скоро." 
						Междувременно в медиите се вихрят всякакви спекулации относно причините за решението на Стложан. Някои анализатори казват, че той е бил недоволен, че членовете на неговата бивша Националлиберална партия (НЛП) няма да получат същия брой портфейли в кабинета като членовете на ЛДП. Столожан напусна НЛП през 2006 г., за да сформира Либералдемократическата партия, която по-късно се сля с Демократическата партия на Бъсеску и сформира сегашната ЛДП. 
						Според съобщенията бившите демократи са отхвърлили неговото искане с обяснението, че те са привлекли най-големия брой гласове в парламентарните избори на 30 ноември.
						Други анализатори предполагат, че той е недоволен от някои елементи на коалиционното споразумение и от начина, по който са били избрани някои министри, без да се поиска мнението му. Всички източници са единодушни, че той е взел решението си в неделя вечерта, след среща на коалиционните партии, на която лидерите са дискутирали разпределението на министерствата.

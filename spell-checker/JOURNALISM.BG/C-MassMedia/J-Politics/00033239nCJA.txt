ДПК на Тачи спечели победа на повторните избори в Косово
					01/02/2010
					Изглежда, че ДПК на премиера Хашим Тачи ще бъде победителят в двете общини, където се проведе трети тур на изборите. Не се съобщава за нередности.
					От Линда Карадаку за Southeast European Times от Прищина -- 01/02/10
 
					 
						
Жена пуска своя глас в избирателна секция в Призрен. [Гети Имиджис]
						Гласоподавателите в две косовски общини гласуваха за трети път в неделя (31 януари), след като Централната избирателна комисия (ЦИК) нареди да се проведат нови избори. 
						Заместник-председателят на Демократическата партия на Косово (ДПК) Фатмир Лимай заяви за косовската телевизия „Клан Косова”, че неговата партия е победила и в двете общини. Спечелените кметски постове са в Призрен и Липлян в надпревара с кандидатите на Демократичната лига на Косово (ДЛК), партията на президента Фатмир Сейдиу. 
						Председателят на ЦИК Несрин Луща заяви рано в понеделник, че според предварителните резултати ДПК печели в Призрен с 53,2 % от гласовете и в Липлян с 53,7 %. Тя посочи, че избирателната активност е била 43 % в Призрен и 57 % в Липлян. 
						Заместник-председателят на ДЛК Лутфи Хазири призна, че изборните резултати не са окуражаващи за неговата партия, но тя ще ги приеме и ще поздрави победителите. 
						Луща заяви, че не е получила сведения за нередности по време на повторното гласуване. Ръководителят на Комисията по жалби и възражения (КЖВ) Джемайл Пецани потвърди, че изборите са протекли без инциденти, въпреки че местната телевизия съобщи за сблъсъци между привърженици на двете партии в Липлян. Няма официално потвърждение на предполагаемите инциденти. 
						ЦИК реши да проведе трети тур на изборите в Призрен и Липлян, след като в никоя от общините не беше избран кмет след гласуването на 15 ноември и 13 декември. ДПК победи в повечето общини на изборите през ноември. 
						КЖВ препоръча да се проведат нови избори заради отбелязани нередности при второто гласуване на 13 декември. Комисията също така предложи провеждането на нови избори и в трета община - Гниляне. 
						Вместо това ЦИК издаде заповед за повторно преброяване на гласовете в Гниляне, но все пак до окончателно решение не се стигна. То ще бъде взето от съда. 
						Американският посланик в Косово Кристофър Дел се срещна с Луща на 23 декември. 
						"Вярваме, че след допълнително разглеждане ЦИК ще признае своето задължение да спази изцяло решението на КЖВ за провеждането на нови избори и в Гниляне", заяви Дел. "Смисълът на закона по този въпрос е ясен и ЦИК носи отговорността да издаде заповед за провеждането на нови избори в трите общини съгласно решението на КЖВ от 19 декември."

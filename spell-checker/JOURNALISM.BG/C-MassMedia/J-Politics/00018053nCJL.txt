Според Лабус не е сигурно дали преговорите по ССА с ЕС ще продължат след 5 април
					28/03/2006
					 
						БЕЛГРАД, Сърбия и Черна гора -- Сръбският заместник-премиер Миролюб Лабус каза в понеделник (27 март), че не е сигурно дали преговорите по Споразумението за стабилизация и асоцииране (ССА) с ЕС ще продължат след 5 април. Брюксел вече посочи, че пълното сътрудничество с Трибунала на ООН за военни престъпления -- включително предаването на основния обвиняем Ратко Младич -- е условие за продължаването на процеса, каза Лабус. Правителството трябва да направи всичко възможно, за да изпълни условието, тъй като "мястото на Сърбия е в Европа", каза той.
						По време на посещение в Швеция в понеделник сръбският президент Борис Тадич каза, че случаят с Младич е труден и Белград се нуждае от "разбирането" и "подкрепата" на международната общност.
						Също в понеделник министърът на отбраната Зоран Станкович потвърди, че е имало заговор на група от около 50 военни, чиято цел е била да се защити Младич от арест. Тази информация е била включена в доклад на тайните разузнавателни служби, изготвен за правителството през януари. (Уошингтън Поуст - 28/03/06; РТС, Танюг - 27/03/06)

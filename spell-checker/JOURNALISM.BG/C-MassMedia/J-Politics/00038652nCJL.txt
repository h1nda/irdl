Закон за преструктуриране на вътрешното министерство се провали в Камарата на депутатите в Румъния 
					25/05/2011
					
						БУКУРЕЩ, Румъния - Във вторник (24 май) управляващата коалиция не успя да спечели достатъчно гласове в Камарата на депутатите за приемането на важен закон за преструктуриране на вътрешното министерство. Това стана въпреки факта, че правителството има удобно мнозинство в тази камара на парламента. Законопроектът обаче не беше отхвърлен, защото срещу него гласуваха по-малко от необходимия брой депутати. По тази причина законопроектът може да бъде внесен за ново разглеждане през есента. 
						В края на миналата година правителството реши да преструктурира министерствата на финансите и вътрешните работи, като съкрати почти 10 000 държавни служители през 2011 г. Това е част от реформата на публичния сектор, договорена с МВФ. (Евениментул Зилеи, Котидианул, Адевърул - 25/05/11; Реалитатя - 24/05/11)

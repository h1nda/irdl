Турското правителство внесе в парламента седмия законодателен пакет за хармонизация с ЕС
24/07/2003
 
АНКАРА, Турция -- В сряда (23 юли) правителството внесе в парламента седмия законодателен пакет за хармонизация с ЕС. Според предлаганите реформи съветът за национална сигурност ще бъде по-скоро съвещателен, отколкото законодателен орган, и ще провежда заседанията си веднъж на два месеца, а не всеки месец, както бе досега. В пакета също така се предлага генералният секретар на съвета да бъде цивилно лице, назначавано от премиера и одобрявано от президента. Промените са в съответствие с исканията на ЕС за ограничаване ролята на военните в политиката. (Радикал - 24/07/03; Анадолска агенция, НТВ, TРT 2, AФП - 23/07/03)

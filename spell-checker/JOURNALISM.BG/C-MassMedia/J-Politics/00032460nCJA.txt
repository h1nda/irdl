Предстои балотаж на президентските избори в Румъния
					23/11/2009
					Първият тур на изборите в неделя протече при висока избирателна активност.
					От Паул Чокою за Southeast European Times от Букурещ - 23/11/09
 
					 
						
Избирателната активност в неделя (22 ноември) беше по-висока от очакваната. [Габриел Петреску/SETimes]
						Бившите политически партньори Траян Бъсеску и Мирча Джоана ще се изправят един срещу друг след две седмици в един от най-оспорваните двубои от историята на президентските избори след края на комунизма. 
						Според публикуваните в понеделник (23 ноември) частични резултати от Централната избирателна комисия (ЦИК) Бъсеску печели 32,8 % от гласовете на първия тур на изборите в неделя, а Джоана е получил 29,7 %. Либералът Крин Антонеску е на трето място с 20,8 %.
						Избирателната активност беше 53,4 % - една от най-високите от години. 
						Румънците гласуваха и на предизвикал спорове референдум за еднокамарен парламент и намаляване на броя на народните представители от 471 на 300, който беше свикан от Бъсеску. Според проучване от типа "екзит пол", проведено от Центъра за градска и регионална социология (ЦГРС), 87,4 % от хората са дали гласа си за намаляване на броя на депутатите, а 77,4 % са подкрепили еднокамарен парламент. 
						Бъсеску даде висока оценка на тези резултати, определяйки ги като "изключителни". 
						 "Затова моля парламента, след потвърждаване на валидността на резултатите от референдума, да свика комисията по конституционни промени", заяви Бъсеску. 
						Според експерти този успех може да се окаже решаващо предимство за Бъсеску на втория тур на изборите. 
						Джоана обаче изглежда не по-малко уверен. "Работихме усилено, за да стигнем дотук. Ще работим още по-усилено и заедно ще спечелим на 6 декември", заяви той. Лидерът на социалдемократите обеща, ако стане президент, бързо да сложи край на политическата криза. 
						"Като президент до Коледа ще възложа управлението на страната на екип от най-честните и компетентни хора от парламентарното мнозинство и извън него", посочи той. 
						Сформирането на стабилно правителство е ключово условие, за да може Румъния да получи последната вноска по договора за заем от 20 млрд. евро с МВФ. 
						Изборите преминаха под засилено наблюдение след изразените по време на предизборната кампания подозрения в измами. 
						Полицейски патрули спираха автобуси, за да предотвратят така наречения „изборен туризъм", транспортиране на хора от един район в друг, за да гласуват на няколко места. 
						Президентските избори в неделя бяха първите в Румъния след присъединяването на страната към ЕС през 2007 г. и шестите след падането на комунизма през 1989 г.

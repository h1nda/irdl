Политик ветеран бе преизбран за лидер на основната опозиционна партия в Турция 
					31/01/2005
					Един от ветераните в турската политика Дениз Байкал бе преизбран в неделя за преседател на Народно-републиканската партия. Вълненията, които обаче съпътстваха двудневния партиен конгрес, подсказват, че организацията е изправена пред сериозна криза. 
					( Нюьорк таймс,Tъркиш дейли нюз - 31/01/05; AФП, AП, Анадолу агенси, Turks.us - 30/01/05; FT - 27/01/05)
 
					 
						
Лидерът на Народно-републиканската партия Дениз Байкал маха на свои привърженици по време на партиен конгрес в Анкара в събота (29 януари). [AФП]
						Един от ветераните в политиката Дениз Байкал бе презибран в неделя (30 януари) начело на Народно-републиканската партия (НРП). Извънредният двудневен конгрес на партията обаче разкри дълбоки разделения в рамките на най-голямата турска опозиционна партия. 
						Единственият съперник за поста на Байкал бе Мустафа Саригюл, 48-годишният кмет на богатия район на Истанбул Шъшлъ. Шестедесет и шестгодишният Байкал, който ръководеше партията през последните 12 години, бе преизбран след като 674 от общо 1 219 делегати, присъствали на конгреса, гласуваха за него. Според устава на НРП един кандидат трябва да бъде подкрепен от най-малко 628 делегати, за да спечели вота от първия тур. 
						Основателят на съвременната турска светска държава и неин първи президент Мустафа Ататюрк създаде НРП през 1923 г. Той ръководеше партията до 1938 г. В 80-годишната си история партията е участвала в коалиционни правителства. Понастоящем тя е единствената партия, представена в турския парламент, като оставим настрана управляващата Партия на справедливостта и развитието (ПСР) на премиера Реджеп Тайип Ердоган. 
						На общинските избори през 2004 г. ПСР спечели 41.5 % от гласовете, докато едва 18 % от гласоподавателите подкрепиха НРП. Много партийни членове впоследствие разкритикуваха лидерството на Байкал, твърдейки, че НРП се нуждае от човек, който е способен да модернизира партията и нейната идеология. 
						По време на пламенна реч, продължила повече от два часа, по време на откриването на конгреса в събота Байкал отново отправи обвинения в корупция срещу Саригюл, когото той по-рано се бе опитал да изгони от партията.
						Допринасяйки за нарастване на напрежението, Саригюл се опита да достигне до трибуната, за да отговори на твърденията на партийния лидер, без да е получил разрешение от Съвета на конгреса. Започнаха сбивания, като делегатите се замеряха с пластмасови столове и други предмети. 
						Конгресът в края на седмицата остави привържениците на НРП в неодумение относно бъдещето на партията в момент когато популярността на ПСР, засилена от добрите икономически новини и напредъка към членство в ЕС, продължава да се увеличава.

Шрьодер подкрепи кандидатурата на Турция за начало на преговорите за присъединяване към ЕС
24/02/2004
 
АНКАРА, Турция -- Германският канцлер Герхард Шрьодер заяви на премиера Реджеп Таийп Ердоган в понеделник (23 февруари), че Турция е поела по "правилния път" в усилията си да покрие стандартите за членство в ЕС. Той призова правителството да продължи неотклонно с прилагането на реформите и каза, че преговорите за присъединяване трябва да започнат, когато Турция изпълни критериите от Копенхаген. "ЕС трябва да удържи на вече дадената дума," посочи Шрьодер, допълвайки, че това може да стане в края на годината. Шрьодер, първият германски канцлер посетил Анкара през последните 11 години, също така оцени високо Турция за ролята й във възобновяване на преговорите по обединението на Кипър.
Други новини от понеделник: турският външен министър Абдулах Гюл пристигна в Москва на четиридневно официално посещение. Във фокуса на срещите му ще бъде сътрудничеството в глобалната борба срещу тероризма и усилията за укрепване на двустранните делови връзки. (Хюрриет - 24/02/02; АП, АФП, Анадолска агенция, НТВ, ТРТ 2, ИТАР-ТАСС - 23/02/04)

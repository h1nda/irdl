Сръбският президент Тадич е оптимист за евентуалния арест на Младич 
					06/03/2009
					 
						БЕЛГРАД, Сърбия -- Правителството събра напоследък нова информация за местонахождението на укриващия се обвиняем във военни престъпления Ратко Младич и ще го арестува, каза на международна конференция по сигурността в Югоизточна Европа в четвъртък (5 март) в Белград сръбският президент Борис Тадич. „Сърбия е абсолютно решена да се бори с всеки вид престъпление, включително военните престъпления,” каза той, добавяйки, че всички усилия на предишните правителства да закрилят определени хора са история. Арестуването на Младич ще позволи прилагането на Споразумението за стабилизация и асоцииране между Сърбия и ЕС.
						Други новини -- В четвъртък министърът на правосъдието Снежана Малович отстрани трима съдии от Върховния съд заради освобождаването на Милорад Брацанович, бивш заместник-шеф на тайните служби на Слободан Милошевич. Тримата издали заповед за предсрочно освобождаване на Брацанович по време на разглеждане на апелативна жалба по-рано този месец. Той излежаваше двегодишна присъда за това, че не е успял да предотврати убийството на бившия сръбски президент Иван Стамболич и опита за убийство на опозиционния лидер Вук Драшкович през 2000 г. (Ройтерс, Радио Сърбия, РТС, АП, Вечерне новости, Б92, Блиц - 05/03/09)

Турция и Великобритания подписаха споразумение за партньорство 
					25/10/2007
					Турският премиер Реджеп Тайип Ердоган и британският премиер Гордън Браун се срещнаха по-рано тази седмица в Лондон, където обсъдиха проблема с ПКК и кандидатурата на Турция за членство в ЕС.
					От Ахмет Гьормез за Southeast European Times – 25/10/07
 
					 
						
Британският премиер Гордън Браун (вляво) и турският премиер Реджеп Тайип Ердоган се срещнаха на "Даунинг Стрийт" 10 в Лондон. [Ахмет Гьормез]
						По време на двудневното си посещение в Лондон по-рано тази седмица турският премиер Реджеп Тайип Ердоган се срещна с британския премиер Гордън Браун. Посещението се състоя в съдбовен момент за Турция, която обмисля евентуална военна операция в Ирак. 
						"Не можем да чакаме вечно,'' каза Ердоган във вторник (23 октомври) по време на посещението. 
						Двамата премиери обсъдиха евентуалното навлизане на турската армия в Ирак с цел да попречи на терористите от Кюрдската работническа партия (ПКК) да използват базите си в страната за нападения срещу Турция. Те подписаха също стратегическо споразумение за сътрудничество в борбата срещу тероризма. 
						Великобритания "напълно и категорично осъжда'' насилията, извършвани от ПКК, каза Браун на пресконференция след разговорите с Ердоган. 
						"Проведохме много задълбочени разговори относно основните притеснения, които и двамата споделяме във връзка със случващото се в региона,'' каза Браун. "Убийството на 12 войници от турската армия и отвличането на други осем бяха осъдени от цялата световна общност.'' 
						"Ще работим упорито с турското правителство по тази трудна ситуация,'' каза Браун. Той подчерта също, че страната му подкрепя присъединяването на Турция към ЕС, и изрази надежда, че преговорите за присъединяване на Турция към Съюза ще "се придвижат напред" на следващата среща на върха на Съвета на ЕС, която ще се проведе през декември. 
						Подписаното във вторник споразумение изтъква значението на сътрудничеството между Обединеното кралство и Турция и призовава за "повече действия в борбата срещу тероризма", включително обмен на разузнавателна информация и доказателства. То призовава също за по-голямо сътрудничество в областта на търговията, сигурността, икономиката и културата. 
						В документа Великобритания обещава да подкрепи и да поддържа развитието на присъединителните преговори на Турция с ЕС, да помогне да се сложи край на изолацията на кипърските турци, да насърчи и други от международната общност да обединят усилията си за задълбочаване на отношенията между Обединеното кралство и Турция в областта на отбраната и да подобри сътрудничеството в областта на сигурността в глобален мащаб. 
						Ключови области от взаимен интерес са борбата с тероризма и предотвратяването на разпространението на оръжия за масово унищожение, сигурността на въздушния транспорт и борбата с търговията с наркотици, незаконната имиграция и други прояви на организирана престъпност. 
						Назоваването обаче на Северен Кипър "Севернокипърска турска република" и призивите за прекратяване на изолацията на кипърските турци са неща, които предизвикаха недоволството на кипърските гръцки власти и те изразиха тревогата си в декларация, публикувана в сряда. В отговор британският върховен комисар в Кипър Питър Милет каза, че Лондон твърдо подкрепя единството на острова и усилията на ООН да приложи споразумението от 8 юли между двете страни. 
						След срещата си с Браун Ердоган говори пред организацията "Оксфорд Юниън", където отново отправи предупреждение за възможни военни действия в Северен Ирак. Ердоган каза, че правителството му ще изчака още няколко дни за ново развитие на събитията. Ако такова не настъпи, каза той, Турция сама ще си свърши работата. 
						Междувременно във Вашингтон държавният секретар на САЩ Кондолиза Райс и гостуващият в страната британски външен министър Дейвид Милибанд изразиха надежда, че министрите от Турция, Ирак и Съединените щати ще се съгласят да се срещнат по време на конференция в Истанбул към края на следващата седмица.

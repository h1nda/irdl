Румънският президент Бъсеску ще върне в парламента закона за пенсиите 
					08/10/2010
					 
						БУКУРЕЩ, Румъния -- В четвъртък (7 октомври) президентът Траян Бъсеску изненадващо каза на пресконференция, че няма да обнародва закона за пенсиите, а ще го върне в парламента за допълнително обсъждане. Бъсеску заяви, че е взел решението си поради промяна в закона, която повишава пенсионната възраст за мъжете и жените на 65 г. Той настоява, че за жените тази възраст трябва да е 63 г. „Жените в Румъния вършат двойна работа”, обясни Бъсеску, имайки предвид задълженията на жените в домакинството. 
						Решението на президента идва след решението от сряда на Конституционния съд, че промените в закона за пенсиите са конституционни, като по този начин се отхвърлят жалбите, внесени от опозицията. Очакваше се Бъсеску да обнародва закона, тъй като той трябваше да бъде одобрен миналия месец съгласно споразумение с МВФ. Реформата на пенсионната система е една от най-важните структурни реформи, които трябва да бъдат осъществени тази година, като се има предвид бюджетният дефицит. (Финанчиарул - 08/10/10; Hotnews.ro, Медиафакс - 07/10/10)

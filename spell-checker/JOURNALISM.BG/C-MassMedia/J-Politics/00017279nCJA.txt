Албания подписа нови споразумения с МВФ и Световната банка
					18/01/2006
					Бюджетната политика и контролът върху разходите са сред основните въпроси, посочени в новото проектоспоразумение, подписано миналата седмица между Албания и МВФ. Световната банка междувременно призова Албания по-добре да управлява получената чуждестранна помощ.
					От Ерлис Селимай за Southeast European Times от Тирана – 18/01/06
 
					 
						
"Налице е развитие в правилната посока, което ще гарантира макроикономическа стабилност," каза премиерът Сали Бериша. [АФП]
						Албанското правителство подписа тригодишно проектоспоразумение с МВФ на 11 януари. Договорът дава редица насоки за албанските институции, като например изготвяне на реалистичен бюджет и определяне на праг за постъпленията от данъци, както и подобряване на контрола върху разходите. Очаква се съветът на МВФ да одобри споразумението на 27 януари.
						"С удоволствие мога да отбележа, че през тези месеци е налице развитие в правилната посока, което ще гарантира макроикономическа стабилност и стабилно развитие," каза премиерът Сали Бериша на церемонията по подписването на документа. "Също така е важно през втората половина на годината да се реализира пакет от финансови мерки, които ще насърчат икономическия растеж и заетостта в Албания," добави той. 
						Документът бе подписан в присъствието на Бериша, представителя на мисията на МВФ Ан Маргарет Уестин, финансовия министър Ридван Боде и управителя на централната банка на Албания Ардиан Фулани. 
						"Смятаме, че това е една много добра програма, солидна и консервативна. Искам да се възползвам от тази възможност да благодаря на правителството и на всички основни участници за изключително тясното и много ефективно сътрудничество, и най-вече за голямата инициативност, която те показаха във връзка с тази реформа," каза Уестин пред журналисти. 
						По отношение на условията, изложени в споразумението, Бериша каза, че по-добрата фискална администрация е в основата на програмата на правителството му. Условията, обясни той, включват "редуциране на фискалната система в бъдеще, създаване на благоприятна среда за бизнеса, сериозни усилия за регулиране на финансовите пазари … и продължаване на процеса на приватизация". 
						Междувременно Световната банка съобщи на 10 януари, че ще отпусне на Албания заем от 196 млн. долара до 2009 г. в рамките на новата си стратегия за подпомагане на страната. Средствата, които ще бъдат предоставени чрез Агенцията за международно развитие и Международната банка за възстановяване и развитие, ще бъдат използвани за засилване на икономическия растеж и за борба с бедността чрез подпомагане на инициативи в частния сектор и по-добра организация на обществените услуги. 
						"Целта на тази стратегия е да се подкрепи Националната стратегия на Албания за обществено и икономическо развитие и процесът на преговори по Споразумението за стабилизация и асоцииране с ЕС," каза ръководителят на мисията на Световната банка в Тирана Надир Мохамед. 
						Банката призова също Албания да подобри начина, по който управлява програмите за чуждестранна помощ за борба с бедността и безработицата. "Предизвикателството за новото правителство е как да реализира проектите, как да постига резултати," е казал Мохамед във вторник (17 януари), цитиран от АП. Предишен заем на Световната банка в размер на 130 млн. долара не донесе очакваните резултати, особено що се отнася до подобряване на управлението, е добавил той.

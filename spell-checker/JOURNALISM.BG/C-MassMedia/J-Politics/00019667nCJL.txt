Сръбският президент Тадич порица идеята за Армия на Косово
					21/08/2006
					 
						БЕЛГРАД, Сърбия -- Президентът Борис Тадич остро порица в петък (18 август) забележките, направени наскоро от лидерите на косовските албанци за формиране на Армия на Косово. Президентът Фатмир Сейдиу и премиерът Агим Чеку са споменали за подобна възможност по различни поводи през последните две седмици. Тадич заяви, че това ще бъде неприемливо и много опасно. Той призова международната общност да предотврати подобна възможност и предупреди, че това може да дестабилизира региона. 
						В неделя лидерът на косовските сърби Оливер Иванович заяви, че той не вярва, че може да бъде създадена армия. По-вероятно според него е да бъде сформирана малка част като почетна гвардия с численост 100-200 души. (Танюг - 20/08/06; Бета, Б92, FoNet - 19/08/06)

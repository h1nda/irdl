ОССЕ призова за повече яснота в законите за собствеността в Косово
					21/05/2009
					ОССЕ призовава Косово да разплете възела от объркващи закони и практики, свързани със собствеността.
					От Беса Бечири за Southeast European Times от Прищина -- 21/05/09
 
					 
						
Косово се бори с нестабилната собственост върху имотите. [Гети Имиджис]
						Мисията на ОССЕ в Косово публикува миналия месец твърде рязък доклад за начина, по който косовската съдебна система е гледала споровете за права на собственост. Озаглавен „Оспорване на собствеността върху недвижимо имущество в Косово”, той критикува настоящата правна несигурност и съдебни практики в тази област. 
						ОССЕ, която следи дела за собственост от 2004 г. насам, заяви, че законите на страната относно правата върху недвижимо имущество, са „сложни, често неясно написани и пръснати в най-различни инструменти." Наред с неразборията от административни решения и съдебни практики те създават "усложнена и наглед непроницаема система за уреждане на спорове за ... собственост,” се казва в него. 
						Според ръководената от ООН Мрежа за подпомагане, изследването е установило, че косовските „съдилища често придават по-голяма тежест на показанията на заинтересованите страни, отколкото на документалните доказателства”, демонстрирайки модел на погрешна аргументация и неправилно претеглени доказателства. 
						Съдилищата често потвърждават прехвърлянето на собственост, без да бъде представен юридически договор, се докладва в изследването, което е в нарушение на приложимото право и се смята повсеместно за съмнителна практика в една следвоенна обстановка, характеризираща се с много отсъстващи или изчезнали собственици. 
						Според ОССЕ съдилищата често „не посочват правните разпоредби, подкрепящи решенията им”, и прекалено охотно "назначават временни представители на отсъстващите ответници, без да спазват съответните процедури". 
						Кристофър Декър от ОССЕ отбелязва скритите проблеми при подобна неразбория. „Правилното отсъждане по спорове ... е важно, защото прилага върховенството на закона, утвърждава правата на човека и създава възможности за завръщане на разселените лица,” казва Декър, добавяйки, че „икономическото развитие” изисква прозрачни закони за собствеността върху имотите. 
						Безредиците и сблъсъците от 90-те години на миналия век затрудняват определянето на собствеността върху имотите в Косово. Много архиви бяха унищожени през войната, а при изтеглянето си сърбите отнесоха кадастралните регистри в Сърбия, но биха могли да претендират за собственост върху 58,79 % от земите в Косово. 
						Освен това много косовски граждани са преминали през редица правни системи през живота си, включително в комунистическа Югославия, ерата на либерализма през 80-те години на миналия век, периода на 90-те години под управлението на Милошевич, когато Косово загуби автономния си статут, на ЮНМИК и Република Косово. 
						Косовската агенция по собствеността, основана през 2006 г. за обработване на искове за частна недвижима собственост, е публикувала на уебсайта си списък с 40 487 имуществени искове – сериозен брой за страна с население от приблизително 2 млн. души. Най-засегнати от несигурността са градовете Печ, Гниляне, Призрен и Прищина.
						Нестабилността на собствеността подрива доверието на всеки косовски гражданин, независимо дали е „косовски албанец, разселен косовски сърбин ... или косовски ром, пребиваващ едва-едва в неофициално селище,” предупреди Международният център за правосъдие по време на преход. 
						Според центъра в страната може да се насърчи помирението, ако всеки зачита старата поговорка "Cdo njeri eshte mbret ne shtepine e tij" (Всеки човек е цар в собствения си дом).

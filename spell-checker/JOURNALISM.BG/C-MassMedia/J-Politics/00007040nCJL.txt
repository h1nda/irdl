Партиите се борят за популярност със започването на предизборната кампания в Хърватска
23/05/2003
Изборите през 2004 г. в Хърватска може да изглеждат далече, но политическите партии вече започнаха подготовката.
От Ивана Ерчег за Southeast European Times от Загреб - 23/05/03
 
 
Въпреки че никой не знае точната дата на следващите избори в Хърватска, повечето политически партии вече започнаха кампаниите. Изборите засега са насрочени за 2 април 2004 г., но според премиера Ивица Рачан вотът може да се проведе и в началото на декември, или след 25 януари 2004 г.
Рачан призова министрите да поставят на преден план въпросите на правителството пред приоритетите на собствените им партии. Едно от неговите безпокойства е кандидатурата на Хърватска за членство в ЕС. "Правителството трябва да отговори на 4000 въпроси във връзка с кандидатурата. Ако Хърватска желае да стане член на ЕС, тя не трябва да допуска грешки и никой няма право да действа безотговорно".
Поради общественото разочарование от неувереността на правителството в провеждането на радикални икономически реформи и в ускоряването на приватизацията, популярността на Рачан е под въпрос. Според проучвания на общественото мнение неговата Социалдемократическа партия (СДП) може да получи само 13% от гласовете, ако изборите се проведат сега. Предишната управляваща партия Хърватски демократически съюз (ХДС) би получила около 22% от гласовете. Главният партньор на СДП Хърватската селска партия (ХСП) би спечелила 10%, което е със 6% по-малко, отколкото през 2001 г. Единствената партия от управляващата коалиция, която е в подем, е Хърватската народна партия (ХНП), увеличила популярността си от 4% на 9% през тази пролет. Хърватската социал-либерална партия (ХСЛП) напусна управляващата коалиция и се разцепи, и вероятно няма да премине избирателния праг от 5%.
Макар че ХДС е най-силната партия в Хърватска, нейният председател Иво Санадер започна преговори за евентуална дясна коалиция с десните и дясноцентристките опозиционни партии -- с ХСЛП, с партията на бившия външен министър Мате Гранич Демократически център и с Хърватската партия за права, ръководена от ортодоксалния националист Анто Дапич. ХДС се надява, че ХСП ще се откаже от СДП и ще се преориентира към партньорство с нея.
Завършването на магистралата Загреб-Сплит и получаването на покана от ЕС за членство биха могли да бъдат в полза на Рачан, като подобрят имиджа на правителството. Когато Хърватска внесе заявката си за членство в ЕС, Рачан обеща да работи за утвърждаване на принципите на свободата, демокрацията, правата на човека и правото на закона, върху които се базира ЕС.
Рачан също така изрази подкрепа за екстрадицията в Хага на заподозрените във военни престъпления. Неочаквано хърватската полиция откри и арестува обвиняемия Ивица Раджич. На 10 май хърватската полиция обяви възнаграждение от 350000 куна за всяка информация, която може да доведе до арестуването на втория обвиняем ген.Анте Готовина.
За да подобри още повече имиджа си, Рачан неотдавна нае като специален консултант говорителя на хърватската телевизия Кресимир Мачан. Правителството също така закупи земен участък в Блейбърг, където ще построи паметник в чест на хърватите, убити от партизаните на Тито през Втората световна война. Ако нарасне обществения рейтинг на правителството, ще се повиши и популярността на самия Рачан.

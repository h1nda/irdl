Реформатор печели изборите за кмет в Белград 
					04/10/2004
					Вторият тур на местните избори в Сърбия в неделя приключи при много оспорвани резултати на два от най-важните балотажа. Прореформаторският кандидат Ненад Богданович спечели с малка разлика пред ултранационалистическия си опонент за кметския стол в Белград, а радикалите надделяха изключително трудно над демократите в Нови сад.
					От Душан Кошанович за Southeast European Times в Белград - 04/10/04
 
					 
						
Ненад Богданович от Демократическата партия (вляво) спечели изборите за кмет на Белград, побеждавайки кандидата на сръбските радикали Александър Вучич. [АФП]
						Кандидатът на Демократическата партия (ДП) Ненад Богданович ще бъде кмет на Белград, след като победи претендента на ултранационалистическата Сръбска радикална партия (СРП) по време на втория изборен тур в неделя (3 октомври). Според Центъра за свободни избори и демокрация, неправителствена организация от Белград, Богданович е спечелил 50,3% от гласовете, а неговият опонент Александър Вучич взе 48,3 %. 
						Малката разлика бе изненадваща. Богданович имаше 4-процентна преднина след първия тур преди две седмици и бе подкрепен от всички други продемократични кандидати, явили се на този тур. Според анализатори на изборния процес много ог избирателите на ДП, които вероятно са били сигурни в победата, не са явили през урните . 
						"В мен няма съмнение, че Белград ще се преобрази през следващите четири години. Не се съмнявам, че Белград ще се превърне в истински метропол и център на Югоизточна Европа," заяви Богданович след вота. "Белград е Европа и това бе подчертано тази вечер. " 
						Вучич поздрави Богданович с победата, но каза, че оспорваният резултат е показателен за това " кой ще спечели следващите избори." Според него една по-голяма избирателна активност би била в негова полза. 
						Във втория по големина сръбски град Нови сад надпреварата бе дори по-оспорвана. Мая Гойкович от СРП имаше значителна преднина след първия тур, но ДП проведе ожесточена кампания от името на своя кандидат Борислав Новакович. Резултатът бе относително висока активност от 45 %. В крайна сметка Гойкович спечели с 49,9% срещу 49,2 % т.е. с разлика от само 650 гласа. 
						Коментирайки малките разлики в Белград и Нови сад сръбският финансов министър Младжан Динкич каза, че нито един от членовете на демократичния блок не би могъл да се изправи самостоятелно срещу крайните националисти. "Фактът, че популистките кандидати получават такива добри резултати, трябва да бъде сигнал за всеки, че е необходим различен подход. Тези резултати вероятно водят до по-добри отношения между партиите на демократичния избор," изтъкна Динкич.
						Победата на ДП в Белград в неделя бе вторият важен успех на партията от месец юни насам, когато Борис Тадич спечели президентската надпревара срещу Томислав Николич от СРП. След като пусна гласа си в неделя, Тадич каза, че изборите трябва да гарантират устойчивостта на демократичните реформи в Сърбия. 
						"Не бива да правим нито една политическа стъпка, която да ни отклонява от целта ни да се присъединим към ЕС, " посочи той.

Според международните наблюдатели избирателният закон в Черна гора трябва да бъде променен
11/02/2003
Екипът от международни наблюдатели обяви в неделя (9 февруари), че президентските избори в Черна гора са проведени в съответствие с международните стандарти, но предупреди, че са необходими промени, за да бъде предотвратен следващ неуспех.
(АФП, Гардиън, Радио"Гласът на Америка" - 11/02/03; ОССЕ, АП, БиБиСи, СиЕнЕн, РФЕ/РЛ, Радио Б92 - 10/02/03)
 
 
След вторите неуспешни президентски избори за шест седмици, международните наблюдатели призоваха Черна гора да промени избирателния си закон и да премахне изискването, което би предизвикало провал и на следващото гласуване. "Тези клаузи, уникални за Сърбия и Черна гора в региона на ОССЕ, трябва да бъдат променени преди насрочването на следващите президентски избори", заяви ръководителят на мисията наблюдатели на ОССЕ в Подгорица Николай Вълчанов в понеделник (10 февруари).
Както и при първите президентски избори на 22 декември, председателят на парламента и действащ президент Филип Вуянович, номиниран от управляващата Демократическа партия на социалистите (ДПС) на премиера Мило Джуканович, спечели повече от 80 процента от гласовете. Броят на гласувалите обаче - около 47 процента - се оказа под необходимия прагов минимум от 50 процента, необходим за валидността на резултатите. Главната опозиционна Социалистическа народна партия (СНП) отново бойкотира изборите и не излъчи свой кандидат. Повечето от нейните поддръжници последваха призива и не отидоха да гласуват.
Перспективата за безкрайно повторение на изборите "носи риска от продължителна политическа нестабилност", предупреди Вълчанов. Изразявайки съжалението си заради бойкота на опозицията, той силно разкритикува ДПС заради опитите им да увеличат броя на гласувалите чрез натиск върху служителите от държавния сектор да гласуват.
Подобни избирателни клаузи направиха невалидни последните президентски избори в Сърбия, другият член на новия съюз Сърбия-Черна гора, който бе създаден миналата седмица. Там недостатъчният брой гласували лишиха водача Воислав Кощуница, президент на вече бивша Югославия, от победа.
Нови президентски избори се очакват в Черна гора през следващите два или три месеца. Вуянович е заявил, че ще участва отново, ако бъде номиниран. Говорителят на СНП Драган Копривица обяви, че неговата партия ще представи кандидат, ако бъде променен избирателния закон.
Според изявлението на 65-членния екип от международни наблюдатели, администрацията на Черна гора, отговаряща за изборите, си е свършила работата професионално и с необходимата прозрачност, и не са регистрирани сериозни нередности в неделя. Мисията направи заключение, че изборите са преминали в съответствие с международните стандарти, но подчерта спешната нужда от промяна на избирателния закон преди насрочването на следващите избори.
ОССЕ посочи и други спорни моменти в избирателния закон на Черна гора, които трябва да бъдат преразгледани. Те включват мандата на избирателните комисии, изискванията за свикване и насрочване на повторни избори, процедурите за преброяване на гласовете и критериите, на които трябва да отговарят кандидатите.

Съдилищата в Косово са отрупани с дела за измами по време на изборите
					21/04/2012
					Изборите през декември 2010 г. бяха помрачени от измами и манипулации. Сега обвиняемите са изправени пред съда.
					От Мухамет Брайшори и Сафет Кабаши за Southeast European Times в Прищина - 21/04/12
 
					 
						
Вотът бе помрачен от подмяна на бюлетини и политически манипулации. [Ройтерс]
						В най-голямото дело пред съдебната система на Косово, прокуратурата обвини 1 343 души за изборни измами - в злоупотреби с правото на глас и унищожаване на бюлетини - по време на изборите през декември 2010 г. Очаква се още 931 души да бъдат обвинени в Прищина и Призрен. 
						Лаура Пула, координатор на прокурорския екип за изборните измами, каза за SETimes, че общинските прокурори са работили за изправянето на отделни лица, които са манипулирали вота по време на изборите, пред правосъдието, но това се е оказало трудно. 
						"Това е първото съдебно преследване от този вид, което изисква сериозно обмисляне и [ние] трябваше да работим бързо по делата, което включваше процес с толкава много участници", каза Пула. 
						Себ Битичи, изпълнителен директор на Института за балканска политика, каза за SETimes, че капацитетът на съдилищата в Косово е ограничен за разглеждането на толкова много дела. 
						"Koсово има най-малко съдии в Европа - 14 съдии на всеки 25 100 жители - и в такава ситуация капацитетът на съдилищата е слаб. Но това не означава, че съдилищата трябва да го използват като извинение за липсата на съдебни процеси. Делата трябва да се разглеждат стриктно и да се издават присъди, за да се предотвратят измамите; а не само символични присъди, както става досега," каза Битичи. 
						Пула каза, че за прокурорите изясняването на изборните измами е приоритет. 
						"Това създаде объркване по време на общите избори в медиите и в гражданското общество. ... За да бъдем прозрачни, ние публикувахме периодични съобщения за напредъка на разследването и изясняване на манипулациите. Не можем да бездействаме, когато сме свидетели на такива случаи на измама и не ги превръщаме в приоритет", каза Пула. 
						Битичи е съгласен. "Не е важно дали е имало инстанция, която е дала нареждания - манипулирането на избори е престъпно деяние и всеки подобен случай трябва да бъде санкциониран, независимо на какво ниво е", каза той. 
						"Мащабите на измамите са много големи и е ощетена легитимността на институциите ... съществува объркване сред гражданите и по отношение на демократитчния процес, което е много тревожно, особено при положение че Косово току-що е поело по пътя на демократизацията", каза Битичи за SETimes. 
						Пула каза, че осъдените няма да имат право да работят в областта на изборния процес за срок от четири години, освен че ще излежат присъдите, които ще получат. 
						"[Ще има] и други мерки, които ще предприемат Централната избирателна комисия и други институции, като прочистване на пълните избирателни списъци, организиране на избори през лятото, когато дните са по-дълги и отварянето на центрове за преброяване на бюлетините," каза Битичи. 
						Пула каза, че е важно осъдителните присъди да повишат съзнанието в бъдеще. 
						"Бихме искали повечето решения да бъдат строги, тъй като присъдите са най-вече глоби или условни. Това ни накара да внесем жалба [срещу] почти всички съдебни решения досега. Мога да кажа, че сме подали жалби срещу повече от 90% от делата." 
						Адриан Бейтулаху от "Гражданска демокрация в действие", местна НПО в Прищина, бе наблюдател на изборите. 
						"Беше ужасно за демокрацията да се наблюдава случилото се през декември 2010 г. - представители на всички партии манипулираха [вота] - като фалшифицираха подписи, резултати и т.н, само за да спечелят - [пренебрегвайки] отражението на това върху демокрацията и волята на народа", каза Бейтулаху за SETimes. 
						Общинският съд във Феризай осъди трима членове на избирателни комисии - Наим Сахити ( ДПК), Агрон Зекири (Самоопределение) и Агим Рамадани (ДСК) - на шест месеца затвор през февруари. Тримата бяха обявени за виновни в нарушения по време на изборния процес през 2010 г. в село Софтай. 
						Съдийският състав, ръководен от Башким Хисени, заяви, че официалните представители са поставили в урната 274 бюлетини, подкрепящи техни кандидати, и са извадили от нея 171 бюлетини с имената на техни опоненти. 
						"С тези решения искаме да покажем на всички лица, които официално са включени в изборния процес и на онези, които [планират да бъдат] част от следващите избори, да бъдат внимателни и да ръководят процеса с достойнство", каза Хисени за SETimes. "Съдът ще продължи да издава присъди срещу всички онези, които са злоупотребили с вота, дори да става въпрос за една бюлетина, защото това опорочава целия процес." 
						В отговор на оплаквания на прокурори, че съдът не издава достатъчно строги присъди, съдията обясни, че нивото на нарушения от страна на всеки от обвиняемите е различно и че в някои случаи, обвиненията не са били доказани. "Съдът отсъди достатъчно тежки наказания - осъдихме хора на затвор", каза Хисени. 
					
				
			
					 
					
 
 

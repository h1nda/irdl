Бок каза, че Румъния ще подпише споразумение с МВФ и ЕС до две седмици
					25/03/2009
					 
						БУКУРЕЩ, Румъния -- Във вторник (24 март) министър-председателят Емил Бок каза, че Румъния ще подпише споразумение с МВФ и ЕС до десет или 14 дена след получаването на отговор на писмото за намерения на правителството. Очаква се кабинетът да одобри това писмо на своето заседание в сряда. Техническото споразумение ще включва многостранен финансов пакет за Румъния в размер до 18 милиарда евро за подпомагане поддържането на икономическата стабилност в условията на световната финансова криза.
						Други новини -- Върховният съд реши във вторник отново да отложи делото срещу бившия министър-председател Адриан Нъстасе. Той ще трябва да отговаря по обвинения в корупция във връзка с набирането на финансови средства по време на неговата президентска кампания през 2004 г. Съдът пренасрочи делото за 15 април. Нъстасе твърди, че обвиненията са политически мотивирани и че президентът Траян Бъсеску "е разпоредил" провеждането на този процес. (Медиафакс, Зиаре, Реалитатя TV - 24/03/09)

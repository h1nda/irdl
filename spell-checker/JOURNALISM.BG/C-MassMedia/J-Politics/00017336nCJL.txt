Мисията на ЕК в БиХ потвърждава, че техническите преговори по ССА ще започнат в сряда
					23/01/2006
					 
						САРАЕВО, Босна и Херцеговина (БиХ) -- Фране Мароевич, говорител на Европейската комисия (ЕК) в БиХ, потвърди в неделя (22 януари), че техническите преговори по Споразумението за стабилизация и асоцииране (ССА) ще започнат в сряда, както е предвидено. Това показва, че екипът на ЕС, наблюдаващ темпа на реформите, е решил, че БиХ е постигнала достатъчен напредък за започване на преговорите. 
						Също в неделя парламентът на Република Сръбска обяви планове за обсъждане на инициативата на опозицията за внасяне на вот на недоверие срещу правителството тази седмица. Председателят на парламента Душан Стоичич заяви, че дебатът най-вероятно ще започне в сряда или в четвъртък. Съюзът на независимите социалдемократи твърди, че разполага с достатъчно гласове да отстрани от власт правителството на управляващата Сръбска демократическа партия. (Независне новине - 23/01/06; ПБС БиХ, РТРС - 22/01/06)

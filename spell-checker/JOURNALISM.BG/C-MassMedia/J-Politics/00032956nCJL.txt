Косовският президент Сейдиу поиска международната общност да помогне за разпускането на сръбските паралелни структури
					06/01/2010
					 
						ПРИЩИНА, Косово -- Президентът Фатмир Сейдиу поиска ЮЛЕКС и Международната гражданска служба (МГС) да подкрепят властите в техните усилия за закриване на сръбските паралелни структури в Косово. Сейдиу се срещна във вторник (5 януари) с ръководителя на ЮЛЕКС Ив дьо Кермабон и представителя на МГС Флетчър Бъртън, за да обсъди неотдавнашното назначаване на съдии и прокурори от Белград в паралелните сръбски съдилища. „Република Косово е решена да осъществи на практика "плана Ахтисаари", който включва и разпускането на паралелните структури. Задължение на косовските институции е да си сътрудничат с международните партньори и да предприемат необходимите действия за изпълнението на тези задължения”, каза Сейдиу, добавяйки, че съществува само една съдебна система и всеки опит това да бъде нарушено е незаконен. Говорителят на МГС Анди Макгъфи се съгласи с това, заявявайки, че Косово има своя собствена съдебна структура и действията за отслабването й са неприемливи. (Лайм, Коха Диторе, Зери, Косова Сот - 06/01/10)

Българската опозиция замисля импичмънт на президента Първанов
					18/07/2008
					 
						СОФИЯ, България -- Опозиционните партии решиха в четвъртък (17 юли) да започнат разговори по процедура за импичмънт на президента Георги Първанов заради предполагаемите му връзки с бизнесмена Людмил Стойков. Последният фигурира в доклад на Службата на ЕС за борба с измамата (ОЛАФ) като лице, замесено в схеми за пране на пари, използващи фондове от програмата на ЕС САПАРД. Стойков бе спонсор на предизборната кампания на Първанов. Представителите на опозицията, включително "Демократи за силна България", напуснаха заседанието на Консултативния съвет за национална сигурност в четвъртък, след като Първанов отказа да започне заседанието с отговор на въпроси относно доклада на ЕС. Той бе свикал срещата за обсъждане на неотдавнашните взривове във военните погреби край Челопечене. (БНР, Дневник, Нефтинфо, Дарик - 17/07/08)

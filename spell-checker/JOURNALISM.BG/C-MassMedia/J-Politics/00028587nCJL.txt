Премиерът на Сърбия Цветкович каза, че преговорите за енергийното споразумение с Русия са в застой
					04/12/2008
					 
						БЕЛГРАД, Сърбия -- В сряда (3 декември) министър-председателят Мирко Цветкович призна, че преговорите с Русия по споразумението за стратегическо енергийно сътрудничество са в застой. "Няма гаранции, че договорът ще бъде подписан", заяви Цветкович, тъй като Русия отказва да даде писмени гаранции за осъществяването на тръбопровода "Южен поток", който ще пренася руски газ през Черно море, България и Сърбия към останалите страни от ЕС. По време на преговорите в Москва миналата седмица руските власти са заявили, че ще осъществят проекта въпреки двегодишно закъснение. Енергийното споразумение включва и договор за продажбата на 51 % от сръбската държавна фирма за нефт и газ НИС на "Газпром", както и меморандум за построяване и модернизация на подземното депо за газ в Банатски Двор. Изпълнителният директор на "Газпром" Алексей Милер ще посети Белград в петък. 
						Други новини -- В сряда сръбският външен министър Вук Йеремич каза в интервю за списание, че ЕС не дава на Сърбия достатъчно положителни сигнали във връзка с интеграцията въпреки всичко, което Белград е направил за изпълнението на своите ангажименти по силата на Споразумението за стабилизация и асоцииране, подписано през април. Йеремич каза пред германското списание "Щерн", че докато ЕС не предприеме действия, "хората в Сърбия ще се чувстват неудобно". Той каза, че ЕС трябва да либерализира визовия режим, за да окуражи широката общественост. (Блиц, Бета, ФоНет, Танюг, Политика, Б92, Щерн - 03/12/08)

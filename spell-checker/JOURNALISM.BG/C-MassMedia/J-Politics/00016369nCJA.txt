Съветът за сигурност на ООН одобри започването на преговорите за статута на Косово
					25/10/2005
					Подкрепяйки препоръката на генералния секретар Кофи Анан, Съветът за сигурност на ООН даде зелена улица за започването на преговорите за окончателния статут на Косово. 
					(Блумбърг, Индипендънт - 25/10/05; ООН, АП, Ройтерс, Би Би Си, Гласът на Америка, РСЕ/РС - 24/10/05)
 
					 
						
"Следващите месеци ще бъдат трудни. Предстоят ни изпитания на територията на Косово,'' каза ръководителят на ЮНМИК Сьорен Йесен-Петерсен. [Лаура Хасани]
						Съветът за сигурност на ООН подкрепи в понеделник (24 октомври) препоръката на генералния секретар Кофи Анан от началото на месеца за започване на преговори за бъдещия статут на Косово. Съветът взе решението, след като се запозна с резултатите от цялостния преглед на напредъка на провинцията в прилагането на установените от ООН стандарти, представени от специалния пратеник на Анан в Косово, Кай Ейде. 
						Макар и крайните цели да не са напълно постигнати, малко вероятно е едно отлагане на преговорите да доведе до значителни подобрения, а е от особена важност да не се допуска стагнация в политическия процес, заключи Ейде. 
						"Независимо от предизвикателствата, които все още стоят пред Косово и по-широкия регион, дойде време да се пристъпи към следващата фаза от политическия процес," каза съветът в свое изявление. 
						Съставеният от представители на 15 държави орган отново потвърди "своя ангажимент за постигане на целта за многоетническо и демократично Косово, което трябва да подсили регионалната стабилност." Той наблегна на защитата на малцинствата, децентрализацията, завръщането на бежанците, съхраняването на културното и религиозно наследство и насърчаването на помирението като области, които заслужават специално внимание. 
						Макар и формално да е част от Сърбия и Черна гора, Косово фактически е протекторат на ООН от края на конфликта от 1998-1999 г. 
						Косовското албанско мнозинство, съставляващо около 90 % от населението на провинцията от близо 1,9 млн. души, настоява за независимост. Белград поддържа недвусмислено искането си Косово да остане част от Сърбия и Черна гора. 
						"Мисля, че е пределно ясно, че двете страни навлизат в този процес с диаметрално противоположни позиции от самото начало," каза Ейде. "Сближаването им ще много труден процес." 
						Бившият финландски президент Марти Ахрисаари ще ръководи преговорния процес. 
						Белград и международната общност имат различни гледища по отношение на формата на преговорите, които може да започнат още през идния месец. Сръбското ръководство предпочита преки преговори, докато международните представители застъпват идеята за дипломатическа совалка, поне на ранните етапи. 
						"Колкото и да ни се иска да си представим, че двете делегации могат да застанат една срещу друга и да започнат да се договарят за статута, това не е реалистично," е казал ръководителят на ЮНМИК Сьорен Йесен-Петерсен. "Ще има нужда от специален посредник по статута, който да провежда дипломатическа совалка, да проучи добре позициите на двете страни, да установи къде те са по-гъвкави и на тази основа да се опита да предложи евентуална рамка за преговорите."

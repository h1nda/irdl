Американски доклад за свързаната с наркотиците престъпност разпали гневен дебат в албанския парламент
					04/03/2008
					 
						ТИРАНА, Албания -- В понеделник (3 март) годишен доклад на Държавния департамент на САЩ за престъпността и прането на пари разпали гневен дебат между албанските депутати. Докладът определя Албания като транзитна страна за трафика на наркотици от Централна Азия за Западна Европа и констатира, че албанските усилия в борбата с проблема са спъвани от корупцията, липсата на професионализъм във вътрешните работи, неадекватната съдебна система и сивата икономика.
						Депутатите от опозицията заявиха, че това доказва, че правителството "е неспособно да се бори с трафика на наркотици и корупцията" и се е провалило в изпълнението на обещанията си. В отговор заместник министър-предедателят Газменд Окета каза, че опозицията интерпретира констатациите в доклада превратно, тъй като нивото на трафика на наркотици в Албания е спаднало през последните години. Министърът на вътрешните работи Буяр Нишани каза, че този доклад "е по-положителен в сравнение с предишните доклади".
						Други новини от понеделник -- Министър-председателят Сали Бериша каза, че личните карти и биометричните паспорти на албанските граждани са ключови приоритети за правителството. По време на среща на парламентарната група на неговата Демократическа партия той обеща, че документите ще бъдат по-сигурни от тези на гражданите на страните членки на ЕС. (Шекули, Коха Йоне, Шкип, Газета Шкиптаре - 04/03/08; Гласът на Америка, Balkanweb, Уебсайт на албанския министър-председател, Топ-Ченъл - 03/03/08)

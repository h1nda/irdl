Хелзинкският комитет разкритикува политиката на Сърбия и Русия по отношение на Косово
					23/09/2008
					 
						ПРИЩИНА, Косово -- В понеделник (22 септември) Хелзинкският комитет публикува в Прищина доклад, наречен "Забравеният свят на сръбските анклави", в който се критикуват политиките на Сърбия и Русия по отношение на Косово. В доклада, основаващ се на седеммесечно проучване, проведено в сътрудничество с Хелзинкския комитет за правата на човека в Сърбия, се казва, че пропагандата в полза на разделението на Косово обяснява защо косовските сърби се обръщат за напътствия към Белград, а не към Прищина. Документът заключава също така, че свободата на придвижване вече не е проблем за косовските сърби. Вместо това общността се сблъсква с проблеми, свързани с безработицата и здравеопазването, които се споделят и от косовските албанци.
						Други новини -- Нови 50 международни служители се присъединиха към персонала на ЮЛЕКС през уикенда. "Тези нови попълнения ще бъдат последвани от нови 100 души, пристигащи всяка седмица", каза в понеделник ръководителят на мисията Ив дьо Кермабон. Държавният секретар в сръбското министерство за Косово обаче изключи разполагането на ЮЛЕКС в съдилищата в доминираните от сърби области. Той прогнозира, че преговорите между Белград и ЮНМИК ще завършат с оставането на сръбските и другите съдии на техните постове в съответствие с правилата на ЮНМИК. (Зери, Лайм, Коха Диторе - 23/09/08; Кохавижън, Balkan Insight, Алсат, Танюг - 22/09/08)

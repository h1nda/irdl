Преговорите между Прищина и Белград започнаха без съгласието на парламента на Косово
					08/03/2011
					 
						БРЮКСЕЛ, Белгия -- Делегациите на Прищина и Белград ще се срещнат в Брюксел във вторник (8 март), за да започнат двудневните преговори по „практически въпроси”, без съгласието на парламента на Косово. Депутатите в Прищина в понеделник не успяха да приемат внесените резолюции, едната от управляващата Демократическа партия на Косово в подкрепа на преговорите, а другата, от движението "Ветевендосе", против тях. Парламентът ще се събере в четвъртък да приеме рамката на дългоочакваните преговори. Въпреки това официални представители в Брюксел заявиха пред косовските медии, че преговорите с посредничеството на ЕС ще започнат във вторник и ще продължат в сряда, както е планирано. Неназован представител на ЕС е заявил пред всекидневника „Коха Диторе”, че обсъжданията ще се фокусират върху регионалното сътрудничество, свободата на придвижване и въпроси, свързани с върховенството на закона. Същият източник е казал, че тези практически въпроси имат за цел подобряване на живота на хората в региона и сътрудничеството в Западните Балкани. 
						Косовският министър на местното самоуправление Слободан Петрович подчерта, че косовските сърби са част от косовските институции и съответно ще бъдат част и от косовската делегация на преговорите със Сърбия. (Зъри, Коха Диторе, Експрес, Косова Сот - 08/03/11)

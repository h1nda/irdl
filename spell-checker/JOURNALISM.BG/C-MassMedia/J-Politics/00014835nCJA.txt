Външният министър на БиХ бе уволнен заради политически спор
					08/06/2005
					Премиерът на Босна и Херцеговина Аднан Терзич уволни външния си министър поради разногласия по въпроса кой да заеме поста на началник на разузнавателната агенция на страната.
					(Служба на върховния представител - 08/06/05; Ройтерс, Фена, Служба на върховния представител - 07/06/05)
 
					 
						
Иванич се противопостави на избора на премиера за директор на ДАРО, като настоя постът да се заеме от Средое Нович, който се представи най-добре в открит конкурс за длъжността. 
						Премиерът на Босна и Херцеговина (БиХ) Аднан Терзич освободи във вторник (7 юни) външния министър Младен Иванич, като прие оставката, която Иванич бе подал преди шест месеца. Решението е свързано с разногласия по въпроса кой да заеме поста на началник на Държавната агенция за разследване и охрана (ДАРО). 
						"Днес подписах решение, с което приех оставката … защото със своя обструкционизъм той ме принуди да поискам от върховния представител да свърши нашата работа вместо нас," е казал Терзич на пресконференция в Сараево, цитиран от инфомационната агенция на БиХ "Фена". 
						Уволнението на Иванич дойде след неколкоседмични разправии в правителството по въпроса кой да оглави ДАРО. Споразумение, подписано от председателството на БиХ, предвиждаше важният пост да бъде поверен на член на общността на босненските хървати. Иванич обаче се противопостави на назначаването на Драган Лукач, като настоя постът да се заеме от Средое Нович, босненски сърбин. Той се бе представил най-добре в открития конкурс за длъжността. 
						По молба на Терзич във вторник Ашдаун реши да назначи Нович за директор на ДАРО, като каза, че така се слага край на седеммесечен период на несигурност във връзка с назначението. 
						"С назначаването на Нович върховният представител спази европейския принцип за политическа ненамеса в работата на полицията, като номинира кандидата, посочен като най-квалифициран от комисията по избора, назначена от Съвета на министрите на БиХ," се казва в изявление на службата на Ашдаун. 
						В продължение на повече от месец правителството не успя да стигне до решение, се казва още в изявлението, и това създаде вакуум, който "заплашваше да подкопае работата на ДАРО в изключително важната й борба срещу организираната престъпност, нелегалната имиграция, международния тероризъм, прането на пари, тежките икономически престъпления и да подкопае усилията й за залавяне на обвинените във военни престъпления лица". 
						Терзич обаче твърди, че ситуацията не се дължи на това, че членовете на правителството не са успели да постигнат споразумение. Той посочи като причина за станалото обструкционисткото поведение на Иванич. 
						"След 22 април, когато Иванич единствен в Съвета на министрите на БиХ гласува против назначаването на директор, заместник-директор и секретар на ДАРО, аз дадох достатъчно свобода за постигане на политическо споразумение," каза Терзич. "Тук не става въпрос за невъзможност да се постигне споразумение между мен и моите заместници, а за невъзможност да се изпълни политическо споразумение, разработено от самите тях." 
						Като нарече решението на премиера да приеме оставката, която той бе подал преди шест месеца, "пълна политическа глупост", Иванич, ръководител на Партията за демократичен напредък на босненските сърби, каза, че няма да напусне поста си, докато не се проведе парламентарен дебат по въпроса. "Изявлението на Службата на върховния представител, че е избрала най-добрия кандидат, е доказателство, че съм прав," е казал министърът пред информационната агенция СРНА. 
						Терзич помоли секретаря на външното министерство, Аднан Хаджикапетанович, да изпълнява функциите на външен министър до назначаването на приемник на Иванич.

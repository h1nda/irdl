ЕС насърчи Гърция и Македония да продължат преговорите за името
					28/03/2008
					 
						СКОПИЕ, Македония -- ЕС силно насърчава гръцкото и македонското правителство да продължат преговорите, имащи за цел намирането на решение по отдавнашния спор за името между тях, каза в четвъртък (27 март) Ерван Фуере, ръководител на делегацията на Европейската комисия в Македония. Той добави, че ЕС полага всички усилия, за да намери приемливо за всички решение. Фуере се срещна с Али Ахмети, лидер на Демократичния съюз за интеграция, най-голямата етническа албанска партия в Македония.
						От своя страна в четвъртък македонският представител в разговорите Никола Димитров се завърна в Скопие, за да докладва на властите при закрити врати за последния кръг от преговорите в Ню Йорк по последното предложение на посредника на ООН Матю Нимиц.
						Междувременно гръцкият премиер Костас Караманлис отново предупреди Македония, че "без взаимно приемливо решение по спора за името пътят на БЮРМ към членство в НАТО ще бъде затворен." Скопие се надява да получи покана на срещата на високо равнище на Алианса следващата седмица в Букурещ, на което Гърция, като член на НАТО, може да обяви вето. (Фокус, МИА, Макфакс, МРТ, АНА-МПА - 27/03/08)

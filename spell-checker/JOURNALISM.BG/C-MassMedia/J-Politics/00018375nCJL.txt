Парламентът на БиХ отхвърли пакета от конституционни реформи 
					27/04/2006
					 
						САРАЕВО, Босна и Херцеговина (БиХ) -- В сряда (26 април) централният парламент на БиХ отхвърли важен пакет от конституционни реформи въпреки споразумението между седемте основни политически партии на БиХ да подкрепят промените. Законодателството, според което част от властта трябва да се прехвърли от двете автономни области на централното правителство, бе подкрепено от 26 депутати от 42-местната камара, като за необходимото мнозинство от две трети не достигаха два гласа. По-късно в сряда посланикът на САЩ Дъглас Макелхъни, чиято страна е посредник в процеса на конституционни реформи, и посланикът на Европейската комисия Майкъл Хъмфрис изразиха голямо разочарование от резултатите. Международната общност призоваваше реформите да се приемат навреме за парламентарните избори през октомври. (Независне Новине, Дневни Аваз - 27/04/06; Ройтерс, Фена - 26/04/06)

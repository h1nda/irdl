Почина президентът на Република Сръбска
					01/10/2007
					 
						САРАЕВО, Босна и Херцеговина (БиХ) -- Президентът на Република Сръбска (РС) Милан Йелич е получил инфаркт, докато гледал футболен мач в родния си град Модрица, и е починал в болница в неделя (30 септември). Той бе на 51 г. Според неговия брат Йелич - сам бивш футболист - се е подложил на операция за байпас през 2003 г. Правителството на РС обяви тридневен национален траур в памет на президента, който встъпи в длъжност преди около година. Преди това той бе член на кабинета на РС като представител на управляващата Партия на независимите социалдемократи (ПНСД). Все още не е ясно кой ще го наследи на президентския пост. Някои предполагат, че това може да бъде бившият президент на РС Драган Чавич от Сръбската демократическа партия. 
						Други новини -- В неделя ПНСД преизбра за свой лидер Милорад Додик. Той получи единодушната подкрепа на всичките 700 делегати на партийния конгрес. Той повтори отново, че правителството на РС не е блокирало реформите през изминалата година и настоя, че автономната област само се е опитвала да се защити от опитите за промяна на конституционния ред на БиХ. (Дневни Аваз, Независне Новине - 01/10/07; РТРС, НТВ Хаят, Фена, Танюг, АП, Ройтерс, АФП, ДВ - 30/09/07)

Македонска партия иска да се установи обществен контрол върху тайните дарения
21/08/2003
Срещу някои политически партии се отправят обвинения ,че приемат незаконно финансиране от частни компании и източници извън страната. Една от по-малките партии внася проектозакон за прекратяване на тази практика.
От Слободанка Йовановска за Southeast European Times в Скопие - 21/08/03
 
 
Македонските либерал-демократи (ЛДП) неотдавна повдигнаха въпрос, който някога се считаше за табу - незаконното и непрозрачно финансиране на политическите партии. Членът на ЛДП Андрей Зерновски представи нов проектозакон, който ще бъде внесен в парламента, заявявайки, че Македония е единствената държава, освен Албания, в която няма такъв закон.
"През последното десетилетие финансирането на политическите партии се превърна в 'политическа сива зона', което бе в тяхна полза, но в противоречие с интересите на държавата и гражданите," каза Зерновски. Според него това създава корупционна среда в политиката. Той добави, че ако сегашното правителство наистина има интерес да се бори срещу корупцията, този закон трябва да бъде приет.
Инициативата на ЛДП получи публична подкрепа от председателя на Държавната комисия за борба с корупцията Сладжана Ташева. "Финансирането на политическите партии в Македония е свръхсекретно за обществото, тъй като няма независима институция за контрол върху законните и незаконни дарения от компании, обществения сектор или чуждестранни източници, които не са разрешени от закона. Сегашният закон за политическите партии се оказва неефикасен с оглед спиране притока на 'меки' пари и осигуряването на ефективен контрол върху партийните сметки. Политическите партии, особено тези, които са на власт в Македония, трябва да носят отговорност и да разкриват подробности за цвета на парите си не само на гражданите като цяло, но в частност на своите членове," изтъкна тя.
Кратката история на македонския политически плурализъм е изпъстрена с противоречия. Интърнешънъл Крайсис Груп обвини ВМРО-ДПМНЕ в приемане на дарения от Гърция в замяна на "вратички" за привилегировано инвестиране в Македония. Има съобщения за местни компании, върху които се упражнява натиск да финансират политически партии като начин за укрепване на политическата власт и осигуряване на гарантирана финансова база.
Малките партии отправят обвинения, че има сделка между властимащите този въпрос непрекъснато да се "замита под черджето". Те считат, че на последните парламентарни избори СДСМ, ВМРО-ДПМНЕ и ДПА са похарчили десет пъти повече пари от сумата, позволена от закона. Ограниченията биват поголовно престъпвани, тъй като санкцията за такива нарушения е глоба само от 3,000 евро. Парите се даряват на партиите най-вече в брой, извън полезрението на институциите, които имат задачата да следят процеса.
Макар че е част от управляващата коалиция, ЛДП е малка и не особено влиятелна пария. Тя предлага държавният бюджет да се превърне в основен източник на финансова подкрепа за партиите в бъдеще. Президентът Борис Трайковски отиде дори по-далеч и предложи на избирателите да се раздадат ваучери, като им се позволи да преценяват коя партия заслужава финансова поддръжка. Публично както СДСМ, така и ВМРО-ДПМНЕ подкрепят предлаганата политическа реформа, но никой не очаква, че законът ще бъде приет лесно.

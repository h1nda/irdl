Кипърските гърци настояват за достатъчно подготовка преди преговорите за обединение
					29/05/2008
					 
						НИКОЗИЯ, Кипър -- Говорителят на правителството Стефанос Стефану каза в сряда (28 май), че преките преговори между лидерите на общностите на кипърските гърци и кипърските турци на разделения остров не могат да започнат, ако няма достатъчен напредък в обсъжданията между съответните работни групи. Той предупреди, че в противен случай всякакви нови преговори са обречени на неуспех. През март новоизбраният кипърски президент Деметрис Христофиас и лидерът на кипърските турци Мехмет Али Талят се споразумяха да възобновят преговорите за обединение на острова. Те се срещнаха миналата седмица, за да обсъдят напредъка в работата на експертните групи, но не успяха да определят официална дата за започване на преките преговори. (Фамагуста Газет, Заман - 29/05/08; Синхуа - 28/05/08)

Проучване на демографските характеристики на сръбския парламент
					23/03/2007
					Депутатите от сръбския парламент представляват широк спектър от гледна точка на професиите и образованието им. Повечето депутати са мъже на възраст между 40 и 49 години.
					От Давор Коникушич за Southeast European Times от Белград - 23/03/07
 
					 
						
Кои са новите депутати? [Гети Имиджис]
						Според проведено неотдавна проучване на телевизия Б92 80 % от всичките 250 нови депутати са с университетско образование. Освен адвокати и лекари сред депутатите има и художници, студенти и професионални политици. 
						Повечето от новите депутати са с университетско образование. Двадесет и четирима са с магистърска степен, 178 са с бакалавърска степен, а най-интересното е, че има и осем студента. 
						Проучването показа, че в професионално отношение парламентът се състои предимно от адвокати, юридически съветници и представители на медицинската професия. 
						"Кампанията ни се базира на мотото: "преди всичко експерти, а след това политици", каза Верица Каланович от "Г17 плюс". "Всички наши кандидати са хора с професионална кариера в миналото, които са се доказали като експерти в своята област, преди да навлязат в политиката." 
						Милош Алигрудич от Демократическата партия на Сърбия (ДПС) казва, че политическата ангажираност също е била важен фактор при подбора на кандидатите. "Освен образованието е важна и готовността за участие в дадена парламентарна дейност в зависимост от съответната област или професия. Полът също бе от значение, както и владеенето на чужди езици." 
						Много членове на Сръбската радикална партия (СРП) нямат професионална подготовка или висока образователна степен. Сред тях има хора на изкуството, като акордеониста Бранимир Джокич и актрисата Лидия Вукичевич. 
						Друг народен представител, Стефан Занков, посочва, че работи просто като "депутат". 
						Макар всички партии да се постараха най-малко 30 % от кандидатите им да са жени, единствено "Г17 плюс" е успяла да запази това съотношение и сред депутатите си. 
						Душан Петрович от Демократическата партия (ДП) и Тома Николич от СРП смятат, че не е лесно да се намерят жени, които искат да се занимават с политика. 
						Николич каза, че в Сърбия "жените все още смятат, че има други, много по-привлекателни професии от политиката, която изисква продължителни отсъствия от дома." 
						По отношение на възрастта проучването показва, че повечето депутати са на възраст между 40 и 49 години. Тринадесет депутати, повечето от ДП, са под 29 години. Осемнадесет са на 59 години или по-възрастни. 
						Най-старият депутат е Борка Вучич, който е на 81 години и е депутат от Социалистическата партия. Всички останали партийни членове са на възраст над 40 години.

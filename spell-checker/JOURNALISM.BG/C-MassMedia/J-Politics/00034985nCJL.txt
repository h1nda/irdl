Парламентът на БиХ даде предварително одобрение за преброяването на населението 
					17/06/2010
					 
						САРАЕВО, Босна и Херцеговина (БиХ) -- В сряда (16 юни) Камарата на представителите одобри на първо четене законопроекта за провеждане на преброяване на населението през следващата година. Според проекта босненските граждани могат - но не са задължени - да декларират своята етническа и религиозна принадлежност или майчиния си език. В проекта се предвижда диаспората да бъде обхваната от отделно преброяване. Различните политически партии се договориха преброяването да бъде проведено през 2011 г., но спореха във връзка със съдържанието на въпросника. Бошнаците и хърватите се противопоставяха на определени въпроси относно етническата принадлежност, като се има предвид броят на хората, избягали от страната по време на конфликта от 1992-1995 г. 
						Междувременно в сряда депутати от Европейския парламент (ЕП) изразиха подкрепа за предоставянето на безвизови пътувания на босненските граждани. Те обсъдиха въпроса преди гласуването в четвъртък по доклада на депутата от ЕП Дорис Пак. Докладът е доста критичен по отношение на ситуацията в БиХ 15 години след подписването на Дейтънското мирно споразумение. (РТРС, СРНА, Дневни Аваз, ФЕНА - 16/06/10)

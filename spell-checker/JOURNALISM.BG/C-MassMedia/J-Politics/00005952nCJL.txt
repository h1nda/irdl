Лидерите на управляващата коалиция в Хърватска се опитват да предотвратят предсрочни избори
12/02/2003
 
ЗАГРЕБ, Хърватска -- Лидерите на двете основни партии в управляващата коалиция проведоха извънредна среща във вторник (11 февруари) в опит да разрешат кризата, която може да доведе до падане на правителството. Премиерът Ивица Рачан от Партията на социалдемократите и Златко Томчич от Селската партия се опитаха да изгладят разногласията относно продажбата на верига държавни хотели на словенска компания. Селската партия обвинява правителството в претупване на процедурата по търга. Рачан призна, че съществуват някои нередности, прекрати продажбата и уволни няколко висши служители. Конфликтът обаче избухна отново в понеделник, когато Томчич отправи срещу правителството нови обвинения в корупция и заплаши да напусне управляващата коалиция. (АП, АФП - 11/02/03)

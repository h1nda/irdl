Хърватска опозиционна партия ще съдейства за сътрудничество по въпросите на военните престъпления
18/11/2003
 
ЗАГРЕБ, Хърватия -- Иво Санадер, лидер на основната опозиционна партия Хърватски демократически съюз (ХДС) заяви, че партията му е готова да сътрудничи с Трибунала на ООН за военни престъпления, ако спечели парламентарните избори в неделя (23 ноември). Според него ХДС разбира значението на въпроса в контекста на стремежа на страната за членство в ЕС през 2007 г. В свое интервю обаче той подсказа, че ХДС ще продължи да търси начини да оспорва онова, което той определи като "политически мотивирани обвинителни актове".
Също в понеделник хърватският министър на правосъдието Ингрид-Античевич Маринович се срещна със своя сръбски колега Владан Батич в Белград. Двамата са потвърдили, че Сърбия ще върне 515 свидетелства за раждане и бракове, смъртни актове и актове за собственост върху земя, откраднати по време на конфликтите от 90-те години на миналия век, в опит да се разрешат спорните въпроси между двете държави.
Междувременно във вторник Трибуналът на ООН за военни престъпления в Хага обяви, че е повдигнато официално обвинение срещу бившия лидер на сръбските бунтовници в Хърватия Милан Бабич, ключова фигура в сепаратистката република Крайна от 90-те години на миналия век. Той е обвинен в убийство и преследване на лица от несръбски произход по време на кампания за етническо прочистване. (Медиаскан, Ройтърс - 18/11/03; Танюг, Би Би Си - 17/11/03)

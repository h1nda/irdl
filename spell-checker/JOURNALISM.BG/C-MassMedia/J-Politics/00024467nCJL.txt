Турският парламент отложи обсъждането на декларация за арменския геноцид
					06/11/2007
					 
						АНКАРА, Турция -- В понеделник (5 ноември) парламентът отложи за втори път обсъждането на декларация за законопроекта за т.н. арменски геноцид, одобрен от комисия на Конгреса на САЩ. Преди две седмици председателят на парламента Коксал Топтан и заместник-председателите на парламентарните групи решиха да приемат декларация по законопроекта, който определя масовите убийства на арменци в Турция през епохата на Първата световна война като геноцид. Но обсъждането й, насрочено за вторник, бе отложено поради посещението на премиера Реджеп Тайип Ердоган във Вашингтон. 
						След срещата си с американския президент Джордж Буш в понеделник Ердоган приветства решението на американските законодатели да отложат дебата по законопроекта. "Така нареченият арменски геноцид... може дълбоко да навреди на нашето стратегическо сътрудничество", заяви Ердоган. (Хурийет - 06/11/07; AФП - 05/11/07)

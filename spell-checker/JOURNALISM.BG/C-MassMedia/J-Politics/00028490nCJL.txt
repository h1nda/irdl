Турският премиер Ердоган обеща да напусне лидерския пост, ако ПСР загуби изборите през март
					25/11/2008
					 
						АНКАРА, Турция -- Министър-председателят Реджеп Тайип Ердоган заяви, че ще се откаже от председателското място в управляващата Партия на справедливостта и развитието (ПСР), ако тя остане на второ място в местните избори, насрочени за март, съобщиха медиите в понеделник (24 ноември). "Ако народът реши да ме махне от управлението, аз с готовност ще приема това решение", е заявил той пред турски бизнесмени и местни журналисти в Делхи, където е на посещение като част от официалата си визита в Индия.
						Други новини -- Медиите съобщиха, че турското правителство е подготвило нова инициатива в отговор на исканията на алевитите, втората по големина религиозна общност в Турция. Последователите на алевитския клон на исляма отдавна се оплакват от дискриминация и принудителна асимилация от преобладаващото мнозинство на мюсюлманите сунити. Анализаторите твърдят, че правителството е разработило новите мерки във връзка с местните избори догодина, като се има предвид влиянието на алевитската общност, демонстрирано на предишните избори. Като част от новата инициатива ПСР планира да направи провежданите под контрола на държавата часове по религия факултативни, а не задължителни, считано от 2009 г., като за тази цел министерството на образованието ще пренареди учебната програма. (Хюриет, Заман, Ватан, Йени Шафак - 24/11/08)

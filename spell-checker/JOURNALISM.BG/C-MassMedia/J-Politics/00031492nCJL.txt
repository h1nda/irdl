Албанският парламент ще заседава следващата седмица
					01/09/2009
					 
						ТИРАНА, Албания -- Новият парламент ще проведе първото си заседание на 7 септември според указ на президента Бамир Топи, публикуван в понеделник (31 август). 140 депутати бяха избрани за четиригодишен мандат в края на юни. 
						Лидерът на опозиционната Социалистическа партия (СП) Еди Рама усили критиката си за изборите, обвинявайки правителството в манипулиране на резултатите, освобождавайки затворници в изборния ден, за да гласуват за Демократическата партия. Той каза, че СП обмисля да бойкотира новия парламент, тъй като "не може да толерира правителство, създадено на основата на престъпление". В понеделник медиите публикуваха списък със затворниците, осъдени за сериозни престъпления, които се явиха в избирателните секции, за да гласуват. (Шекули, Ора Нюз, Газета Шкиптаре - 01/09/09; Старт, Топ Ченъл - 31/08/09)

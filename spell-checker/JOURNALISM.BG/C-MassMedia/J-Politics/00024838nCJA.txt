Македонският парламент прие закони, необходими за кандидатурата за НАТО
					12/12/2007
					Македонските депутати работят по редица мерки, необходими за изпълнение на изискванията за присъединяване към НАТО, в очакване на покана за членство в Алианса напролет.
					От Марина Стояновска за Southeast European Times от Скопие -- 12/12/07
 
					 
						
Парламентът прие законите миналата седмица. [Архив]
						Членовете на парламента работят съвместно за изпълнение на изискванията на НАТО преди потенциално решаващата за страната среща на върха на Алианса през април. На 3 декември, когато парламентът прие закони за държавната прокуратура, прокурорския съвет и комисията за междуетнически отношения, бяха изпълнени три от изискванията. 
						Преди приемането на законите, което се отлагаше месеци наред, премиерът Никола Груевски се срещна с лидерите на три други партии - Радмила Шекеринска от Социалдемократическия съюз на Македония (СДСМ), Мендух Тачи от Демократичната партия на албанците (ДПА) и Али Ахмети от Демократичния съюз за интеграция (ДСИ). 
						Приетите закони бяха част от консенсуса, постигнат между тези четирима лидери, които също така се договориха да работят по всички нерешени въпроси преди срещата на върха на НАТО през пролетта в Букурещ. 
						Според новите закони държавният прокурор ще се избира вече от парламента с абсолютно мнозинство, а не с мнозинство от две трети, и с предварителното съгласие на прокурорския съвет. Освен това мандатите на заместник-прокурорите са вече постоянни и министърът на правосъдието получи място в прокурорския съвет. 
						Законът за междуетническата комисия предвижда приемането на 46 закона съгласно принципа на Бадентер, според който законите изискват одобрението на определен минимум от депутати от партии на малцинствата, преди да бъдат приети. 
						Макар че един закон за езиците, подкрепян от ДСИ, бе изключен, направена бе уговорката, че в бъдеще всеки закон, свързан с езика и културата, ще бъде приеман според принципа на Бадентер. 
						Ден след приемането на законите американското посолство в Скопие ги определи като окуражаваща стъпка за всички. Политиците бяха похвалени, че работят заедно, което бе от особено значение за Груевски и Ахмети, тъй като те изиграха водеща роля в постигането на консенсус, според съобщението за печата на американското посолство. 
						С приемането на двата закона за държавната прокуратура и за прокурорския съвет завърши пълният цикъл от съдебни реформи през последните две години. Конституцията бе изменена и бе приет нов закон за съдилищата, който доведе до нова уредба на съдилищата. 
						 Освен това бе създадена и вече работи академията за обучение на съдии. Съдиите за новосформирания апелативен съд в Гостивар и административния съд бяха избрани преди един месец.

Председателите на парламентарните сесии ще говорят на македонски, решиха законодателите
21/03/2003
 
СКОПИЕ, Македония -- Парламентарната комисия по процедурните наредби реши в четвъртък (20 март) председателите на всички парламентарни комисии да говорят на македонски по време на всички сесии. Според конституцията, официален език в държавните институции е македонският. Членовете на парламента, говорещи други езици, използвани от поне 20 процента от населението, могат да използват тези езици в разговорите помежду си и в обръщенията си към парламента.
Според други новини от четвъртък, около 2 000 етнически албанци протестираха в Тетово с искане за освобождаването на двама бивши членове на Армията за национално освобождение. Кренар Османи и Ибрахим Сюлеймани бяха осъдени съответно на 6 и 15 години затвор за жестокостите, които са извършвали по време на военния конфликт през 2001 г. (Дневник, Вест - 21/03/03; MИА, A1 TВ - 20/03/03)

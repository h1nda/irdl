Ашдаун нареди разширяване на провежданата в момента проверка на финансовата дейност на Сръбската демократическа партия
					25/09/2005
					 
						САРАЕВО, Босна и Херцеговина (БиХ) -- Върховният представител Пади Ашдаун нареди да бъде разширена провежданата в момента финансова проверка на дейността на Сръбската демократическа партия (СДП). Той обяви решението си в две писма, изпратени в петък (23 септември) на сръбския член на президентството на БиХ Борислав Паравач и финансовия министър на Република Сръбска (РС) Светлана Ченич, на която бе възложена задачата да контролира проверката. Освен прегледа на финансовите операции на местната организация на СДП в Добой, проверката трябва да обхване дейността на организациите в Пале и Соколач за периода 1 юли 2004 - 22 септември 2005 г., каза Ашдаун. Той добави, че очаква пълен доклад по Добой до 3 октомври, а по Пале и Соколач - до 14 октомври. 
						Ашдаун прие това решение, след като обяви по-рано тази седмица, че финансовите ограничения, наложени върху СДП през юли 2004 г., са били нарушени. Санкциите бяха наложени вследствие на разкритията, че партията е свързана с мрежите за подкрепа на военнопрестъпниците. (Източници на СВП, Фена - 23/09/05)

Хърватският президент възложи на Санадер от ХДС да сформира ново правителство
					16/12/2007
					 
						ЗАГРЕБ, Хърватия -- Президентът Стипе Месич възложи на лидера на консервативния Хърватски демократически съюз (ХДС) Иво Санадер да сформира ново коалиционно правителство на страната в събота (15 декември) след като неговата партия спечели повечето места в парламента на общите избори миналия месец. Кандидатът за премиер разполага с 30 дни, за да представи предложението си за състава на кабинета на депутатите в парламента. ХДС на Санадер спечели 66 места в общите избори на 25 ноември - с 11 места по-малко, за да има парламентарно мнозинство. Съобщава се, че Санадер си е осигурил недостигащите места и втори мандат като премиер привличайки на своя страна Хърватската селска партия и Социаллибералната партия (ХСПС/ХСЛП) с осем места, заедно с няколко представители на малцинствата и единствения представител на Партията на пенсионерите. Опозиционната Социалдемократическа партия (СДП) заяви в събота, че е поискала от Месич да й предостави мандата за съставянето на бъдещото правителство, ако Санадер не успее да спечели одобрението на мнозинството в парламента за своя кабинет. (AФП, ХРТ, Синхуа, ДПА, AП, Javno.com - 15/12/07)

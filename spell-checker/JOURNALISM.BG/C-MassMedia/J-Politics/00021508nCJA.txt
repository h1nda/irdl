Пратеникът на САЩ приветства решението на Белград да участва в новите преговори за Косово
					07/02/2007
					Приветствайки уверенията на сръбските лидери, че Белград ще участва в предстоящите преговори за статута на Косово, пратеникът на САЩ Франк Уизнър призова във вторник за бързо приключване на процеса.
					(Би Би Си, Блиц - 07/02/07; АП, АФП, Ройтерс, АКИ, Гласът на Америка, Интърнешънъл Хералд Tрибюн, Бета, Б92 - 06/02/07)
 
					 
						
Пратеникът на САЩ Франк Уизнър (вляво) се срещна с президента на Косово Фатмир Сейдиу в Прищина в понеделник (5 февруари). [Лаура Хасани]
						Във вторник (6 февруари) пратеникът на САЩ Франк Уизнър изрази увереността си, че лидерите на Сърбия ще участват в предстоящите консултации по предложението на ООН за решаване на въпроса за статута на Косово. 
						"Тръгвам си уверен, … че сръбското правителство възнамерява да участва в по-нататъшните преговори," каза Уизнър пред репортери в Белград след разговори със сръбския президент Борис Тадич и премиера Воислав Кощуница. "Лично аз приветствам факта, че правителството на Сърбия ще участва в този кръг от преговори, за който съм убеден, че ще е последният." 
						Специалният пратеник на ООН Марти Ахтисаари представи плана си за Косово по време на посещения в Белград и Прищина в петък. Той ще позволи на Косово да приеме конституция и национални символи, като знаме и химн, в рамките на самоуправление под международен надзор. 
						Двете страни получиха покана да участват в преговорите по предложението на бившия финландски президент, които по план трябва да започнат във Виена на 13 февруари. Сърбия обаче посочи, че ще поиска от Контактната група да отложи дискусиите до свикването на новия парламент в Сърбия и сформирането на нов преговарящ екип. 
						Планът на Ахтисаари е "исторически документ", който създава основата за "стабилно, процъфтяващо и многоетническо Косово", каза Уизнър във вторник, като призова за бързо завършване на процеса. 
						"Тези преговори трябва да завършат възможно най-бързо, за да може Косово да продължи към своето бъдеще, а Сърбия ... напълно да навлезе в западноевропейската общност и нейните институции," е казал той, цитиран от "Ройтерс". 
						В понеделник Уизнър бе в Прищина, за да се срещне с лидери на косовските албанци, които казаха, че ще участват в новия кръг от консултации във Виена. 
						Той каза пред репортери, че ще посети Москва по-късно тази седмица, за да поиска подкрепата на Русия за решаването на въпроса. 
						"Ще посоча, че това, което сме започнали заедно, трябва и да завършим заедно," каза той, като изрази увереност, че Русия няма да "наруши" единството в Контактната група за Косово. 
						По-рано Русия посочи, че може да използва правото си на вето в Съвета за сигурност, за да блокира всяко предложение, което е неприемливо за Сърбия. През уикенда руският външен министър Сергей Лавров каза, че Москва и Вашингтон все още са на различни позиции. 
						"Засега ние не сме на едно мнение как да се реши този проблем," е казал Лавров след завръщането си от разговори в Съединените щати, цитиран от руски информационни агенции. 
						С цел да убеди Белград да се отнесе "конструктивно" към предложението на Ахтисаари, група от високопоставени представители на ЕС се очакваше да пристигне в Белград в сряда. Делегацията включва върховния представител на ЕС по въпросите на външната политика Хавиер Солана, еврокомисаря по разширяването Оли Рен и външния министър на Германия Франк-Валтер Щайнмайер, чиято страна в момента е председател на ЕС. 
						Към тях ще се присъедини Мануел Лобо Антунеш, външният министър на Португалия, която ще поеме председателството на ЕС от Германия на 1 юли. 
						
Кореспондентът на Southeast European Times Блерта Фоничи-Кабаши съдейства за написването на този репортаж

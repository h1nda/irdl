Турска прокюрдска партия протестира срещу арести, свързани с ПКК
					24/04/2009
					 
						АНКАРА, Турция -- Прокюрдската Партия на демократичното общество (ПДО) реши в сряда (22 април) да организира седяща демонстрация в парламента в знак на протест срещу вълните от арести напоследък на членове на ПДО по подозрения за връзки с терористичната Кюрдска работническа партия (ПКК), предадоха медиите в четвъртък. "Искаме да покажем, че правилното място за решаване [на кюрдския въпрос] е в парламента,” каза Селахатин Демирташ, заместник-председател на парламентарната група на ПДО. През последните две седмици полицията арестува десетки членове на ПДО, включително високопоставени държавни служители, в рамките на широкомащабна операция срещу ПКК. Демирташ твърди, че операциите са били „политически мотивирани” след успехите на партията на местните избори миналия месец.
						Други новини -- В петък медиите предадоха, че властите разследват силите за сигурност в страната, след като са изгледали видеозапис, в който 12-годишно кюрдско момче е било жестоко пребито по време на демонстрация. Видеозаписът, заснет по време на прокюрдска демонстрация в четвъртък в югоизточната провинция Хакари, показва служител на специален отряд, който бие момчето по главата с полицейска палка и след това го рита, докато то лежи на земята. Висшестоящите му началници са уволнили служителя. (Анадолска информационна агенция. Хюриет, АП - 24/04/09; Милиет, Хюриет - 23/04/09)

Избор на член на ръководството на ЕП предизвика гнева на румънски партии
					22/06/2010
					Изборът на представителя на унгарското малцинство Ласло Токеш за заместник-председател на ЕП бе посрещнат с недоумение от румънските партии.
					От Паул Чокою за Southeast European Times от Букурещ -- 22/06/10
 
					 
						
Лидерът на унгарското малцинство в Румъния, Ласло Токеш, гласува в Европейския парламент. [ЕП]
						Депутатът от Европейския парламент и лидер на Националния съвет на унгарците в Трансилвания (НСУТ), Ласло Токеш, спечели едно от 14-те заместник-председателски места в Европейския парламент (ЕП), след като си осигури 334 гласа. 
						Токеш е представител на Европейската народна партия (ЕНП) в ЕП и ще заеме мястото на унгареца Пал Шмит, който се готви да оглави новосформирания парламент в Будапеща. 
						"Ще дам най-доброто от себе си, за да представлявам интересите на моята страна [Румъния] в духа на опазването на човешките права, правата на малцинствата и религиозните свободи, както и на европейските и християнските ценности," каза Токеш преди гласуването на 15 юни. 
						Той каза още, че ще се стреми да "извади от изолация бившите комунистически държави от Централна и Източна Европа". 
						Успехът на Токеш бе засенчен от поредица технически проблеми по време на гласуването. Много от депутатите на ЕП твърдяха, че общият брой на гласовете надхвърлял броя на присъстващите в залата. Други се оплакваха, че процедурата на гласуване е объркваща, показвайки първоначално само възможностите за гласуване "за" и "против", а в по-нататъшните указания е фигурирала и възможността "въздържал се". 
						Румънските партии, представени в ЕП, показаха, че са категорично против представителя на унгарското малцинство. 
						Либералите единодушно решиха да гласуват против Токеш три дни преди провеждането на изборите в ЕП. "Ще видим какво ще направи Токеш на този пост, дали ще се откаже от недотам уравновесеното си отношение и ще преследва общоевропейското благополучие, а не второстепенни политики, ориентирани само към унгарците," каза депутатът либерал от ЕП Адина Валян, цитирана от "Медиафакс". 
						Либералдемократите, които също са членове на ЕНП и подкрепиха кандидатурата на Токеш, бяха критични, че дясната унгарска управляваща партия "Фидес" е поощрила номинацията на Токеш. 
						Депутатът от социалдемократите в ЕП Корина Крету каза, че е разтревожена от неговия избор. 
						"Не мисля, че на ЕП му е нужен заместник-председател, който атакува сегашната система от граници в рамките на ЕС, като иска анулиране на Договора от Трианон и същевременно подкрепя териториалното разделение на етническа основа, подхранвано от екстремистките партии," каза Крету. 
						Договорът установява новите граници на Унгария след Първата световна война, когато страната загубва 72 % от територията, която е контролирала по-рано. Корнелиу Вадим-Тудор от крайнодясната партия "Велика Румъния" също възнегодува срещу избора на Токеш. 
						Крету и Вадим-Тудор напомниха за няколко скандални изказвания, направени от Токеш в подкрепа на териториалната автономия на унгарците, които са мнозинство в окръзите Харгита и Ковасна в Централна Румъния. 
						"Опитваме се да интернационализираме каузата на унгарската автономия в Трансилвания и областта Ла Секуи," каза Токеш миналия юни. 
						През април той алармира ЕП, че румънското правителство "продължава да хомогенизира и румънизира Трансилвания чрез метода на изкуствена промяна на етническите пропорции".

Хърватските профсъюзи излязоха на стачка въпреки перспективите за постигане на споразумение
					13/05/2009
					 
						ЗАГРЕБ, Хърватия -- Служителите в началните и средните училища, както и персоналът на научните институти, излязоха на стачка в сряда (13 май) въпреки обещаващите преговори между техните профсъюзи и кабинета, които продължиха и през нощта. Наблюдателите твърдят, че е вероятно да бъде постигнат компромис, който да предотврати разрастване на стачните действия. И други сектори планират да се присъединят към стачката през следващите няколко дена, като се очаква почти 100 000 души да излязат на протест в демонстрацията, планирана за събота. Работниците от сектора на образованието искат правителството да приеме отново 6 % увеличение на заплатите, което беше отменено по бюджетни съображения.
						Други новини от вторник -- Мнозинството от партиите в парламента на Словения одобриха предложението на еврокомисаря по разширяването Оли Рен за решаване на граничния спор с Хърватия, но само ако то включва някои промени, предложени от Словения. Изглежда, че това ще влоши перспективите за намирането на каквото и да било бързо решение, което от своя страна отлага възобновяването на присъединителните преговори на Хърватия с ЕС. (ХРТ, ХИНА, Явно, СТА, EUbusiness - 12/05/09)

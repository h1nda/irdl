Според Рен ЕС ще започне преговори със Сърбия-Черна Гора през октомври
					19/04/2005
					Комисарят на ЕС по разширяването Оли Рен заяви пред представители на Белград в понеделник, че Брюксел планира да започне преговори по споразумението за Стабилизиране и асоцииране със Сърбия-Черна гора през октомври. 
					(Блик - 19/04/05; АФП, АП, Би Би Си, ЕС, Транзишън Онлайн, Радио Б92, Уеб сайт на сръбското правителство - 18/04/05)
 
					 
						
Въпреки че приветства досегашния напредък, комисарят по разширяването Оли Рен подчерта, че е важно да се поддържа темпото на реформите. [AФП]
						Шест дни след като Европейската комисия (ЕК) прие положително становище по подготвеността за интеграция на Сърбия-Черна гора комисарят по разширяването на ЕС, Оли Рен пристигна в Белград в понеделник (18 април), за да се срещне с ръководството на страната. Посещението му, което включва и разговори с представители в Подгорица във вторник, предхожда среща на 25 април, когато Съветът на министрите от ЕС ще реши дали да подкрепи положителното становище на ЕК. 
						Според изследването Сърбия-Черна гора е отбелязала достатъчен напредък, за да започне преговорите по Споразумение за стабилизиране и асоцииране (САА) със Съюза, важна първа стъпка към евентуалното членство в ЕС. В понеделник Рен каза, че преговорите ще стартират през октомври. Той предупреди обаче, че не бива да има самодоволство. 
						"Важно е да се поддържа темпът на реформите, особено в съдебната система и в борбата срещу организираната престъпност," заяви комисарят след разговори със сръбския премиер Воислав Кощуница. 
						ЕС постави пълноценното сътрудничество с Международния наказателен трибунал за бивша Югославия (МНТБЮ) като ключово условие за напредъка в присъединяването на държавите, участвали в балканските конфликти от 90-те години на миналия век. Приветствайки стъпките, които Белград е предприел през последните няколко месеца за подобряване на отношенията със съда на ООН в Хага, Рен подчерта необходимостта от продължаване на сътрудничеството, докато всички обвинени във военни престъпления не бъдат изправени пред съда.
						13 заподозрени сърби или босненски сърби бяха прехвърлени в Хага от октомври до днес под формата на доброволно предаване, уговорено от кабинета на Кощуница. Почти десетина други обаче остават все още на свобода, вкл. двамата най-издирвани от Трибунала - военновременният босненско-сръбски лидер Радован Караджич и военният му командир Ратко Младич. Бившият шеф на ГЩ на югославската армия Небойша Павкович, който се издирва от Трибунала на ООН за предполагаемите му престъпления, извършени по време на конфликта от 1998-1999 г. в Косово, изчезна неотдавна от Белград и местонахождението му все още остава неизвестно за обществеността. Мнозина считат, че Младич се укрива в Сърбия с помощта на армията и тайните служби. 
						"Всички обвиняеми трябва да бъдат екстрадирани без ненужно забавяне," каза Рен, предупреждавайки, че Брюксел дори няма да обмисля начало на предприсъединителни преговори, докато не се постигне пълноценно сътрудничество с МНТБЮ. Той освен това подчерта необходимостта Караджич и Младич да бъдат изправени пред съда, преди да се отбележи 10-та годишнина от клането в Сребреница през юли 1995 г. 
						Кощуница пое ангажимент неотдавна "сътрудничеството с Хага трябва да се осъществява от А до Я." 
						Очертавайки ползите от споразумението за САА за гражданите на Сърбия-Черна гора Рен посочи, че те ще включват по-добри условия за търговия и икономическо сътрудничество, както и подобрение на диалога между държавния съюз и ЕС. Споразумението освен това "ще проправи пътя за облекчаване на визовия режим, особено за студенти, изследователи и други групи, които имат нужда да пътуват из Европа." 
						В коментари преди отпътуването си за Белград комисарят каза, че в рамките на най-добрия сценарий преговорите по САА ще продължат една година. "Напредъкът, който ще можем да реализираме, зависи от Белград и Подгорица," заяви той.

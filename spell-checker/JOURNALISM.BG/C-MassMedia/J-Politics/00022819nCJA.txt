Албания се подготвя да посрещне американския президент
					07/06/2007
					Местни лидери посочиха, че посещението на американския президент Джордж Буш - първата визита на американски президент в Албания - е крайъгълно събитие в двустранните отношения.
					От Ерлис Селимай за Southeast European Times от Тирана – 07/06/07 
 
					 
						
Президентът Джордж Буш ще бъде първият американски държавен глава, посетил Албания. [Гент Шкулаку]
						Албания се подготвя за предстоящото посещение на американския президент Джордж Буш, насрочено за неделя (10 юни). За засилване на сигурността депутатите одобриха нормативен акт, позволяващ на американски военни части да влязат и да се движат свободно в Албания заедно с оборудването си. Междувременно полицията повиши активността си в Тирана. 
						Администрацията на премиера Сали Бериша ще отдели приблизително 1 млн. евро за ремонт на правителствени сгради, включително външното министерство и други институции, които Буш ще посети. Тирана ще бъде украсена с албански и американски знамена в чест на събитието. 
						Буш ще бъде първият американски президент, посетил Албания, а идването му бе приветствано от местните лидери като историческо събитие. 
						"След независимостта на Албания, в най-критичните моменти за националната свобода на албанците Съединените щати са помагали винаги за опазването на правата и свободите," каза Бериша. 
						Според президента Алфред Мойсиу посещението е дълбоко символично. Една свръхсила, каза той, изгражда взаимно уважение и сътрудничество с една малка страна. 
						"Това е върхът на албанско-американските отношения," каза Лайля Пернаска, член на комисията по външни работи на парламента. "Мисля, че това посещение ще има добро отражение върху развитието на Албания и интеграцията й в ЕС и НАТО." 
						Колегата й от парламента, бившият външен министър Кастриот Ислами, каза, че Буш ще носи "послания, свързани с членството на Албания в НАТО". 
						"Съединените щати, чрез "Адриатическата харта" - модел, в който Вашингтон изигра главна роля - са показали, че подкрепят членството на Албания в НАТО. Посещението също така носи послание за албанския народ, показвайки, че страната се придвижва към демокрация," добави Ислами. 
						Преди отпътуването си Буш отправи послание към Албания. 
						"Искам да се уверя, че албанският народ разбира, че Америка знае, че вие съществувате и правите трудни избори за спояване на вашето свободно общество," каза Буш. "Аз идвам като привърженик на свободата в страна, където хората осъзнават предимствата на свободата." 
						Освен Албания Буш ще посети Полша, Италия и България след участието си в срещата на върха на Г-8 в Германия. 
						През 1999 г. президентът Бил Клинтън бе насрочил посещение в Тирана, но то бе отменено. Двама държавни секретари на САЩ са посещавали Албания - Джеймс Бейкър през 1991 г. и Колин Пауъл през 2003 г.

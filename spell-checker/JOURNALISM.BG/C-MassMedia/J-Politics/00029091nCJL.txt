Турция призова ЕС да отстрани политическите пречки за преговорите за присъединяване
					25/01/2009
					 
						AНКАРА, Турция -- Турският външен министър Али Бабакан призова в събота (24 януари) ЕС да отстрани политическите пречки и да ускори преговорния процес на страната. "За съжаление почти половината от [преговорните] глави са блокирани поради изкуственото им обвързване с Кипър и поради вътрешни политически проблеми в някои страни", заяви Бабакан на среща на високо равнище в Анкара за кандидатурата на Турция за членство в ЕС. Министърът потвърди решимостта на Анкара да продължи процеса за членство в ЕС без прекъсване. Той заяви, че правителството е подготвило нова национална програма за присъединяване към ЕС, за да ускори реформите в страната, свързани с членството в ЕС . Турция започна преговори за членство в ЕС през октомври 2005 г., но досега е отворила само десет от 35-те преговорни глави, отчасти поради отказа й да отвори своите пристанища и летища за кипърски кораби и самолети.
						Други новини - Турски съд повдигна обвинения в петък срещу четирима офицери, задържани по време на продължаващото разследване на секуларистка групировка, обвинена в подготовка на преврат. Четиримата са сред 26-те души, включително офицери от армията и полицията, арестувани при едновременно проведени операции в страната в четвъртък. Петима други заподозрени, задържани в грас Сивас в източната част на страната, са били освободени в петък, без да бъдат повдигнати обвинения срещу тях, след като са дали показания в полицията. Общо 86 души, за които се твърди, че са членове на групировката "Ергенекон" в момента са изправени пред съда по обвинения за "сформиране или членство в терористична организация". (Хюриет, Ройтерс, AФП - 24/01/09; Хюриет, Заман, НТВ, Си Ен Ен Търк, AП - 23/01/09)

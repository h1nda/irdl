Албанският президент Мойсиу присъства на международно военно учение
					22/09/2005
					 
						ТИРАНА, Албания -- Президентът Алфред Мойсиу присъства в сряда (21 септември) на военноморското учение "Съвместни усилия 2005" в залива на Вльора. Участват общо 11 страни от НАТО и "Партньорство за мир". Мойсиу подчерта важността на учението от гледна точка на амбициите на Албания за членство в НАТО. 
						Също в сряда Мойсиу се срещна с посланика на САЩ в Тирана Марси Райс. Той я запозна с неотдавнашното си пътуване до Ню Йорк и с двустранните срещи, които е провел по време на срещата на върха на ООН. Двамата обсъдиха и последните политически събития в Албания, най-вече опитите на новото правителство да върне Националната информационна служба под контрола на министерството на вътрешните работи. (Албейниън нюз - 22/09/05; Уеб-сайт на албанския президент - 21/09/05)

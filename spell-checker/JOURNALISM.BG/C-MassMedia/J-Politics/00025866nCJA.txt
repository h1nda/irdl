Румъния представя политическия дневен ред за срещата на върха на НАТО
					21/03/2008
					Операциите на НАТО и разширяването ще бъдат сред въпросите, включени в дневния ред на срещата на върха на Алианса в Букурещ през април.
					(Найн о'клок, Болкън Инсайт - 21/03/08; Ромпрес, НАТО Ривю, Би Би Си, AП, AФП, Ройтерс, Гласът на Америка, Hotnews.ro, Синхуа - 20/03/08)
 
					 
						
[Гети Имиджис]
						Румънски официални представители изразиха надежда в четвъртък (20 март), че на наближаващата среща на върха на НАТО в Букурещ ще бъде направена крачна напред в приноса на Алианса за стабилността и сигурността, както и че "тя ще хвърли благоприятна светлина" върху тяхната страна. 
						 "Виждам, че подготовката напредва в правилната посока и че равнището на участие на институциите е много добро", заяви премиерът Калин Попеску Търичану преди заседание, посветено на преглед на организационните мерки за събитието. 
						Тридневната среща на върха, която започва на 2 април, ще бъде най-голямата в 59-годишната история на пакта. 
						Успехът й ще зависи от осъществяването на някои конкретни цели като разширяването на Алианса, укрепването на евроатлантическото партньорство, решаването на косовския проблем, както и други "горещи" въпроси, заяви пред журналисти в четвъртък външният министър Адриан Чиорояну. 
						 Той изрази надежда, че срещата ще помогне за по-нататъшното укрепване на отношенията на НАТО с балканските страни, особено с Албания, Хърватия и Македония, които се надяват да получат покани за присъединяване към Алианса в Букурещ. 
						Подобен ход би "укрепил южния фланг на Алианса, както и сигурността и стабилността на Балканите", заяви Чиорояну. 
						Той също изрази надежда, че срещата на върха ще заздрави и отношенията на НАТО с Босна и Херцеговина, Черна гора и Сърбия. 
						 "В случая със Сърбия ние се надяваме, че срещата на върха в Букурещ ще изпрати силно послание по отношение на готовността на Алианса да си сътрудничи с Белград, веднага щом сръбските власти са готови за това", каза той. 
						Румъния, заедно с Канада и осем източноевропейски страни-членки на Алианса - България, Чешката република, Естония, Латвия, Литва, Полша, Словакия и Словения - е изпратила писмо до Генералния секретар на НАТО Яп де Хоп Схефер в подкрепа на кандидатурите на Грузия и Украйна за членство. Съобщава се, че десетте страни са поискали двете бивши съветски републики да получат планове за действие за членство, което е стъпка по пътя към Алианса. 
						 "Румъния е пряко заинтересована Грузия и Украйна да получат подкрепа за евроатлантическа интеграция и подкрепя подходите на двете държави в тази посока", подчерта Чиорояну. 
						Операциите на НАТО, включително в Косово и Афганистан ще бъдат още една ключова тема на дискусиите по време на срещата. 
						 "Що се отнася до Косово, съюзниците дадоха ясно да се разбере, че КФОР ще остане там на основата на Резолюция 1244 на Съвета за сигурност на ООН, освен ако Съветът за сигурност не реши друго. КФОР е там, за да гарантира безопасна и сигурна среда - за всички хора на Косово", заяви Де Хоп Схефер в статия, публикувана в последното издание на "НАТО Ривю" в четвъртък. 
						Чиорояну заяви пред журналисти, че участниците в срещата се очаква също да обсъдят и някои ключови предизвикателства пред пакта днес - като кибер атаките и сигурността на инфраструктурите на енергийния сектор.

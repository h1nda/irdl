Историческо събитие за политиката в Турция
					25/05/2010
					Основната опозиционна партия номинира за свой лидер Кемал Кълъчдароглу. Ще отвори ли неговият избор нова глава за раздробеното ляво пространство в Турция?
					От Есра Ердуран за Southeast European Times от Анкара -- 25/05/10
 
					 
						
Кемал Кълъчдароглу. [AФП]
						Кемал Кълъчдароглу бе избран за председател на голямата опозиционна Републиканска народна партия (РНП) по време на конгрес на партията в събота (22 май). Той заема мястото на дългогодишния й лидер Дениз Байкал, който подаде оставка по-рано този месец. 
						Номинирането на Кълъчдароглу бе подкрепено от 1 189 от общо 1 197 делегати. Привържениците му казват, че той ще зареди партията с енергия и ще помогне за повишаване на популярността й. 
						 "Нямаше да дойда на конференцията, ако не беше Кълъчдароглу," каза Хюсеин Балбора, делегат от югоизточния град Диарбекир. "За първи път от много години започнах да вярвам, че РНП ще бъде нещо повече от опозиционна партия." 
						"Той ще бъде водачът, който ще открои характеристиките на "народната партия" в партията," добави Балбора. 
						Конгресът в края на седмицата бе най-големият от десетилетия. Пред конгресния център се събра голямо множество, за да стане свидетел на събитието, определено като крайъгълен камък в политиката на Турция. 
						Байкал, който бе лидер на РНП от 1992 г., подаде оставка на 10 май на фона на скандал със секс видеозапис. Частна фирма, наета от РНП, по-късно заключи, че записът е бил фалшив. 
						"Демонстрирането на единство след период на такъв стрес... показа на онези, които стоят зад [записа], че действията им са се провалили; ние сме по-силни и по-мощни от преди," каза един член по време на събранието. Байкал, на 71 г., не присъства на конгреса и се въздържа от обществен изяви оттогава насам. Според някои той бил разочарован, че Кълъчдароглу не е обявил кандидатурата си по-рано. 
						Мнозина сега очакват промяна в тона на партията. По време на ръководството на Байкал РНП бе критикувана, че се е отдалечила от редовите си членове. 
						"По време на дългото управление на Байкал партията провеждаше елитарна политика и не изпълняваше мисията си да обединява всички леви политици под един покрив,"каза Джафер Юксел, изтъкнат политик от лявото пространство, който е работил първо за РНП, а по-късно за Социалдемократическата народна партия. 
						"Политиките на РНП бяха един от факторите, които отведоха ПСР (управляващата Партия на справедливостта и развитието) до властта," каза той за SETimes. 
						Според Юксел промяната в ръководството има потенциала да обедини отново раздробените политически сили. "Изборът на Кълъчдароглу... даде възможност на други политици или да се присъединят към РНП, или да я подкрепят," каза той. 
						Рахшан Еджевит, съпруга на покойния премиер Бюлент Еджевит, открито се застъпи за кандидатурата на Кълъчдароглу. Нейното решение, каза Юксел, е "първият сигнал за сливането на разпокъсаните турски леви партии". 
						Ключова фигура в турската политическа история, Еджевит е бил четири пъти премиер на страната. Мнозина твърдят, че е оставил след себе си празнота, която предстои тепърва да бъде запълнена. 
						"Кълъчдароглу носи огромна отговорност на плещите си, тъй като от него се очаква да обедини левите политици под крилото на своята партия, както и да спечели [победа над] правителството на ПСР. Той не е чудотворец, а само един новоизбран политически лидер. Времето ще покаже дали той ще изпълни всички тези очаквания," каза журналистът Илнур Чевик за SETimes.

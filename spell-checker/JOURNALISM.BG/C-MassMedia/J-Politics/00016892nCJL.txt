Съобщава се за постигнат напредък в преговорите за конституционните реформи в БиХ
					09/12/2005
					 
						САРАЕВО, Босна и Херцеговина (БиХ) -- Последното заседание по конституционните реформи допринесе за изясняването на позициите на различните политически партии, заяви Доналд Хейз от Американския институт за мир в четвъртък (8 декември). Хейз, който е бивш първи заместник-върховен представител за БиХ, проведе втори ден разговори с партиите от Федерация БиХ. Той заяви, че всички в по-малка или по-голяма степен са се съгласили, че БиХ трябва да има един президент, вместо сегашното тристранно председателство. По отношение на Камарата на народите на БиХ, повечето участници подкрепиха идеята, че тя трябва да се занимава само с въпроси, свързани със защитата на националните интереси. Сега всички закони трябва да се одобряват от Камарата на народите, след приемането им в долната камара. Хейз ще се срещне и с партии от другата автономна област на БиХ - Република Сръбска. (Дневни аваз - 9/12/05; ПБС БиХ, Фена - 8/12/05)

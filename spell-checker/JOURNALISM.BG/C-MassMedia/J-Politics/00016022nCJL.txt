Хърватският външен министър е оптимист за евентуалния старт на преговорите за присъединяване към ЕС 
					22/09/2005
					 
						ЗАГРЕБ, Хърватия -- В сряда (21 септември) външният министър Колинда Грабар-Китарович каза, че е оптимист и вярва, че ЕС скоро ще започне присъединителни преговори с Хърватия. След завръщането си от срещата на върха на ООН в Ню Йорк Грабар-Китарович каза, че се е срещнала с няколко свои колеги от ЕС и е останала с впечатлението, че повечето от тях смятат, че Хърватия изпълнява задълженията си към трибунала за военни престъпления в Хага. 
						Също в сряда парламентът започна дебати по реформите, предложени от правителството и опозиционната Хърватска народна партия (ХНП), свързани с местното и регионалното самоуправление. Проектът на правителството предлага категоризация на градовете: градове с над 40 000 жители ще се смятат за големи и ще имат по-силно самоуправление. Проектът на ХНП е по-радикален и предвижда провеждане на преки избори за всички кметове и общински управители. (ХИНА, Индекс - 21/09/05)

Частично повторно преброяване циментира победата на Бъсеску в балотажа на изборите в Румъния
					14/12/2009
					 
						БУКУРЕЩ, Румъния -- Настоящият президент Траян Бъсеску циментира своята победа във втория тур на президентските избори след повторно преброяване на първоначално смятаните за невалидни гласове, съобщиха местните медии в неделя (13 декември). Конституционният съд разпореди извършването на повторно преброяване в петък след искане от страна на опонента на Бъсеску в балотажа, Мирча Джоана.Разликата между двамата кандидати беше по-малко от 1 %. Бъсеску получи 50,33 % от подадените гласове, побеждавайки с малка разлика Джоана, който получи 49,66 %. От първоначалните 137 000 невалидни гласове, които бяха преброени повторно, над 2130 бяха обявени за валидни. Общо 1169 от тях са подадени за Бъсеску, а останалите 968 - за Джоана. Според Централната избирателна комисия остават да бъдат преброени 1000 гласа от подадените в чужбина, но не се очаква те да окажат влияние върху крайния резултат. (Румъния Либера, Гъндул, Журналул Национал - 14/12/09)

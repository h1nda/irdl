Кощуница: "Сърбия не е доволна от преговорите за Косово"
					23/05/2006
					По време на срещата си със специалния пратеник на ООН Марти Ахтисаари в понеделник сръбският премиер Воислав Кощуница разкритикува международните посредници за начина, по който ръководят процеса за статута на Косово, и направи предложение за "двойна автономия" за провинцията.
					От Игор Йованович за Southeast European Times от Белград – 23/05/06
 
					 
						
Сръбският премиер Воислав Кощуница. [Гети Имиджис]
						Специалният пратеник на ООН за преговорите за статута на Косово, Марти Ахтисаари, беше в Белград в понеделник (22 май), за да разговаря със сръбския премиер Воислав Кощуница. Срещата им се проведе един ден преди следващия кръг от преговорите за децентрализацията на Косово, който трябваше да започне във Виена във вторник. 
						Според съобщение на правителството за пресата Кощуница е казал на Ахтисаари, че Сърбия не е доволна от начина, по който международните посредници ръководят процеса за определяне на окончателния статут на Косово. 
						"Не само че няма напредък в прилагането на стандартите в Косово, но през последните няколко месеца и седмици ние станахме свидетели на конкретни примери на нарушаване на човешките права и насилие срещу сърби в провинцията," каза Кощуница. Той попита също как може да се очаква напредък по трудния въпрос за статута на Косово, когато четири кръга преговори не доведоха до споразумение по по-лесния въпрос за децентрализацията. 
						"При това положение изпращането на частни послания за някаква условна независимост или ограничен суверенитет на провинцията изглежда много непродуктивно и надхвърля правомощията на специалния пратеник," каза Кощуница. 
						Последният кръг от преговорите за децентрализацията завърши във Виена на 5 май, като сръбската страна и косовските албанци така и не сближиха позициите си. Белград настояваше за създаването на 15 до 16 управлявани от сърби общини, включително една в северния град Митровица. От своя страна косовските албанци настояваха Митровица да си остане една община с две зони под управлението на един управителен орган и да се създадат само още три нови общини. 
						По време на срещата си с Кощуница Ахтисаари представи плановете на екипа на ООН за засилване и ускоряване на преговорите, а сpъбският премиер представи предложение за "двойна автономия" за Косово -- автономия за провинцията в рамките на Сърбия и автономия за сръбските и другите неалбански общности вътре в провинцията. 
						Белград предложи различни сценарии през миналите месеци, всичките с цел да запази някаква форма на суверенитет над Косово, като в същото време на провинцията се предостави достатъчна автономия. Косовските албанци обаче казаха, че няма да се съгласят на нищо друго, освен на пълна независимост. 
						По време на петия кръг от преговорите във вторник в центъра на дискусиите ще бъде защитата на паметниците на културното, историческо и религиозно наследство в провинцията. Както и при предишните кръгове, председателстващ ще бъде заместникът на Ахтисаари, Алберт Рохан. 
						Макар и формално да е част от вече несъществуващата съюзна държава Сърбия и Черна гора, Косово се управлява де факто като протекторат на ООН от 1999 г., когато 78-дневна кампания на НАТО принуди режима на Слободан Милошевич да се изтегли от провинцията.

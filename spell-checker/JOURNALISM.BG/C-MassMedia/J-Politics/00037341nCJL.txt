Румъния няма да тегли последния транш от МВФ и ще подпише ново споразумение
					07/02/2011
					 
						БУКУРЕЩ, Румъния -- Властите са решили да не теглят последния транш по кредитното споразумение на страната с МВФ, имайки предвид задоволителния икономически напредък и достатъчни резерви в централната банка, каза на пресконференция в неделя (6 февруари) президентът Траян Бъсеску. Траншът от 1 милиард евро от Европейската комисия (ЕК) обаче следва да постъпи по план, тъй като е необходим за финансиране на бюджетния дефицит, добави президентът. Представители на Фонда установиха след близо двеседмична мисия за оценка, че двегодишното споразумение с Румъния може успешно да бъде приключено, тъй като всички цели, за които са поети ангажименти в стендбай споразумението, са постигнати, добави той. По отношение на споразумението с МВФ Бъсеску каза, че то ще бъде предпазно, като на разположение на кабинета ще се държат 3,6 милиарда евро. Други 1,4 милиарда евро ще постъпят от ЕК при същите условия. Новото споразумение ще се съсредоточи върху макроикономическата консолидация, продължаването на реформите и сближаването с ЕС. (AФП, Блумбърг, Капитал, Либертатя, Адевърул - 06/02/11)

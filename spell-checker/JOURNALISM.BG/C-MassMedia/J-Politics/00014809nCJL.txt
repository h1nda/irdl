Председателят на сръбския парламент ще проведе консултации за нова резолюция за Сребреница
					06/06/2005
					 
						БЕЛГРАД, Сърбия и Черна гора -- Председателят на сръбския парламент Предраг Маркович ще иска консултации с лидерите на парламентарните групи за евентуалното приемане на нова резолюция за Сребреница. Маркович заяви в неделя (5 юни), че такива разговори са необходими след излъчването на видеозаписа, показващ екзекуцията на шестима млади босненци в Сребреница през 1995 г. Министърът на правосъдието на Сърбия Зоран Стойкич също подкрепя инициативата. Той каза, че членове на сръбската военизирана част "Скорпиони", които бяха идентифицирани и арестувани след излъчването на видеозаписа, ще бъдат съдени по бързата процедура в местни съдилища. 
						Също в неделя сръбската полиция арестува двадесет и четири души за замерване с камъни на автобуси, превозващи хърватски футболни фенове. Един пътник пострада в нападението, станало на автомагистрала, пресичаща Белград. Хърватите се завръщаха от мач в София, където техният отбор победи България с 3:1 в квалификационен мач за световната купа. (Политика - 06/06/05; Б92, AП - 05/06/05)

Щайнер обявява за невалидна резолюцията на парламента за статута на Косово
08/11/2002
 
ПРИЩИНА, Косово, Югославия -- В четвъртък (7 ноември), ръководителят на Мисията на ООН в Косово (МОНК) Михаел Щайнер отхвърли парламентарната резолюция за статута на Косово. Резолюцията, приета часове по-рано от етническите албански законодатели, предвиждаше отмяна на тази част от раздела на конституцията на Сърбия и Черна гора, в която Косово се описва като част от Сърбия. Албанският външен министър Илир Мета също се намеси с твърдението, че определянето на статута на Косово "не влиза в компетенцията и задълженията на онези, които изработват конституцията на Сърбия и Черна гора". Щайнер не се съгласи. Той напомни на законодателите, че Косово е под управлението на Резолюция 1244 на ООН, и нито Прищина, нито Белград са упълномощени да вземат решения относно статута му.
Междувременно, специалният представител на Комисията на ООН за човешките права Хосе Кутилейро каза в четвъртък, че положението на не-албанците в Косово все още е "далеч от добро". Той призна, че е постигнат напредък след участието на сърбите в общите избори, но настоя да бъдат взети повече мерки за подпомагане завръщането на принудително изселените по техните домове. (Танюг, БиБиСи, АТА, АП, АФП - 07/11/02)

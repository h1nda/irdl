Сърбия и Черна гора ще започне преговорите по ССА на 7 ноември
					25/10/2005
					 
						БРЮКСЕЛ, Белгия -- Преговорите на Сърбия и Черна гора с ЕС по Споразумението за стабилизация и асоцииране ще започнат на 7 ноември и ще продължат 12 месеца. Това съобщи в понеделник (24 октомври) сръбският заместник-премиер Миролюб Лабус, след като той и черногорският външен министър Миодраг Влахович се срещнаха в Брюксел с директора за Западните Балкани в Европейската комисия Райнхард Прибе. Преговорите ще започнат на три нива - за федералния съюз и за всяка от двете републики по подхода на "двойния коловоз". 
						Също в понеделник бе съобщено, че сръбският премиер Воислав Кощуница ще посети Хърватия в края на ноември. Президентът на Сърбия и Черна гора Светозар Марович ще посети Загреб в средата на декември. Посещенията бяха определени като показатели за двустранното сътрудничество. (Данас - 25/10/05; Бета, РТС - 24/10/05; Танюг - 23/10/05)

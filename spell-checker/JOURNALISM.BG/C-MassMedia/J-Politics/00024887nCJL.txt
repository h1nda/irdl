Сръбският президент търси помощ от Русия и Китай за Косово
					17/12/2007
					 
						БЕЛГРАД, Сърбия -- Сръбският президент Борис Тадич каза в неделя (16 декември), че очаква Русия, Китай и може би други членове на Съвета за сигурност на ООН да окажат натиск за възобновяване на преговорите за бъдещия статут на Косово. Очаква се Съветът да обсъди току-що завършилите преговори на своето заседание в сряда. ЕС и Съединените щати заявиха, че по-нататъшни преговори биха били безсмислени, тъй като никоя от страните не е променила позициите си по време на предходните две години на преговори. 
						"Докато съм президент на тази страна, аз никога няма да приема независимостта на Косово, защото съм убеден, че такова решение ще постави под въпрос развитието и бъдещето на Балканите", каза Тадич по време на годишната конференция на сръбските посланици в чужбина. Обръщайки се към същия форум, външният министър Вук Йеремич каза, че страните членки на ЕС са далеч от консенсус по въпроса за Косово. "Предстоящите седмици и месеци ще бъдат посветени на продължаването на тази трудна дипломатическа битка в ЕС, защото Съюзът все още няма ясно определена позиция", каза той.
						Също в неделя италианският посланик в ООН Марчело Спатафора каза, че членовете на Съвета за сигурност са решили да разрешат на президента на Косово Фатмир Сейдиу да направи обръщение по време на обсъжданията в сряда. Сейдиу ще говори официално на срещата при закрити врати. Сърбия се противопостави на идеята. (Блиц, Данас - 17/12/07; ДПА, Бета, Танюг, Б92, РТК, Телеграфи, РСЕ, Balkanweb - 16/12/07)

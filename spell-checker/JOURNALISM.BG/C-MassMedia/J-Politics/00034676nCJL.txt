ЮЛЕКС обяви сръбските избори в Северно Косово за незаконни
					24/05/2010
					 
						ПРИЩИНА, Koсово -- ЮЛЕКС няма да признава резултатите от сръбските избори в Северно Косово, заявиха в неделя (23 май) официални представители на мисията. Говорителката Кристина Херодес добави, че ЮЛЕКС не признава нито избори в паралелните структури, нито техните резултати. От своя страна представители на ЮНМИК заявиха, че ООН ще поддържа неутрална позиция по отношение на сръбските избори, които се очаква да бъдат проведени в Северна Митровица в края на месеца.
						Сръбски партийни представители продължават да провеждат кампания на територията на Косово, въпреки факта, че нямат разрешение да влизат в страната. Лидерът на Демократическата партия на Сърбия Воислав Кощуница бе в Северна Митровица и Звечан в неделя. (Koха Диторе, Зери, Косова Сот - 24/05/10; Kохавижън, РТК - 23/05/10)

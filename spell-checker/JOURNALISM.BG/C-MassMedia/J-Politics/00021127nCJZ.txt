Бизнес: Албания и Турция подписаха споразумение за свободна търговия
					29/12/2006
					Посещението на турския министър на външната търговия Курсат Тузмен в Албания завърши с подписването на споразумение за премахване на митата върху износа между двете страни. Още в бизнес новините тази седмица: властите в Букурещ отлагат продажбата на Румънската спестовна банка и Турция се готви за подпише споразумение за природен газ с Грузия.
					
 
					 
						
Турският министър на външната търговия Курсат Тузмен бе в Тирана миналата седмица. [Гети Имиджис]
						
						Албания и Турция подписаха двустранно Споразумение за свободна търговия (ССТ) по време на посещението в Тирана на турския министър на външната търговия Курсат Тузмен. Според споразумението, митата върху албански промишлени стоки, предназначени за износ в Турция, ще бъдат напълно отменени, докато митата върху някои промишлени стоки, внасяни в Албания от Турция ще бъдат постепенно премахнати в продължение на петгодишен период. ССТ ще влезе в сила незабавно след ратифицирането му от парламентите на Албания и Турция. 
						*** 
						Органът Антитръст на Федерация БиХ (ФБиХ) съобщи, че е одобрил преминаването на компанията за търговия с горива "Енергопетрол" към консорциум, състоящ се от "ИНА" (Хърватия) и "Мол" (Унгария). Консорциумът придобива дял от 67 % от "Енергопетрол" чрез увеличение на капитала. Правителството на ФБиХ запазва дял от 22 %, докато 11 % ще останат собственост на малки акционери. 
						*** 
						
						Румъния отмени планираната приватизация на 69,9% от Румънската спестовна банка поради незадоволителните условия, предложени от кандидат-купувачите, "ОТП" от Унгария и Националната банка на Гърция. Според министъра на финансите Себастиян Владеску, кабинетът ще се опита да преструктурира банката през следващите две години, преди да се опита отново да я продаде. 
						*** 
						Съветът на Националната банка на Македония одобри валутната политика за 2007 г., планирайки инфлация от 3 %, което е почти без изменение в сравнение с тазгодишната средна инфлация от 3,2 %. Той също така призова за годишно увеличение от 21% на банковите кредити за частния сектор. 
						*** 
						Централната банка на Сърбия (НБС) обяви по-малко рестриктивна валутна политика за 2007 г., цитирайки постигнатите успехи тази година в намаляването на инфлацията. Според управителя на НБС Радован Йеласич, инфлацията е 6,5 %, което е по-ниска стойност от прогнозираните 9,3%. За следващата година, целта ще бъде инфлацията да се задържи между 4 и 8 %, каза той. 
						*** 
						
						Турция и Грузия са пред приключване на преговорите за сключването на двустранно споразумение за доставката на турски природен газ. Според съобщенията Грузия планира да закупи от Турция около 800 000 куб. м природен газ, което представлява почти половината от нейните потребности. 
						
						(Различни източници – 22/12/06-29/12/07)

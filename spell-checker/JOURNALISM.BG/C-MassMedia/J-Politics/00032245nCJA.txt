Сърбия и МВФ постигнаха споразумение
					05/11/2009
					След няколко дни на трудни преговори сръбското правителство и МВФ се договориха за условията на кредитното споразумение.
					От Игор Йованович за Southeast European Times от Белград – 05/11/09
 
					 
						
Съгласно новата договореност приблизително 9000 служители на държавната администрация и местното самоуправление може да загубят работата си. [Архив]
						След два месеца неопределеност сръбското правителство и МВФ уточниха във вторник (3 ноември) условията за продължаването на заема от 2,9 млрд. евро от Фонда за страната. 
						Белград бе взел първия транш от 788 млн. евро, когато преговорите за по-нататъшното ползване на заема стигнаха до задънена улица през септември. Причина за застоя бе неудовлетвореността на Фонда от бюджетните прогнози и планираните съкращения на държавните разходи на Сърбия. 
						На правителството бе даден месец да се подготви за втория "изпит", но преговорите по предложената реформа на пенсионното осигуряване се оказаха трудни. 
						Все пак те завършиха успешно тази седмица, след като -- за облекчение на пенсионерите -- бе добавено допълнително споразумение. Пенсиите няма да бъдат намалявани през 2010 г., а през 2011 г. ще се увеличават съразмерно с икономическия растеж. 
						Вицепремиерът Йован Къркобабич каза, че Белград е обещал да приключи цялото предложение за реформата на пенсионната система до март 2010 г., като включи в него предложенията на МВФ. 
						"Благоприятните пенсии, благоприятните години на работа, пенсиите, придобити при специални условия, и други права, които поставят други работници, изпълняващи целия си стаж в неравностойно положение, ще получат специално внимание," каза Къркобабич. 
						Той добави, че идеята за пенсиониране на жените на същата възраст като мъжете е отпаднала. В Сърбия мъжете се пенсионират на 65-годишна възраст, а жените спират да работят на 60 г. 
						Сърбия се е съгласила също да остави замразени заплатите в публичния сектор през 2010 г. и е определила общия дефицит за следващата година на около 1,3 млрд. евро -- около 4 % от БВП. 
						Ръководителят на Мисията на МВФ Алберт Йегер каза, че Фондът се е съгласил с предложенията на Белград, след като сръбското правителство е представило стратегия за намаляване на дефицита и реформиране на публичния сектор и пенсионната система. 
						Йегер обаче добави, че прилагането на стратегията ще бъде "голямо предизвикателство" за правителството. 
						Мисията на МВФ заяви, че очаква БВП на Сърбия да спадне с 3 % тази година -- което е по-добра прогноза от първоначалната. "Намаляването на БВП на Сърбия е овладяно, за разлика от други страни в региона," каза представител на МВФ. 
						 Поради свиването на публичното разходване правителството също така ще бъде принудено да предприеме непопулярни ходове, като съкращаване на около 9000 служители на държавната администрация и местното самоуправление. 
						Въпреки всичко това прогнозите за възстановяването на сръбската икономика продължават да не бъдат положителни. Икономическият съветник Бошко Живкович каза пред белградските медии, че "няма нито една основна промяна", която да сочи, че икономиката се възстановява. 
						Запитан за следващата година, Живкович каза, че ще бъде доволен, ако 2010 г. не се окаже по-лоша от 2009 г.

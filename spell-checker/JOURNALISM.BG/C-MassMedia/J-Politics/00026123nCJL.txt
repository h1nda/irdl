Горната камара на парламента на БиХ ще обсъди законопроектите за реформа в полицията
					14/04/2008
					 
						САРАЕВО, Босна и Херцеговина (БиХ) -- В сряда (16 април) горната камара на парламента ще обсъди законопроектите за реформа в полицията, които са от ключово значение за подписването на Споразумение за стабилизация и асоцииране (ССА) между БиХ и ЕС. Те бяха одобрени в долната камара с малко мнозинство миналата седмица. Еврокомисарят по разширяването Оли Рен приветства това, но каза, че сега е важно Камарата на народите да завърши законодателната процедура. Словения, която е сегашният ротационен председател на ЕС, заяви, че щом бъдат приети законите, ССА ще бъде подписано "възможно най-бързо", като най-често споменаваната дата е 28 април. В местната преса вече се обсъжда възможният график за влизане на БиХ в ЕС. Според вестник "Дневни Аваз", ако всичко върви добре, БиХ може да получи кандидатски статут догодина и да се присъедини към Съюза още през 2014 г. (Дневни Аваз, Независне Новине - 14/04/08; Фена, РТРС - 13/04/08)

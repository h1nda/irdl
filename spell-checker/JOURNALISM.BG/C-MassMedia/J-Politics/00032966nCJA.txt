Посещението на сръбския президент в манастир в Косово предизвика полемика
					08/01/2010
					Правителството на Косово възрази срещу направените от Борис Тадич изявления по време на посещение на местен манастир през почивните дни.
					От Игор Йованович за Southeast European Times от Белград -- 08/01/10
 
					 
						
Сръбският президент Борис Тадич пали свещ в средновековния сръбски православен манастир „Високи Дечани“, на около 90 км западно от Прищина, през 2008 г. Тадич посети манастира отново в четвъртък (7 януари). [Гети Имиджис]
						Сръбският президент Борис Тадич посрещна Коледа по православния календар в четвъртък (7 януари) в манастира „Дечани" в Косово, като заяви, че гражданите се нуждаят от "помирение между народите". 
						"Като президент на Сърбия изпращам от "Дечани" послание за мир към всички, навсякъде, от името на сръбските граждани, от името на сръбската държава и от самия мен, вярвайки, че в общия регион, в който живеем, се нуждаем най-вече от мир. Той е особено необходим за всички хора с обща съдба в този много труден и сложен Балкански регион, заяви Тадич. 
						Косовските власти обявиха, че са позволили на Тадич да посети Косово не като държавен служител, а като човек, който иска да посети манастира за Коледа. Прищина твърди, че е имало договореност Тадич да не прави политически изявления по време на посещението си, която той е нарушил. 
						Неговата канцелария обаче съобщи, че Тадич не е имал уговорки с правителството на Косово, а е уведомил органите на ЕС. 
						Представителите на Прищина осъдиха Тадич за отговора на журналистически въпрос, в който той косвено е посочил, че Косово е част от Сърбия. 
						В спорното изявление Тадич посочва, че той би искал да види "възможно най-скорошното интегриране в ЕС не само на Сърбия, като това означава и Косово, но и на всички страни от региона на Югоизточна Европа". 
						Джавит Бечири, говорител на президента на Косово Фатмир Сейдиу, заяви, че с подобни изявления Тадич "стеснява пътищата за сътрудничество и движение". "Колкото и да се опитваше този път да покаже сдържаност, Тадич все пак посочи, че смята Косово за част от Сърбия, въпреки че той знае много добре, че се намира в различна страна, Република Косово, която е независима и суверенна държава", заяви Бечири за белградската осведомителна агенция „Бета". 
						Опозицията разкритикува косовските институции за това, че са разрешили посещението на Тадич. 
						Представителят на Алианса за бъдещето на Косово Ардиан Джини посочи, че не може да се очаква държавен глава да се въздържа от политически изявления. "Президентът на Сърбия... не може да направи само религиозно посещение в Косово. Това е политически гаф на косовските институции." 
						Политическият анализатор от Прищина Белул Бечай изрази същото мнение. "Фактът, че сръбският президент е посетил Косово, има най-вече политическо значение. Фактът, че неговата визита е по религиозен повод, е незначителен в сравнение с политическия аспект на посещението." 
						ЕС не направи официално изявление. 
						Посещението на Тадич премина при засилени мерки за сигурност, взети от частите на КФОР. Той летя с хеликоптер до манастира, а след това се придвижваше с брониран автомобил. Срещу визитата му имаше протести на демонстранти, но войниците на КФОР запазиха реда. 
						
						Блерта Фоничи-Кабаши от Прищина участва в написването на този репортаж.

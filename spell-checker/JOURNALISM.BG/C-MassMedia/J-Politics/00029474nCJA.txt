Нов закон в подкрепа на борбата на Сърбия срещу организираната престъпност
					03/03/2009
					Закон, според който придобито чрез престъпни средства имущество ще бъде конфискувано, влезе в сила на 1 март и сръбските официални представители очакват той да бъде едно от най-важните средства в борбата срещу организираната престъпност.
					От Игор Йованович за Southeast European Times в Белград -- 03/03/09 
 
					 
						
"Престъпниците ще знаят, че няма да могат да се радват на незаконно придобитото имущество след освобождаването им от затвора", заяви министърът на правосъдието на Сърбия Снежана Малович. [Сръбско правителство]
						Нов закон за борба срещу организираната престъпност в Сърбия позволява конфискуването на имущество, ако обвиняемите не могат да докажат, че са го придобили законно. Сръбските власти смятат, че така ще бъде нанесен тежък удар върху престъпните групировки. 
						Законът влезе в сила в неделя (1 март). Новото в него е, че той оставя тежестта на доказателствата на заподозрените: полицията няма да доказва дали те са придобили имущество по законен начин; вместо това обвиняемите ще трябва да докажат това. 
						Ако не успеят да го направят, държавата ще конфискува имуществото и приходите ще отидат в държавния бюджет. По време на съдебния процес обвиняемите няма да могат да продават или да се откажат от имуществото си. Законът също им забранява да изпращат пари в чужбина и да прехвърлят имущество на свои приятели и роднини. 
						Законът ще се прилага и за случаи извън организираната престъпност, а именно за всички действия, вследствие на които незаконно придобитото имущество надвишава 16 000 евро. 
						Сръбският министър на правосъдието Снежана Малович смята, че законът ще има превантивен, а не само наказателен ефект. "Престъпниците ще знаят, че няма да могат да се радват на незаконно придобитото имущество след освобождаването им от затвора", заяви тя за медиите в Белград. 
						Ново специално звено ще прилага този закон. Италия даде пример за потенциалното му влияние върху организираната престъпност; подобен закон там доведе до конфискуването на 4 милиарда евро миналата година. 
						Специалният прокурор на Сърбия за организираната престъпност Милко Радованович заяви, че първата мишена на закона ще бъдат членове на т.н. Земунски клан, осъдени за убийството през март 2003 г. на премиера Зоран Джинджич и за много други престъпления. Кланът ще изгуби "пари, имущество, ценности, акции, бонове, къщи, офиси и земя", каза той. 
						Директорът на сръбската полиция Милорад Вельович заяви, че прилагането на новия закон ще бъде "истински тест на решимостта на държавата да се противопостави на организираната престъпност... Ако държавата прояви твърдост по този въпрос - както вътрешното, така и правосъдното министерство - това ще бъде добър знак." 
						Според Вельович няколко много опасни престъпни групировки, най-вече ангажирани с трафик на наркотици, действат в Сърбия и печелят годишно десетки милиони евро. 
						Вельович също заяви, че групировките изпират парите си главно като купуват компании в Сърбия или като инвестират в недвижими имоти.

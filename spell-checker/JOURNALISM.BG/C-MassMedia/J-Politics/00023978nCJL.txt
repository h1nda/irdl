Войници на ЕС претърсиха дома на бившия босненски сръбски президент
					23/09/2007
					 
						САРАЕВО, Босна и Херцеговина (БиХ) -- Войници на ЮФОР, заедно с босненската сръбска полиция и длъжностни лица на НАТО претърсиха дома на бившия босненски сръбски президент Мирко Сарович в петък (21 септември), търсейки следи за местонахождението на укриващия се от правосъдието Радован Караджич. Претърсването в Лукавица, предградие на Сараево, започна призори. Сарович е бил сръбски член на тристранното Председателство на БиХ между октомври 2002 г. и април 2003 г., когато бе обвинен в участие в незаконна продажба на военни съоръжения за Ирак. Той бе обвинен в злоупотреба със служебното положение и измами, организирана престъпност и в оказване на помощ на укриващи се от правосъдието военнопрестъпници, но бе оправдан през 2006 г. (Дневни Аваз, РТРС, Бета, A1, ФоНет - 22/09/07; AП, AФП, БМРР, EUbusiness, ДПА - 21/09/07)

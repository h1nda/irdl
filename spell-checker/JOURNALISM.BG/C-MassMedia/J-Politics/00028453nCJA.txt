СПМ призова за бързо изпълнение на споразумението от Оджак в БиХ
					21/11/2008
					Управителният съвет на Съвета за прилагане на мира за БиХ приключи двудневната си среща в четвъртък. Сред будещите безпокойство въпроси Съветът посочи застоя на реформите в страната.
					От Юсуф Рамаданович за Southeast European Times от Сараево -– 21/11/08
 
					 
						
"[Срещата] бележи началото на дискусия за бъдещите ангажименти на международната общност в Босна и Херцеговина," заяви върховният представител в БиХ Мирослав Лайчак. [СВП]
						Управителният съвет на Съвета за прилагане на мира (СПМ) за Босна и Херцеговина (БиХ) проведе тази седмица среща в Брюксел, за да обсъди настоящата политическа ситуация в БиХ. В края на заседанието в четвъртък (20 ноември) Съветът изрази тревога най-вече от цялостното забавяне на реформите по пътя на страната към евро-атлантическа интеграция. 
						Политическите лидери от СПМ изразиха "голяма тревога от развитието на политическата ситуация" през последните четири месеца поради намаляващия темп на реформите и използваната от някои политици националистическа риторика. 
						Въпреки изразената подкрепа за политическата договореност, която беше постиганата на 8 ноември в северния босненски град Оджак между лидерите на трите основни партии в БиХ, Съветът подчерта необходимостта от нейното изпълнение. Той заяви още, че практиката на оспорване на териториалната цялост на БиХ и на съществуването на автономните области в страната трябва да бъде прекратена. 
						Американският помощник държавен секретар по европейските и евро-азиатските въпроси Даниел Фрийд и американският посланик в БиХ Чарлз Инглиш също проведоха срещи с политици по време на сесията на СПМ. Те се срещнаха поотделно с премиера на Република Сръбска Милорад Додик, който е лидер на Съюза на независимите социалдемократи, с председателя на Партията на демократичното действие Сюлейман Тихич и с лидера на Хърватския демократичен съюз в БиХ Драган Чович, за да обсъдят настоящата политическа ситуация. 
						Фрийд и Инглиш отново подчертаха подкрепата на Държавния департамент на САЩ за договора от Оджак и призоваха за неговото бързо изпълнение. Според съобщения в медиите лидерите на БиХ са заявили, че в момента основен приоритет е реформата на конституцията на страната. 
						Въпреки предположенията, че по време на сесията на СПМ ще бъдат определени крайните варианти за закриването на Службата на върховния представител (СВП) в БиХ, вместо това СПМ заяви, че ще запази СВП като наблюдаващ орган, докато БиХ проведе необходимите реформи. 
						СПМ отбеляза по-конкретно петте цели и двете условия, които Съветът определи по-рано тази година като необходими за закриването на СВП, и специално подчерта необходимостта да се определи статутът на Бръчко и да се разделят държавната собственост и активите на армията. СПМ изрази също загриженост от забавянето на приемането на стратегия за съдебно преследване на военни престъпления в БиХ. 
						 "[Срещата] бележи началото на дискусия за бъдещите ангажименти на международната общност в Босна и Херцеговина. Тази дискусия ще продължи," заяви след срещата върховният представител Мирослав Лайчак. 
						Следващата среща е насрочена за месец март 2009 г. в Сараево.

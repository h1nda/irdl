Британският посланик очаква преговорите по ССА между БиХ и ЕС да започнат на 12 декември
					18/10/2005
					 
						САРАЕВО, Босна и Херцеговина (БиХ) -- Британският посланик в БиХ Матю Райкрофт очаква преговорите по Споразумението за стабилизация и асоцииране (ССА) между БиХ и ЕС да започнат на 12 декември, два дни преди 10-ата годишнина от Дейтънското мирно споразумение. В интервю за излизащия в Баня Лука ежедневник "Независне новине" от вторник (18 октомври) Райкрофт каза, че Европейската комисия ще определи точната дата. Той призова също законодателния орган на БиХ да приключи с приемането на важното споразумение за реформата в полицията и закона за държавното радио и телевизия - останалите неизпълнени условия за започване на преговорите по ССА. В момента Великобритания е ротационен председател на ЕС. 
						Междувременно премиерът на БиХ Аднан Терзич приключва своето двудневно посещение в Брюксел, където обсъжда темповете на реформите с официални представители в централите на ЕС и НАТО. (Независне новине, Дневни аваз - 18/10/05; РТРС, ПБС БиХ - 17/10/05)

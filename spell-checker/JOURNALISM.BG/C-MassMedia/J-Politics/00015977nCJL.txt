Извънредно заседание на турския парламент заради атентатите от края на седмицата 
					19/09/2005
					 
						АНКАРА, Турция -- Очаква се парламентът да проведе в понеделник (19 септември) извънредно заседание, на което да обсъди терористичните атентати през уикенда. Основната опозиционна Републиканска народна партия поиска свикването на заседанието, с което се прекъсва лятната ваканция на законодателите. Късно в събота един полицай бе убит, а трима бяха ранени при нападение на членове на терористичната Кюрдска работническа партия срещу полицейски участък във Ван, Източна Турция.
						На други места двама души загинаха, а 11 бяха ранени при две отделни експлозии, съобщават медиите. В неделя вечерта при взрив в автобус, който се движел близо до популярния курортен град Манавгат в Южна Турция, са загинали двама и са били ранени десет души. Работник от санитарно-хигиенната служба пък е бил ранен при слаба експлозия в Истанбул в понеделник сутринта. (Анадолска агенция, Ал Джазира, Ройтерс, АП - 19/09/05; TurkishPress.com - 18/09/05)

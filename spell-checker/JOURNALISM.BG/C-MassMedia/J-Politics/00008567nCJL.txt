Парламентът на Косово отложи гласуването във връзка с разговорите Прищина -Белград
03/10/2003
Въпреки че остават по-малко от две седмици до началото на разговорите с Белград във Виена, законодателите на Косово отложиха гласуването на решение, с което да бъде одобрено участието на правителството.
(АФП, Макфакс, ЮНМИК, Радио Б92 - 02/10/03; АФП, Гласът на Америка, ЮНМИК - 30/09/03)
 
 
Като казаха, че им е необходимо повече време, за да намерят допирни точки, в четвъртък (2 октомври) законодателите на Косово отложиха гласуването на решение, с което да бъде одобрено участието на правителството в разговорите с представители на Белград, предвидени да започнат на 14 октомври във Виена.
"На парламента му трябва повече време, за да запази вътрешното си единство", каза неговият председател Неджат Даци. "Не съм готов да настоявам да се гласува сега и да разруша това работещо единство."
До началото на разговорите остават по-малко от две седмици, затова премиерът на Косово Байрам Реджепи потърси подкрепата на 120-местното народно събрание. Диалогът между Прищина и Белград ще бъде първият след края на конфликта от 1998 -1999 г.
Тъй като Косово е протекторат на ООН от юни 1999 г., делегацията на страната ще се води от ръководителя на ЮНМИК Хари Холкери. Очаква се върховният представител по въпросите на външната политика на ЕС Хавиер Солана и генералният секретар на НАТО лорд Джордж Робъртсън да присъстват на встъпителната среща във Виена. Скоро след това работните групи ще започнат преговори по технически въпроси, като транспорт, енергия, изчезнали хора и връщането на прогонените от конфликта.
Но депутатите от Косово казаха в четвъртък, че не могат да водят преговори по последните два въпроса, защото те все още са в компетенцията на ЮНМИК. Преди това ЮНМИК трябва да прехвърли повече правомощия на прохождащите институции на провинцията, казаха законодателите.
"Холкери трябва да предостави повече компетенции на косовските институции, а не да разширява своите правомощия", каза Рамуш Харадинай, водач на Съюза за бъдеще на Косово. "След като това не става, не можем да кажем "да" на тези разговори."
В отговор на подобен въпрос за предоставяне на пълномощия на институциите от провинцията Холкери каза на репортерите по време на пресконференция във вторник, че повечето компетенции, предвидени в конституционната рамка, вече са прехвърлени и по-голяма част от работата вече е свършена. "Но има някои запазени области, посочени в осма глава, които са по-сложни и аз не мога да наруша решенията на Съвета за сигурност, затова не можем да навлезем в тази област", каза Холкери, като добави, че се обмислят някои специални решения, за да се помогне на правителството по определени въпроси.
Коментирайки отложеното в четвъртък гласуване, Холкери каза, че диалогът Белград-Прищина ще започне със или без съгласието на парламента. Белградското Радио Б52 също цитира думите му, че съставът на съответните делегации е единственият неуточнен въпрос на този етап.
Холкери каза, че и двете страни са изразили готовността си да проведат разговорите и са се ангажирали с това по време на срещата на високо равнище на ЕС в Солун, като добави, че очаква от тях да използват преговорите като инструмент за подобряване на живота на хората, а не за да си правят "номера" едни на други. И Холкери, и Солана тази седмица направиха изявления, в които подчертаха, че диалогът е ключов елемент от условията, на които трябва да отговори Косово, преди да може изобщо да започне да се обсъжда окончателният му статут.
В писмо до Даци тази седмица Солана заяви, че ЕС подкрепя прилаганата от ЮНМИК политика на постигане на стандартите преди обсъждането на статута. Той призова също лидерите на Косово да увеличат усилията си. Въпросът за окончателния статут може да се разреши единствено чрез диалог, сътрудничество и създаване на условия за напълно функциониращо демократично и многоетническо общество, каза Солана.

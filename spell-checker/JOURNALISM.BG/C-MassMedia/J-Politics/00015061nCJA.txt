Президентите на БиХ, Хърватия, Сърбия-Черна гора призовават за засилване на връзките и за справяне с наследството на миналите конфликти 
					28/06/2005
					Президентите на Босна и Херцеговина, Хърватия и Сърбия-Черна гора подписаха съвместна декларация, в която се призовава към по-нататъшна нормализация на връзките между трите държави в опит да се постигне тяхната обща цел - членството в ЕС. 
					(Блиц - 28/06/05; Ройтерс, АКИ, ХИНА, ФЕНА, Фикус - 27/06/05)
 
					 
						
Хърватският президент Стипе Месич (вляво), президентът на Сърбия-Черна гора Светозар Марович (в средата) и президентът на Босна и Херцеговина Борислав Паравац се здрависват по време на регионална конференция в понеделник (27 юни), посветена на помирението. [AФП]
						Президентите на Босна и Херцеговина (БиХ), Хърватия и Сърбия-Черна гора призоваха за заздравяване на връзките между държавите с цел да се постигне общата цел - членство в ЕС. За да стане това, трите държави трябва да се справят с наследството от конфликтите в началото на 90-те години на миналия век, както и да засилят сътрудничеството си в някои области, заявяват лидерите в съвместно комюнике, подписано в Белград в понеделник ( 27 юни). 
						"Бремето на войните трябва да се премахне, за да се нормализират по-нататък отношеията, едно от ключовите предусловия за присъединяване към ЕС," заявяват прдседателят на президенството на БиХ Борислав Параваца, хърватският президент Стипе Месич и президентът на Сърбия-Черна гора Светозар Марович в своята декларация. "Европа трябва да се изгради в региона, ако искаме да превърнем този регион в част от обединена Европа," допълват те в комюникето си, озаглавено " Троен възглед за настоящето и бъдещето".
						Тримата лидери се срещнаха в Белград в рамките на 10-та сесия на т. нар. инициатива Игман, обединяваща подписалите Дейтънските мирни договорености и състояща се от около 140 НПО от БиХ, Сърбия-Черна гора и Хърватия. 
						Призовавайки за обективен подход към миналото, документът поставя акцент и върху необходимостта от пълноценно и безусловно сътрудничество с Международния наказателен трибунал за бивша Югославия (МНТБЮ), вкл. предаването на всички обвиняеми във военни престъпления на Хагския трибунал. 
						Всички, извършили военни престъпления вкл., но не само, извършителите на зверствата в Сребреница през 1995 г. трябва да се изправят пред съда, цитира хърватската агенция ХИНА думите на Марович по време на встъпителното му изявление. "По тази причина случаят с бившия босненско-сръбски генерал Ратко Младич трябва да приключи възможно по-скоро," каза той, допълвайки, че страната му е решена да положи всички усилия това да се случи. 
						"Истината относно миналото означава и да се извиниш, да поемеш отговорност и да изразиш съжаление," заяви Месич в своята реч. "Отговорността и вината могат и трябва да се установят единствено на индивидуална основа пред съда, бил той международен или местен," допълни той, подчертавайки, че народът на дадена страна не може да носи колективна отговорност за престъпления, извършени от негово име. 
						Обръщайки се към участниците, Паравац призова към установяване на добросъседски отношения между трите държави, за да се гарантира добро бъдеще за всички. 
						"Трябва да бъдем открити и откровени при запознаване на младите поколения с истината относно минали събития, задължени сме да възстановяваме прекъснати връзки и да установим нови отношения и сътрудничество, тъй като сме отговорни за бъдещето на нашите народи и държави," каза лидерът на БиХ. 
						Декларацията, подписана в понеделник, призовава освен това към подобряване и ускоряване на завръщанията на бежанци и за гарантиране на защитата на правата на националните малцинства. Тримата президенти призоваха към установяване на безвизов режим и за премахване на всички пречки пред успешната нормализация на отношенията. 
						"Нашата тристранна декларация показва и доказва зрелостта ни за едно европейско бъдеще," заяви Месич, определяйки я и като послание към онези в трите държави, "които предпочитат да бъдем изолирани и настроени един срещу други, както и срещу Европа, където все още някои се съмняват дали принадлежим към нея."
						Участниците приеха предложението 11 юли да се обяви за ден за възпоменание на зверствата в Сребреница и на всички невинни жертви на войните в бивша Югославия.

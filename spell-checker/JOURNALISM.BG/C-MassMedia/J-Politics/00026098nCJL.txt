Долната камара на парламента на БиХ одобри пакет от важни закони за реформа в полицията
					11/04/2008
					 
						САРАЕВО, Босна и Херцеговина (БиХ) -- В четвъртък (10 април) долната камара на парламента прие пакет от ключови закони за реформа в полицията, която се подготвя от четири години и се смята за основно изискване за подписването на Споразумение за стабилизация и асоцииране (ССА) с ЕС. По време на заседанието депутатите отхвърлиха и трите предложения, внесени от партиите от управляващата коалиция. Те проведоха извънредно заседание вечерта, за да обсъдят четвърти проект, изготвен с помощта на върховния представител Мирослав Лайчак. Накрая проектът бе приет с 22 на 19 гласа и един въздържал се. Проектът сега ще бъде изпратен в горната камара, където се очаква да бъде одобрен. 
						Новият проект не предвижда сливане на полициите на Република Сръбска и Федерация БиХ, но предвижда създаването на седем групи за координиране и надзор на работата на полицията. Освен това някои дейности, като обучението и съдебната медицина, ще бъдат интегрирани. Вестник "Дневни Аваз" съобщава, че подписването на ССА може да стане в края на май, за да има време за превод на документите. (Дневни Аваз, Независне Новине, АФП - 11/04/08; РТРС, Фена, АП - 10/04/08)

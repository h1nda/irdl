Турция очаква преговорите за членство в ЕС 
					25/10/2004
					Докладът на Европейската комисия, препоръчващ на ЕС да започне предприсъединителни преговори с Турция, бе основен жалон по пътя на страната към членството. Остават обаче много предизвикателства. 
					Ог Фатих Баран за Southeast European Times в Истанбул - 25/10/04
 
					 
						
Според министъра на правосъдието Джемил Чичек Анкара ще поиска промени преди срещата на върха на ЕС през декември. [Архив]
						След 41 години, прекарани в "чакалнята" на ЕС, Турция направи важна крачка към присъединяването по-рано този месец след публикуването на благоприятен доклад на Европейската комисия (ЕК). Въз основа на отправените в доклада препоръки лидерите на ЕС се очаква да вземат решение на срещата си през декември по това, дали да започнат предприсъединителни преговори с Турция. 
						Макар докладът да даваше повод за празнуване, той възбуди и някои безпокойства. Въпреки че препоръчва начало на предприсъединителни преговори, ЕК очертава и определени условия и уговорки. Анкара възразява срещу някои от тях и ще настоява за промени преди срещата на върха през декември. По-конкретно, правителството счита, че клаузите, предвиждащи преговори "с отворен край" и възможни ограничения върху движението на работната сила, са дискриминационни и противоречат на досегашната практика. 
						"Настояваме за разяснения на изявленията, отнасящи се до свободното движение на работната сила и отворения характера на преговорите," каза министърът на правосъдието Джемил Чичек. "Искаме тези елементи, които се различават от досегашната практика и от начините, по които са били третирани други кандидати, да бъдат коригирани на 17 декември."
						На фона на продължаващите разногласия в ЕС относно бъдещото членство на Турция, текстовете на ЕК сякаш целят да отслабят страховете от масов прилив на работна сила. Страна с население от 68 млн. души, Турция би се превърнала в един от най-големите членове на Съюза, докато крехката й икономика би имала неясно въздействие върху организацията. Ограничаването на свободното движение на хора обаче противоречи на европейското законодателство. 
						ЕС "няма защо да се опасява от присъединяването на Турция", каза председателят на ЕК Романо Проди при публикуването на доклада. Той обаче добави ,че Европа трябва "да не допусне компрометирането на конструкцията, която изграждаме през последните 50 години."
						Процесът на преговори ще принуди Турция да работи упорито за хармонизиране на своите закони с тези на ЕС. Една от основните области за реформиране ще бъде селското стопанство. Почти 40 % от населението на страната е ангажирано в този сектор. Турция ще трябва да подобри квалификацията на селскостопанските работници и да повиши качеството на селскостопанските си продукти, които ще се разпространяват из ЕС. 
						Друг важен въпрос е енергетиката. ЕС е един от основните вносители на енергия, а географското положение на Турция я превръща в "енергиен коридор" между Изтока и Запада, изтъква министърът на енергетиката Хилмер Гюлер. 
						"Турция има уникално геополитическо и геостратегическо положение. Освен това тя е най-важният маршрут за транспортиране на енергийни ресурси на страните от региона до глобалните пазари," каза Гюлер. И в тази област обаче Турция ще трябва да хармонизира политиката си с тази на ЕС. 
						Страната е изправена и пред външно-политически предизвикателства, както и пред необходимостта да сътрудничи с ЕС в борбата срещу нелегалната миграция, трафика и организираната престъпност, както и за разширяване на полицейското и военно сътрудничество. От гледна точка на Анкара обаче най-важната точка от дневния ред е получаването на дата за началото на преговорите - за предпочитане, казват нейните лидери, в началото на 2005 г.

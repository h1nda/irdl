Черногорският президент посети Ватикана
					24/01/2006
					Президентът Филип Вуянович е първият черногорски президент, който прави официално посещение във Ватикана. Централна тема на разговорите му с папа Бенедикт XVI бе предстоящият референдум за независимост и междуверските отношения.
					От Антонела Архин за Southeast European Times – 24/01/06
 
					 
						
Черногорският президент Филип Вуянович (вляво) се срещна с папа Бенедикт XVI във Ватикана на 16 януари. [AФП]
						На 16 януари се състоя официална среща между папа Бенедикт XVI и черногорския президент Филип Вуянович. Тя представлява важно историческо събитие за балканската република, тъй като Вуянович е първият черногорски президент, който посещава Ватикана. 
						Съгласно публикуваното изявление на Вуянович папата му е казал, че Ватиканът разбира необходимостта черногорските граждани да възстановят държавността си и че подкрепя позицията на ЕС и международната общност относно запланувания референдум за независимост. Светият престол е готов да признае демократичния резултат, е казал Бенедикт. 
						Вуянович го е запознал с обстановката в републиката преди гласуването, изразявайки надежда, че то ще доведе до споразумение между администрацията и опозицията в демократични условия. 
						Отношенията между православни и католици в Черна гора също са били обсъдени. Вуянович ги е определил като "отлични" и е поканил папата да посети републиката, за да се увери лично в нейната богата култура и религиозна търпимост. 
						По време на 20-минутното си посещение Вуянович е връчил на папата копие от конкордата, който черногорският княз Никола е подписал с Ватикана през 1886 г., по времето на папа Лъв XIII. Черна гора е първата преобладаващо източноправославна страна, която е подписала такъв пакт със Светия престол, е казал Вуянович, добавяйки, че документът е станал образец за споразумения и с други страни от източноправославния свят. 
						Вуянович е разговарял и с държавния секретар на Ватикана, кардинал Анжело Содано, с когото е обсъдил черногорски и регионални проблеми. Освен това дневният ред на президента по време на посещението му в Рим е включвал и среща с Великия магистър на Малтийския орден, фра Андрю Бърти.

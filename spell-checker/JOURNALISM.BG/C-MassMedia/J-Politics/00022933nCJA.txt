Американският специален пратеник Уизнър: "Независимостта трябва да бъде крайната цел на всякакви евентуални нови преговори за Косово"
					18/06/2007
					Независимостта на Косово трябва да бъде постигната чрез резолюция на Съвета за сигурност на ООН, която ще създаде основа за признаването му и за отваряне на вратите за членство на Косово в НАТО и ЕС, каза в петък специалният пратеник на Вашингтон за процеса за статута на Косово.
					От Блерта Фоничи-Кабаши за Southeast European Times от Прищина – 18/06/07
 
					 
						
Американският специален пратеник Франк Уизнър се ръкува с косовския премиер Агим Чеку по време на посещението си в Прищина в петък (15 юни). [Гети Имиджис]
						Американският специален пратеник Франк Уизнър бе в Прищина в петък (15 юни), за да призове за търпение, докато процесът за статута наближава своя финал. Той отново потвърди подкрепата на Вашингтон за несависимостта на Косово и каза, че суверенитетът на провинцията трябва да бъде крайната цел на всеки евентуален нов кръг от преговори между Белград и Прищина. 
						"Процесът на постигане на независимост продължи по-дълго, отколкото всички вие или ние бихме желали," призна Уизнър. "Важно е обаче независимостта да бъде постигната в резултат на резолюция на Съвета за сигурност на ООН, която ще съзаде основа за признаването на Косово и ще отвори вратите за приемането му в НАТО и ЕС." 
						От февруари 2006 г. ООН организира няколко кръга от преки преговори между преговарящите екипи на Сърбия и косовските албанци, но нито една от двете страни не пожела да отстъпи по основните въпроси, засягащи бъдещето на провинцията. Косовските албанци казват, че няма да приемат нищо освен създаване на суверенна държава, докато Белград предлага т. нар. "широка автономия". 
						Русия, която има право на вето върху всяка проекторезолюция, внесена в Съвета за сигурност, заплаши да се възползва от това си право, ако текстът не бъде приемлив за Сърбия. Белград и Москва настояват за допълнителни разговори с аргумента, че потенциалът за преговори не е изчерпан. 
						В петък Уизнър потвърди, че може да се проведе нов кръг от преговори. Целта му обаче няма да бъде постигане на друг резултат освен независимост или забавяне на този изход. 
						По-скоро новите преговори ще "изяснят на света, че са били изпробвани всички пътища," каза Уизнър. 
						В репортажи в местната преса, позоваващи се на дипломатически източници, се казва, че новата проекторезолюция на ООН е изготвена и може да бъде официално разпространена тази седмица. Според съобщенията в нея се предвиждат още 120 дни за преговори. След това, ако не бъде постигнато споразумение, планът за статута на специалния пратеник на ООН Марти Ахтисаари -- който предвижда "контролирана независимост" за Косово -- ще влезе в сила автоматично. 
						Съединените щати ще продължат твърдо да настояват за бърз завършек, каза пред лидери в Прищина Уизнър. "Не мога да ви дам точна дата. Международните многостранни преговори са по дефиниция сложни и времеемки," каза той. 
						"Докато обаче работим за вашето бъдеще", добави той, "вие можете да свършите много неща в Косово: да работите по конституционните въпроси; по изготвянето на избирателен закон; по планирането на механизма за децентрализация; по определянето на защитни зони за обектите на културното наследство; по доразработването на рамката за прехода и завършване на процеса за създаване на държавни символи." 
						Много е важно да запазите спокойствие и дисциплина, каза Уизнър, добавяйки, че това са атрибутите, характеризиращи Косово и лидерите му през последните месеци. 
						"Очакваме от тях да запазят единството в усилията си и да работят в партньорство с международната общност, докато Косово се придвижва към независимост," каза той. От своя страна косовският президент Фатмир Сейдиу заяви, че процесът на постигане на тази цел е вече в ход. 
						 "Просто чакаме деня на независимостта," каза Сейдиу.

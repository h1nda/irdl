ЕК предложи преговори за визите с Косово 
					17/10/2011
					Въпреки че годишният доклад на Европейската комисия за напредъка за Косово е критичен към процеса на реформи в страната, в него се съдържа и една добра новина. 
					От Мухамет Брайшори за Southeast European Times от Прищина - 17.10.2011 г.
 
					 
						
Косово трябва де се концентрира върху процеса на реформи, заяви ЕК. [Лаура Хасани/SETimes]
						В своя годишен доклад за Косово, публикуван миналата седмица, Европейската комисия (ЕК) призовава за започване на диалог за облекчаване на визовите изисквания до края на годината - първата стъпка, която страната ще направи по пътя си към членство в ЕС. 
						Не всички новини обаче са толкова положителни. 
						Според еврокомисаря по разширяването Щефан Фюле Косово е постигнало само ограничен напредък по дневния ред на реформите. Организираната престъпност и корупцията остават основни предизвикателства и има неотложна нужда от осъществяване на съдебна реформа. 
						„Комисията предлага да се започне структуриран диалог с Косово по върховенството на закона, за да бъде отговорено на тези предизвикателства”, каза Фюле. 
						Въпреки че интегрирането на етническите сърби в Южно Косово се е подобрило, Фюле отбеляза, че положението на север остава нестабилно. „От изключително важно значение е Косово да започне всеобхватни реформи на север”, заяви той. 
						Докладът беше посрещнат с различни оценки от политическите лидери в Косово, като правителството заяви, че той е най-положителният до днешна дата, а опозицията осъди липсата на напредък. 
						„Докладът отбелязва нов момент в интензифицирането на структурните реформи по пътя към членството в ЕС”, заяви министърът на европейската интеграция Вльора Читаку, определяйки започването на диалог по либерализирането на визите като едно от най-големите постижения от обявяването на независимостта. 
						Демократичната лига на Косово обаче не вижда толкова много поводи за радост. „Загрижеността във връзка с върховенството на закона, която накърнява имиджа на Косово в света, определено забавя Косово по пътя му към интеграцията в ЕС”, заяви партията в свое изявление. 
						Според Себ Бютючи, изпълнителен директор на Института за балканска политика, докладът очертава много провали на Косово, включително изборния процес. 
						„За жалост имаше много провали. Основният проблем са откраднатите избори и опасната игра с бюджета”, заяви Бютючи за SETimes. „Мисля, че забележките на Комисията ще трябва да послужат като мъмрене за правителството на Косово”. 
						„Комисията смекчи мъмренето с обещание (за преговори за либерализиране на визите). Това се прави, за да се предотврати изоставането на Косово в сравнение с другите страни от региона”, каза Бютючи. 
						Именно поради тази причина Шехиде Гаши, експерт по евроинтеграция, заяви пред SETimes, че Комисията на ЕС ще приеме нова стратегия за Косово. 
						„От доклада тази година виждаме, че към Косово ще има нов подход във връзка с пътя му към интеграция в ЕС, фокусиран предимно върху съдебната реформа и върху интеграцията на сърбите от Севера”, каза Гаши. 
						Политическият коментатор Фатлум Садику каза, че правителството ще се изправи пред натиск за осъществяване на необходимите реформи, за да си гарантира по-положителен доклад следващата година. 
						„Ние (ще) видим, че някои от членовете на правителството, опозицията и гражданското общество ще се обединят около идеята, че трябва да бъде потърсена отговорност за провалите в определени области”, каза Садику пред SETimes.

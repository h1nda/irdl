Еврокомисарят Фюле пожела по-добър политически климат в Албания
					18/03/2010
					 
						ТИРАНА, Албания -- В сряда (17 март) еврокомисарят по разширяването Щефан Фюле призова албанските политици да намерят решение за продължаващата политическа криза колкото може по-скоро. Призивът бе отправен в изявление на делегацията на ЕС в Тирана преди планираното за петък посещение на Фюле. „Ще призова всички политически лидери да работят съвместно, така че Албания да може да се заеме с реформите, необходими за... нейните европейски стремежи”, каза Фюле. Той имаше предвид парламентарния бойкот, който неотдавна беше прекратен отчасти от опозиционната Социалистическа партия (СП). 
						Докладчикът на Европейския парламент за либерализация на визите Таня Файон в сряда също отправи призив към СП да участва пълноценно в работата на парламента. От Страсбург тя призова депутатите да демонстрират политическа зрялост в момент, когато процесът на либерализация на визите за ЕС навлиза в решаваща фаза. Въпреки че СП официално сложи край на шестмесечния си бойкот заради манипулираните според нея избори от юни 2009 г., членовете й посещават заседанията на парламента избирателно. (Лаймифундит, Шекули, Balkan Web, Топ Ченъл - 17/03/10)

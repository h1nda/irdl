Лидерът на кипърските турци заяви, че преговорите за обединение ще продължат
					07/02/2010
					 
						БРЮКСЕЛ, Белгия – Лидерът на кипърските турци Мехмет Али Талат обеща в петък (5 февруари) да продължи преговорите с кипърския президент Деметрис Христофиас за обединението на разделения остров. “Макар че ние [кипърските турци] имаме избори през април, няма да прекратя преговорите. Решил съм да продължа докрай, защото не искам да изгубя инерцията”, заяви Талат на среща на мозъчния тръст Център за европейска политика в Брюксел. Той добави, че е предложил преговорите да бъдат преместени на неутрално място, за да се намали вътрешния политически натиск, но Христофиас е отказал. Въпреки това кипърският президент се е съгласил да ускори преговорите, което е довело до решаване на някои важни въпроси, заяви Талат. (Хуриет - 06/02/10; Файненшъл Таймс - 05/02/10)

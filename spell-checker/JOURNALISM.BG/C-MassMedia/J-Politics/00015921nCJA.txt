Разделението в ЕС относно Турция застрашава преговорите за членство
					14/09/2005
					С наближаването на насрочената само след седмици дата за започване на присъединителните преговори с Турция ЕС се опитва да изглади различията между своите членове по въпроса за непризнаването на Кипър от страна на Анкара.
					От Алън Коув за Southeast European Times -- 14/09/05
 
					 
						
Турският външен министър Абдула Гюл разговаря с преставители на пресата след срещата "Гимних" -- неформална среща на външните министри от ЕС, състояла се на 2 септември в Нюпорт. [AФП]
						На фона дипломатическите разправии по повод непризнаването на Кипър от Турция членовете на ЕС трябваше да се срещнат в сряда (14 септември) за обсъждането на компромис, съгласуван между Великобритания и Франция. Междувременно турският премиер Ердоган остро разкритикува ЕС за начина, по който е подходил към въпроса, заявявайки, че съюзът се опитва да промени условията за започване на преговорите за членство в последния момент.
						"Ако имахте негативно отношение към Турция, защо обявихте Турция за кандидат-член, защо заявихте, че ще започнете незабавно преговори, ако критериите от Копенхаген бъдат изпълнени?", каза Ердоган в обръщението си към Съвета по външни отношения на ЕС във вторник. 
						След 40-годишно изчакване през декември 2004 г. за Турция най-после бе насрочена твърда дата за започване на присъединителни преговори. Поставените условия включваха разширяване на митническото споразумение с 10-те нови члена на ЕС, в т. ч. и Кипър. Турция подписа разширеното споразумение, но публикува и декларация, че този ход не означава признаване на Кипър, както и че турските пристанища ще останат затворени за кипърските гръцки кораби.
						През септември външните мнистри на ЕС решиха да излязат с контрадекларация, но не успяха да се споразумеят за съдържанието й. Все пак Великобритания, заемаща понастоящем председателството на ЕС, сега е постигнала споразумение с Франция за проектоотговор. В него се казва, че Турция трябва да признае Кипър, преди да получи пълноправно членство, и се призовава страната да нормализира отношенията си с островната държава възможно най-скоро.
						В текста се изразява "съжаление", че Турция е сметнала за необходимо да публикува изявление, в което да декларира своето непризнаване на администрацията в Никозия, и се казва, че ЕС очаква пълно, недискриминационно прилагане на протокола и премахване на всички пречки пред свободното движение на стоки, както и на транспортните ограничения. През 2006 г. ще бъде извършен преглед, а главите от преговорите ще бъдат оставени на изчакване, ако изпълнението бъде счетено за неотговарящо на изискванията.
						Кипър е разделен от 1974 г., когато Турция нахлу в северната половина на острова. Анкара иска дългогодишният проблем да бъде решен чрез рамков процес на ООН, а кипърските гърци -- които се присъединиха към ЕС на 1 май 2004 г., придобивайки право на вето в рамките на блока -- все повече настояват за решаването му в рамките на ЕС. Гръцката страна отхвърли плана за обединение, предложен от генералния секретар на ООН Кофи Анан, отчасти заради очакванията за по-добра сделка.
						Въпреки че кандидатурата на Турция за ЕС е върховен приоритет за администрацията на Ердоган, отстъпките, които тя е готова да направи, имат граници. Премиерът е подложен на политически натиск отвътре, като националистите го обвиняват, че вече е отстъпил твърде много. При наличието на някои политически фигури в ЕС, като лидерката на германската Християндемократическа партия Ангела Меркел, които очевидно не допускат пълноправно членство за Турция, много хора в страната се чудят дали пречките не са прекалено големи.
						Пред Икономист външният министър Абдула Гюл отправи критики, заявявайки, че някои страни членки на ЕС си играят на политика, като "местят вратата" седмици преди очакваното започване на преговорите. Той предупреди, че подобни маневри може да предизвикат обратен резултат. "Ако (ЕС) предложи каквото и да е друго, освен пълноправно членство, или някакви нови условия, ние ще се оттеглим. И този път ще е завинаги."

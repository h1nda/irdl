Местните избори в Македония са протекли мирно 
					14/03/2005
					Управляващата коалиция "Заедно за Македония" е общ победител по време на местните избори в неделя в Македония, сочат предварителните данни. Тя обаче загуби надпреварата за кмет на Скопие. 
					От Мария Лазарова за Southeast European Times в Скопие -- 14/03/05
 
					 
						
Македонците се явиха пред урните в неделя (13 март) за първия тур на местните избори. [Toмислав Георгиев]
						Първият тур от местните избори премина гладко в Македония в неделя (13 март), без да се регистрират сериозни нарушения. Около 400 кандидати от десетки политически партии взеха участие в надпреварата за кметските постове в 85 общини. Държавната избирателна комисия съобщи, че избирателната активност е била 55 %. 
						Общата оценка се очаква в понеделник, когато мисията за наблюдение на ООСЕ/ОДИПЧ представя първия си доклад. 
						Независимо че води при повечето кметски надпревари, управляващата коалиция "Заедно за Македония" изгуби кметския стол в Скопие, сочат предварителните данни, публикувани поотделно от основните партии и от МОСТ, местна асоциация, упражняваща мониторинг върху изборите. 
						Независимият кандидат Трифун Костовски, който имаше подкрепата на опозиционните партии, ще бъде новият кмет на Скопие. Той е получил 53.76 % от вота в сравнение с 31.02 % за кандидата на управляващата коалиция, сегашният кмет Ристо Пенов. 
						Основната управляваща партия Социалдемократическият съюз за Македония (СДСМ) заяви, че нейните кандидати са спечелили кметските избори в 14 общини. Междувременно ВМРО-ДПМНЕ обявиха, че са извоювали победи от първия тур в четири общини. 
						Предварителните данни показват също така, че партньорът в правителствената коалиция, албанската партия Демократичен съюз за интеграция (ДСИ) е повел в повечето общини, населени предимно с албанско население. ДСИ заявява, че е спечелил кметските места в Боговине,Гостивар, Заяс и Осломей. В Тетово кандидатът на ДСИ Хазби Лика води пред своя съперник от Демократическата партия на албанците Веби Беджети с около 3 000 гласа. Двамата ще се изправят един срещу друг на втория тур. 
						В надпреварата за градския съвет в Скопие управляващата коалиция спечели 16 места, докато опозиционният алианс, воден от ВМРО-ДПМНЕ - 13. 
						"Бих искал да изразя радостта си от демократичните и честни избори, които проведохме днес," каза лидерът на СДСМ и премиер Владо Бучковски, допълвайки, че вотът демонстира, че Македония се движи в правилна посока. Лидерът на ВМРО-ДМПНЕ Никола Груевски каза, че е доволен от резултатите. "Днес свършихме добра работа," каза Груевски. "Пред нас е вторият тур, на който ще победим СДСМ."
						"Най-важното за Македония и за всички нас днес е да проведем мирни, честни и демократични избори," зяви президентът Бранко Цървенковски, "така че да изберем нови органи за местно управление, които да поемат своите отговорности с надеждност и легитимност, за да могат да започнат да решават проблемите на хората."
						Лидерът на ДПА Арбен Джефери също даде висока оценка на мирното провеждане на изборите. "В съответствие с демократичната система ние изхождаме от популярната поговорка "народ дал, народ взел". Лично моите очаквания са, че ще се завърнем към нормалността, за да помогнем на обществото да се върне към изконните си ценности."

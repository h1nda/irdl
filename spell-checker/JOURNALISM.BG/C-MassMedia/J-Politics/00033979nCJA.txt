Треската за търсене на политическо убежище излага на риск безвизовите пътувания за Сърбия и Македония 
					30/03/2010
					Търсещите политическо убежище в по-богатите страни на ЕС излагат своите родни балкански страни на риска да изгубят статута си на безвизов режим. 
					От Игор Йованович и Марина Стояновска за Southeast European Times от Белград и Скопие – 30/03/10 
 
					 
						
"За нас е важно Европа да не се страхува от Западните Балкани, какъвто беше случаят преди," каза сръбският вътрешен министър Ивица Дачич. [Гети Имиджис]
						От началото на годината стотици хора от Южна Сърбия и Северна Македония са потърсили политическо убежище в страни от ЕС, особено в Белгия и Швеция. Вълната от кандидати за политическо убежище - мотивирани от икономически проблеми - сега застрашава безвизовия статут на Сърбия и Македония. 
						Опасявайки се от дерайлиране на либерализирането на визовия режим, сръбските и македонските власти обещаха на ЕС, че ще решат проблема. Специални наказания ще бъдат налагани на престъпните групи, които често се представят за пътнически агенции и експлоатират хората с лъжливи обещания за убежище. 
						Досега повечето от изпратените обратно у дома от страните в ЕС са етнически албанци, опитващи се да напуснат бедните райони на Южна Сърбия и Северна Македония. Най-често отчаяните пътници отиват на организирани екскурзии до Брюксел, където молбите им за убежище биват отхвърляни. 
						Неотдавна Брюксел призова Сърбия и Македония да спрат притока на такива "туристи". Първият автобус с македонци и сърби, потърсили политическо убежище в Белгия, пристигна в родните им страни на 11 март, след като те бяха екстрадирани за нарушаване на правилата на ЕС за безвизово пътуване. 
						На 8 март белгийският премиер Ив Льотерм посети Скопие, за да разясни на македонския си колега Никола Груевски и на народа като цяло, че убежище по икономически причини няма да се предоставя. Когато търсещите убежище идват от демократични държави, молбите за политическо убежище не изглеждат правдоподобни, подчерта той. 
						"Моята страна не предлага политическо убежище на икономически бежанци, така че няма никакъв смисъл да се пътува до Белгия от Македония с цел търсене на статут на политически бежанец," каза Льотерм. "Шансовете някой да получи убежище по икономически причини абсолютно не съществуват." 
						В писмо до еврокомисаря по вътрешните работи Сесилия Малстрьом Льотерм предупреди за "вредните последици от премахването на визите за ЕС за гражданите на Македония, Сърбия и Черна гора". 
						 Белгия поема ротационното председателство на ЕС от Испания на 1 юли. 
						
За търсещите убежище пътуването обикновено започва от Македония. [Никола Барбутов/SETimes]
						След като получиха предупреждение от ЕС, сръбските и македонските власти обявиха на 11 март - в деня, в който гражданите им се завърнаха у дома - координирана полицейска операция за справяне с проблема. 
						"За нас е важно Европа да не се страхува от Западните Балкани, какъвто беше случаят преди," каза сръбският вътрешен министър Ивица Дачич. "[Ние ще] демонстрираме, че подозрението е необосновано и че целият регион продължава по пътя си към евроинтеграция." 
						 Взаимно съгласувано полициите на Сърбия и Македония започнаха да разследват пътнически агенции, които са организирали екскурзии до Белгия и Швеция. За търсещите убежище пътуването обикновено започва от Македония, докато хората от Южна Сърбия се качват на автобусите по маршрута им. 
						Македонският вътрешен министър Гордана Янкуловска каза, че страните "искат да отправят ясно послание, че двете държави си сътрудничат в областта и работят по предотвратяването на появата на лъжливи кандидати за убежище". 
						Няколко пътнически агенции в Македония бяха затворени за това, че работят без лиценз. Разследването продължава и се опитва да установи дали други агенции са мамили клиентите си нарочно, или онези, които са си купували билети, са знаели какво правят. 
						Върнатите бежанци в Южна Сърбия на 11 март скриха лицата си от камерите и отказаха да говорят пред репортерите. Същото направиха и пътническите агенти, организирали екскурзията до Белгия. 
						Шаип Камбери, кмет на град Буяновац в Южна Сърбия, каза, че кандидатите за убежище са били излъгани от безскрупулни бизнесмени. 
						"Всички тези хора за жертви на манипулация от различни агенции, които са им говорили за възможността да получат икономическо и политическо убежище," каза Камбери за SETimes. "Те са жертви и на слабото икономическо развитие и дискриминацията срещу този регион от десетилетия насам." 
						
Хора от Южна Сърбия се качват на автобуси, за да пътуват до страни от ЕС. [Никола Барбутов/SETimes]
						Сръбските и македонските власти обявиха, че освен да накажат организаторите, ще предприемат и редица дългосрочни мерки, включително усилия за повишаване на жизнените стандарти в Южна Сърбия и Северна Македония. 
						Мнозинството от македонските кандидати за убежище са от района на Липково, където по-рано този месец министерството на труда и социалната политика отвори социален център. Службата ще се опитва да образова кандидат-имигрантите точно как и при какви условия страните, членки на ЕС, предоставят политическо убежище. 
						"Мисля, че либерализирането на визите бе криворазбрано, и по тази причина ние се опитваме да обясним на хората процедурата за получаване на убежище в чужда държава," каза министърът на труда и социалната политика Джелал Байрами. 
						Безвизовите отношения с участващите страни, членки на ЕС, ясно постановяват, че в така наречената "шенгенска зона" се разрешава престой до три месеца с туристическа цел. Гражданите, пътуващи за ЕС от западнобалканските страни, не трябва да очакват, че ще получат виза за работа или разрешение за пребиваване в ЕС. 
						Визите за гражданите на Сърбия, Македония и Черна гора отпаднаха през декември 2009 г. Гражданите на Албания, Босна и Херцеговина и Косово продължават да се нуждаят от визи, за да пътуват.

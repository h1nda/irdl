Албанската опозиция заплашва да бойкотира парламента и местните избори
					31/07/2006
					 
						ТИРАНА, Албания -- Опозицията заяви, че ще бойкотира парламентарните заседания и следващите местни избори, ако управляващата коалиция не се съгласи да избере представител на опозицията в Централната избирателна комисия (ЦИК) и националния съвет за радио и телевизия. Лидерът на основната опозиционна Социалистическа партия, Еди Рама, отправи предупреждението в събота (29 юли), след като петъчното заседание на законодателния орган завърши със сбиване и материални щети. Инцидентът стана, след като мнозинството, оглавявано от ДП, избра свой представител в ЦИК вместо излъчен от опозицията. Председателят на парламента Жозефина Топали обвини опозицията, че е провокирала сблъсъците, и заяви, че ще потърси обезщетение за щетите, нанесени на сградата. (Албейниън Нюз - 31/07/06; Газета Сот - 30/07/06)

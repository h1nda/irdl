Споразумението с БиХ за МНС предизвиква смесена реакция
03/06/2003
Босна и Херцеговина е сред 35-те държави, които са подписали реципрочно споразумение със САЩ, предотвратяващо екстрадицията на граждани в Международния Наказателен Съд.
От Ена Латин за Southeast European Times в Сараево - 03/06/03
 
 
Въпреки предпазливото противопоставяне от страна на ЕС, властите в Босна и Херцеговина (БиХ) са решени да ратифицират споразумение със САЩ, което забранява екстрадирането на гражданите й в Международния Наказателен Съд (МНС).
"Би било несправедливо от страна на Европа да ни постави насила в ситуация, при която трябва да правим избор между ЕС и САЩ, " каза висш представител на президентството на БиХ пред Southeast European Times. Той добави, че институциите на ЕС са проявили разбиране към позицията на страната.
Споразумението между БиХ и САЩ бе подписано на 16 май и се очаква да бъде ратифицирано от парламента на БиХ преди 1 юли, крайният срок, поставен от американските власти за всички правни процедури относно споразумението.
Споразумението постановява, че американски граждани или членове на американски военен персонал в БиХ не могат да бъдат предавани или прехвърляни на МНС без предварителното съгласие на САЩ.
БиХ, която се надява да стане член на ЕС, е изправена пред труден избор. Ако не бе приела предложението на САЩ, тя рискуваше да загуби помощта на американците. Приемайки обаче това предложение, страната се противопостави на препоръките на ЕС, отправени към всички потенциални членки на ЕС от Източна Европа.
"Ние сме особено разочаровани от клаузите, които дефинират кой получава имунитет от МНС," каза говорителят на Европейската Комисия (ЕК) Ема Удуин пред всекидневника от БиХ Дневни Аваз. Тя добави обаче, че решението няма да повлияе върху шансовете на страната за европейска интеграция.
Посланик Майкъл Хъмфри, който ръководи делегацията на ЕС в БиХ, бе по-остър в своята критика. По време на пресконференция в Сараево той каза, че БиХ трябва да реши по кой път желае да тръгне. " Ако иска да поеме по пътя на европейската интеграция, тя трябва да покаже това не на думи, а на дело," изтъкна той.
Неговите изявления предизвикаха предположения, че местните власти могат да изменят споразумението преди ратификацията му от парламента на БиХ, като ограничат имунитета само до акредитирания американски дипломатически персонал. Висш представител на президентството на БиХ обаче опроверга тези очаквания, като заяви пред Southeast European Times, че споразумението няма да търпи промени.
САЩ играха решителна роля за приключване на конфликта в БиХ през периода 1992-1995 година, в момент, когато държавите от ЕС не желаеха да се намесят с военна сила и нямаха стройна политика към региона. Понастоящем САЩ играят водеща роля при някои ключови военни реформи в БиХ, които целят да помогнат на страната да се присъедини към програмата "Партньорство за мир". ЕС също участва в много области на следвоенното възстановяване.
БиХ е сред 35-те държави, които са подписали споразумения за освобождаване на САЩ от юрисдикцията на МНС. ЕС, който силно поддържа МНС, се опасява, че тази тенденция може сериозно да подкопае мисията на съда.

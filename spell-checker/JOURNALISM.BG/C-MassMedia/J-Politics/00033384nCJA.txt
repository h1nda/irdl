РС прие спорен закон за референдумите
					12/02/2010
					Парламентът на Република Сръбска прие закон, който разрешава на автономната област в БиХ да провежда референдуми по въпроси от национално значение. Има опасения, които се отричат от премиера на РС Милорад Додик, че мярката може да проправи пътя за провеждането на референдум за независимост. 
					(АФП, Дойче Веле, Би Би Си, АКИ, РСЕ/РС, Фена, Информационна агенция Фокус - 11/02/10; Б92 - 10/02/10; АФП - 09/02/10; Радио Сърбия - 08/02/10)
 
					 
						
Според премиера на РС Милорад Додик приемането на Закона за референдумите не е първата крачка към отцепване. [Гети Имиджис]
						Пренебрегвайки предупрежденията на международната общност, парламентът на Република Сръбска (РС) прие в сряда (10 февруари) закон, който може да проправи пътя към бъдещ референдум за независимост на автономната област, с което допълнително да дестабилизира Босна и Херцеговина (БиХ). 
						Внесените от Съюза на независимите социалдемократи (СНСД) - управляващата партия на премиера на РС Милорад Додик - изменения в Закона за плебисцитите бяха одобрени след два дни разгорещени дебати в 83-членния парламент. Новият закон беше приет с 46 на 16 гласа и шестима въздържали се. Бошнаците, членове на парламента на РС, бойкотираха гласуването, настоявайки, че законопроектът нарушава Дейтънското мирно споразумение и конституцията на БиХ. 
						Законът позволява гражданите на управляваната от сърбите общност да провеждат референдуми по национални въпроси, но същевременно обхваща само тесен кръг технически аспекти, като например процедурата за гласуване и начина, по който може да се поиска допитване до народа /пребисцит/. Не се уточнява в кои случаи може да се организира референдум или какви въпроси може да бъдат поставени на гласуване. 
						Додик многократно заплашваше, че ще свика референдум за независимост на РС, ако автономията на областта бъде изложена на риск. Въпреки че през последните месеци не е отправял преки заплахи за отцепване, той повдигна въпроса за допитването до народа през декември, когато парламентът на РС отхвърли решението на върховния представител Валентин Инцко да продължи мандата на чуждестранните съдии и прокурори, работещи в босненските съдилища. 
						Във вторник Додик отрече, че новият Закон за референдумите и гражданските инициативи има за цел улесняване на отцепването на областта от БиХ или нарушаване на Дейтънското споразумение. 
						 "Искаме да приемем закон, а след това да организираме референдум относно подкрепата за Дейтънското мирно споразумение и решенията, които го омаловажават", заяви той. 
						Додик често оспорва авторитета на Инцко, върховния представител на международната общност, който съгласно Дейтънското споразумение има най-големи правомощия в БиХ, включително да налага закони и да уволнява длъжностни лица. 
						Министър-председателят на РС, срещу когото в момента тече разследване от чуждестранни прокурори за предполагаемо участие в корупция, настоява, че в правната система на страната не е необходимо да има международно присъствие. Всички тези въпроси трябва да се решават от гражданите на автономната област, твърди Додик. 
						Законът беше одобрен въпреки изричните предупреждения на международната общност, че референдуми по въпроси от такъв характер може допълнително да подкопаят стабилността на БиХ. 
						"Въпреки че референдумът е легитимен механизъм при подходящи обстоятелства, той може да бъде контрапродуктивен и дори провокативен, когато се използва за изпълнение на тяснополитически дневен ред", се казва в изявление на посолството на САЩ от вторник. "САЩ ще смятат за провокативен всеки референдум, който заплашва стабилността, суверенитета и териториалната цялост на Босна и Херцеговина." 
						Според съобщения Инцко е предупредил лидерите на подкрепилите закона босненски сръбски партии, че приемането на такъв референдум ще изолира още повече РС от европейската и световната общност.

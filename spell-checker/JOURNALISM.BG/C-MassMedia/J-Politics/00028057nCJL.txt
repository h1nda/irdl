Румънската прокуратура свали обвиненията в убийство от бившия президент Илиеску 
					14/10/2008
					 
						БУКУРЕЩ, Румъния -- В понеделник (13 октомври) прокуратурата обяви, че оттегля обвиненията в убийство срещу бившия президент Йон Илиеску, свързани с миньорските бунтове през 1990 г. Службата на главния прокурор заяви, че няма доказателства Илиеску да е играл роля при убийството на четирима души по време на протестите. "Дейността на бившия президент не отговаря на правните условия тя да бъде определена като криминално деяние", се казва в изявлението. Прокуратурата заяви, че убийствата са били "лична инициатива" от страна на войниците, докарани от правителството, за да овладеят насилието по улиците. Около 20 000 миньори дойдоха тогава в Букурещ от Долината Жиу, за да помогнат за ограничаването на насочените срещу Илиеску протести. (Евениментул Зилеи, Зиуа - 14/10/08; Hotnews, NewsIn, ТВ Реалитатя, Зиаре, Ройтерс - 13/10/08)

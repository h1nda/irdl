Президентът на Косово може да получи по-големи правомощия
					28/03/2012
					Предложените конституционни промени предвиждат президентът да се избира чрез преки общи избори и институцията да получи допълнителни правомощия.
					От Линда Карадаку за Southeast European Times от Прищина – 28/03/12
 
					 
						
Ако предложените промени бъдат приети, Косово ще се присъедини към някои от своите съседки, които провеждат преки президентски избори. [Ройтерс]
						Според предложенията, които бяха одобрени миналата седмица от комисия на косовския парламент, гражданите ще избират президента на Косово на преки избори и той ще получи широки допълнителни правомощия, като по този начин може да стане един от най-силните държавни глави в региона. 
						Промените също така предвиждат президентът на Косово да оглавява и Съвета за сигурност на Косово (ССК) – важна комисия, която определя политиката в областта на сигурността и докладва на министър-председателя. Измененията също така овластяват президента с правото да назначава съдии, прокурори, омбудсмана и посланици. 
						Предложените промени ще бъдат разгледани от Конституционния съд и парламента. Ако бъдат приети, президентските избори ще се проведат шест месеца след влизането в сила на законите. 
						Няколко други държави от Югоизточна Европа – Черна гора, Сърбия, България и Хърватия – избират своите президенти чрез преки избори. Обсъжданите допълнителни правомощия обаче ще дадат на президентската институция в Косово същата, ако не и по-голяма власт в сравнение със съседните държави. 
						Понастоящем президентът на Косово се избира от парламента. Президентът Атифете Яхага, бивш началник на полицията, беше избрана миналата пролет като компромисен кандидат до приемането на конституционните промени. 
						Дори и според сегашното законодателство президентът притежава немалки правомощия в сравнение с колегите си от региона, каза за SETimes председателят на парламентарната комисия Асим Байрами. 
						„Комисията внимаваше парламентарната рамката да бъде запазена, тъй като премиерът остава основният субект на изпълнителната власт, който се избира от парламентарното мнозинство“, посочи Байрами. 
						Някои експерти, като преподавателя в университета в Прищина Белул Бечай, казаха за SETimes, че новият президент на Косово ще има „подобни правомощия в областта на сигурността като президентите на Сърбия и Албания“. 
						Освен че изпълняват функциите на главнокомандващи на въоръжените сили, президентите на тези държави оглавяват и съответните национални съвети за сигурност. Сръбският президент има правомощията да обявява извънредно положение със съгласието на правителството и може да приема мерки за гарантиране на реда и поддържане на мира. 
						Албанският президент, който не се избира на преки избори, оглавява също висшия съдебен съвет, чрез който назначава съдии, разрешава помилвания и предоставяне на гражданство и назначава и изтегля дипломатически представители. 
						Ситуацията в Косово обаче е уникална поради международното присъствие в страната. „Това променя положението в Косово, не от гледна точка на предоставените правомощия, а на тяхното използване“, каза Бечай. Той добави, че присъствието на НАТО в страната остава много важен фактор въпреки всички права, които новият президент или което и да е друго лице могат да получат. 
						„Потенциалната заплаха [за регионалната сигурност] не зависи от нормативната или конституционната власт, а от фактическата власт по места и фактическите възможности. В момента няма такъв човек, който бе представлявал такава заплаха“, каза Бечай. 
						Другите предложения за предоставянето на още по-големи правомощия на президента – да назначава или освобождава директора на националната разузнавателна агенция и управителя на централната банка – не бяха приети. Според опонентите това би довело до пълното доминиране на президента в системата на Косово. 
						„Като се имат предвид нашият опит и политическа култура, силната президентска система може да насърчи установяването на диктатура или тоталитарно управление. Косово не трябва да се отклонява от европейския характер и традиция на парламентарните републики“ каза за SETimes Рамадан Илази, анализатор и съосновател на неправителствената организация „Фол“. 
						Илази също така смята, че начинът, по който се избира държавният глава, не трябва да определя правомощията на президента. „Македония е пример за държава, където президентът се избира от гражданите чрез пряко гласуване, но неговите/нейните правомощия са по-церемониални“, каза Илази. 
						Жителят на Прищина Луан Ибрай каза, че измененията трябва да бъдат приветствани, тъй като ще очертаят правомощията на отделните клонове на властта. Според него обаче избирането на президент с пряко гласуване ще засегне политическата стабилност на Косово. 
						„Политическите партии няма да имат влияние върху президента; ето защо той или тя няма да бъде президент на парламента, а президент на народа“, каза Ибрай. 
					
				
			
					 
					
 
 

Президентът на Сърбия Тадич призова за помирение между балканските народи
					11/01/2010
					Сръбският президент посети Република Сръбска и отправи послание към целия регион.
					(Блиц - 11/01/10; Танюг, Б92, Радио Сърбия, Фена - 10/01/10; Бета, Б92, Радио Сърбия, МИА - 09/01/10; Служба на върховния представител, Фена - 08/01/10)
 
					 
						
Босненски сръбски войници убиха около 8 000 босненски мюсюлмани след падането на Сребреница на 11 юли 1995 г. [Гети Имиджис]
						Призовавайки за помирение между всички балкански държави, сръбският президент Борис Тадич заяви в събота (9 януари), че бъдещето на региона е в ЕС. 
						Ако искат да постигнат напредък, каза той, всички народи на Балканите трябва да следват политика на зачитане на различните идентичности и национални интереси. 
						Тадич направи изказването си по време на посещение в Баня Лука, втория по големина град в Босна и Херцеговина. 
						Той посети града, за да отбележи 18-ата годишнина от основаването на Република Сръбска (РС), управляваната от сърбите автономна област, която беше създадена, след като Дейтънското мирно споразумение сложи край на тригодишния конфликт в района. Със същия договор беше създадена и Федерация Босна и Херцеговина (ФБиХ). 
						"Мисля, че след конфликтите от 90-те години на ХХ век нашите народи се нуждаят от помирение и че протегнатата за помирение ръка може да бъде символ на нашето общо бъдеще и споделени ценности", заяви Тадич след церемонията. 
						"Убеден съм, че само тази политика може да ни доведе до бъдещо членство в ЕС, под чийто покрив да живеем заедно като добри съседи и добри приятели." 
						Тадич отново призна извършените от сръбските сили и физически лица престъпления по време на конфликтите на Балканите през 90-те години на ХХ век и посочи, че иска да "изпрати послание за мир към целия регион". 
						Той допълни, че ще се радва, ако примерът на Белград бъде последван от други страни, и се извини за участието на неговата държава във военните престъпления. 
						В изказване за Радио и телевизия на Република Сръбска (РТРС) Тадич заяви, че сръбският парламент трябва да приеме резолюция, с която да осъди клането в Сребреница през 1995 г., при което методично бяха екзекутирани около 8 000 босненски мъже и момчета мюсюлмани. 
						Това ще бъде не само изпълнение на задължението на Сърбия към Трибунала на ООН за военни престъпления, но и ще позволи на страната да защити своите собствени жертви. Държава, която признава страданието на другите и уважава жертвите на другите народи, каза той, може да спечели доверие за своите национални политики на международната сцена. 
						Тадич беше цитиран от белградската медия Б92. 
						Според белградския всекидневник "Блиц" сръбските опозиционни партии принципно подкрепят неговия призив за резолюция относно Сребреница. Дали тя ще бъде приета от парламента, или не, отбелязва вестникът, зависи от текста на документа. 
						Изразявайки подкрепа за географската и политическа цялост на ФБиХ, Тадич подчерта, че неговата страна няма да се намесва във вътрешните работи на своята съседка. 
						"Мисля, че всички трябва да допринесат за намаляването на политическото напрежение в Босна и Херцеговина", е казал Тадич, цитиран от сръбската осведомителна агенция „Бета”. "Сърбия никога няма да направи нещо, което да дестабилизира Босна".

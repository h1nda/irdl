Сърбия търси подкрепата на ООН за нови преговори за Косово
					29/07/2010
					Сърбия внесе в Общото събрание на ООН проекторезолюция с настояване за нови преговори между Белград и Прищина.
					(Б92, Блиц - 29/07/10; Ройтерс, АФП, ДПА, Канейдиън Прес, Гласът на Америка, Бета, Б92, Радио Сърбия, Блиц, Синхуа - 28/07/10)
 
					 
						
"Сърбия... трябва да бъде в добри отношения със силните държави в света," каза в парламента президентът Борис Тадич. [Гети Имиджис]
						Сърбия внесе в сряда (28 юли) в Общото събрание на ООН проекторезолюция, отхвърляща независимостта на Косово и призоваваща за започване на нови преговори относно бившата сръбска провинция. 
						 Ходът идва след консултативното мнение на Международния съд от 22 юни, съгласно което декларацията за независимост на Косово от 2008 г. не представлява нарушение на международното право. 
						В документа, внесен в сряда от сръбската мисия в ООН, се признава решението на МС, но се посочва, че "едностранното отцепване не може да бъде приемлив начин за решаване на териториални въпроси." 
						Проекторезолюцията, която Сърбия се надява, че Общото събрание на ООН ще приеме наесен, призовава Белград и Прищина да потърсят "взаимно приемливо решение за всички спорни въпроси посредством мирен диалог". 
						Макар и в документа да не се посочва конкретно статутът на Косово като тема, която трябва да бъде разгледана в предложените преговори, наблюдателите смятат, че това е крайната цел, заради която Белград настоява за нови преговори. 
						Много висши сръбски политици, включително президентът Борис Тадич, заявяваха в последните дни, че мнението на МС няма да ги обезсърчи в борбата им да си възвърнат бившата провинция. 
						Изтъквайки, че МС, който е главната съдебна институция на ООН, не е отговорил на въпроса дали Косово е имало право да се отцепи, документът от сряда иска Общото събрание да приеме заключения по мнението на съда със седалище в Хага. 
						В него се призовава за включване на точка в предварителния дневен ред на 66-ата сесия на Събранието за "по-нататъшни действия след произнасянето на консултативното мнение на МС по въпроса дали едностранно обявената независимост на Косово съответства на международното право". 
						Позовавайки се на изявление на сръбското външно министерство, медиите отбелязаха, че проекторезолюцията е била внесена в ООН след консултации с постоянните членки на Съвета за сигурност и още много други международни фактори. 
						В репортаж на белградския всекидневник "Блиц" от четвъртък (29 юли) обаче се посочва, че Германия и три от петте постоянни членки на 15-членния орган - Великобритания, Франция и Съединените щати - са се противопоставили силно на текста на документа. 
						В опит да привлече подкрепа за новата сръбска дипломатическа офанзива външният министър Вук Йеремич отлетя в сряда за Ню Йорк за по-нататъшни консултации преди заседанието на Съвета за сигурност относно Косово, насрочено за следващата седмица. Той трябва също да говори пред форум на Движението на необвързаните страни и да се срещне с посланиците на редица страни, членки на ООН. 
						Опитвайки се да разубеди други държави да признаят независимостта на Косово, сръбското правителство е решило да изпрати свои емисари в 55-те държави, за които се смята, че са на път да вземат това решение, и според съобщенията е призовало посланиците си в други 40 столици също да се съсредоточат върху тази задача. Досега Косово е признато от 69 страни, включително Съединените щати, 22 от 27-те членки на ЕС, както и от всички бивши югославски републики, с изключение на Босна и Херцеговина. 
						Междувременно Косово смята да възобнови кампанията си за осигуряване на повече признавания на независимостта си в рамките на своята крайна цел за членство в ООН. 
						Макар и действително да има почва за допълнителни преговори за Косово, най-големият проблем е, че позициите на Прищина и Белград се разминават по отношение на въпросите, които би трябвало да се решат чрез преговорите, казват експерти. 
						 "ЕС и косоварите се надяват, че преговорите ще се съсредоточат върху технически въпроси, определящи отношенията между сръбското малцинство и албанското мнозинство на място," каза Мартин Слетцингър, сътрудник в центъра "Удроу Уилсън" във Вашингтон, в интервю за белградската информационна агенция "Бета". "За сърбите, естествено, [те] трябва да бъдат за статута и връзките на Сърбия с Косово."

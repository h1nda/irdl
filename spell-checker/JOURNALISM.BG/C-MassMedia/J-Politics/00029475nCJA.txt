Избори в Черна гора, наложени от кризата
					03/03/2009
					Глобалната икономическа криза наложи провеждането на предсрочни парламентарни избори в Черна гора. Изглежда, че управляващата коалиция, която е на власт от 20 години, пак има шанс да спечели. 
					От Неделко Рудович за Southeast European Times в Подгорица -- 03/03/09
 
					 
						
ДПС и нейните съюзници имат преимущество пред опозицията и могат лесно да си осигурят мнозинството гласове на бъдещите избори, показват проучванията. [Гети Имиджис]
						Опозиционните партии на Черна гора ще се опитат да победят управляващата коалиция на парламентарните избори на 29 март, като сформират собствена коалиция и осъвременят програмата си. 
						Със същата цел на политическата сцена се появи нова партия, Нова сръбска демокрация, чийто приоритет е икономиката. Предшественичката й е Сръбската народна партия. 
						Опозицията обаче остава разделена след вътрешнопартийни сблъсъци, довели до сформирането на две нови партии, което намали шансовете й да се представят като обединен форнт. 
						Проучване, проведено през декември от Центъра за демокрация сочи, че управляващата Демократическа партия на социалистите (ДПС), ръководена от премиера Мило Джуканович и неговите съюзници, може да спечели мнозинството гласове в края на месеца. 
						ДПС и малката Социалдемократическа партия, ръководена от Ранко Кривокапич, свикаха предсрочни избори с твърдението, че това ще ускори европейската интеграция на Черна гора през идния четиригодишен мандат, след като страната представи канадидатурата си за членство в ЕС през декември. 
						ДПС също има предвид и глобалната икономическа криза, която се очаква да достигне върха си тази година. Партията смята, че 2009 г. може да бъде година на големи съкращения на работни места, на закриване на големи компании и на невиждан досега спад в приходите от туризма, който е главният източник на приходи за Черна гора. 
						Движението за промени се разцепи на две партии, след като бившия заместник-председател Горан Батричевич създаде друга партия, Демократичен център. 
						Сръбската народна партия също ще се разцепи най-малко на две партии, след като нейният лидер Андриа Мандич, създаде Нова сръбска демокрация, която е дясна партия, чийто приоритет е икономиката и програмата й е по-осъвременена в сравнение с предшественичката си, която провеждаше радикална националистическа и просръбска програма. 
						"Решихме да покажем, че можем да се променим и да се приспособим към промените в обществото, да покажем, че не сме роби на миналото", заяви Мандич на партийния конгрес през януари. 
						Maндич и Медойевич ще се опитат да убедят Сърдан Милич, лидера на третата главна опозиционна партия, Социалистическа народна партия, да сформират голяма коалиция. 
						Според наблюдатели задачата им няма да е лесна, тъй като Милич иска всяка опозиционна партия да се присъедини към новата коалиция, включително и онези, които не са склонни да приемат поканата.

Политическите кризи будят безпокойство във Вашингтон
					28/02/2011
					Липсата на правителство в БиХ и продължителният политически хаос в Албания бяха основна тема на посещения на високо равнище.
					От Лиляна Смилянич и Линда Карадаку за Southeast European Times от Сараево – 28/02/11
 
					 
						
Американският заместник държавен секретар Джеймс Стайнбърг се срещна миналата седмица с официални представители на властите в Сараево и Тирана. [Ройтерс]
						Официалните представители на властта в Босна и Херцеговина (БиХ) носят отговорност към гражданите за преодоляването на настоящата политическа криза и сформирането на правителство, заяви в петък (25 февруари) американският заместник държавен секретар Джеймс Стайнбърг в Сараево. 
						Вашингтон няма конкретен план или предложения за постигането на напредък в БиХ, защото решенията по отношение на бъдещето са в ръцете на местните политически лидери, добави Стайнбърг. 
						 През октомври 2010 г. се проведоха общи избори, но оттогава политическият процес е в застой, тъй като двете автономни области в страната не могат да постигнат съгласие по отношение на поделянето на властта. 
						 „Смятаме, че политическите лидери са отговорни пред народа на БиХ да проявят гъвкавост и да вземат всички необходими решения, така че да могат да се изправят пред истинските предизвикателства, като създаването на нови работни места, по-добра образователна система и постигането на напредък в евро-атлантическата интеграция”, заяви Стайнбърг за местните медии. 
						По време на своето посещение той се срещна с няколко политици, включително с лидера на Хърватския демократичен съюз на БиХ Драган Чович, лидера на ХДС 1990 Божо Любич, лидера на Партията на демократичното действие Сюлейман Тихич и лидера на Социалдемократическата партия Златко Лагумджия. 
						Официалните представители обсъдиха бавния темп на съставянето на новото правителство почти пет месеца след изборите. 
						 „Правителството трябва да бъде сформирано до 9 март. Ако до следващия месец нямаме ново правителство, няма да имаме бюджет и президентът на ФБиХ ще трябва да [разпусне] парламента. Това ще бъде правен проблем без изход”, каза Тихич. 
						„Всички ние искаме най-добрия сценарий, а именно да бъде създаден общ политически дневен ред, който да обедини повечето политически партии. Не трябва да допускаме на 31 март ФБиХ да остане без бюджет, защото това би означавало разпадането на ФБиХ”, заяви Лагумджия след срещата със Стайнбърг. 
						Стайнбърг се срещна и с членовете на председателството на БиХ Небойша Радманович, Желко Комшич и Бакир Изетбегович. 
						Продължавайки обиколката си, Стайнбърг отправи подобно послание в Тирана, където продължаващата от общите избори през юни 2009 г. политическа криза наскоро прерасна в протести. 
						 „Пътят напред е нещо, което трябва да бъде решено от народа и от лидерите на самата Албания”, посочи Стайнбърг пред политическите лидери. 
						 Зачитайте върховенството на закона и конституцията, уважавайте независимите институции, спазвайте установените в конституцията избирателни процеси, участвайте в избирателния процес, водете цивилизовани дебати за бъдещето на страната, каза той пред официалните представители. 
						„Мисля, че далеч по-важно от това, което казах, е какво ще направят те през следващите дни и седмици”, заяви Стайнбърг пред репортери на летище „Ринас” в Албания, преди да напусне страната. 
						Той подчерта, че е от решаващо значение да се защити и подкрепи конституцията и да се запази демократичният процес. 
						„Очакваме местните избори през май”, каза Стайнбърг, като добави, че е „особено важно държавните служители и партийните лидери да се съсредоточат върху предстоящата положителна работа по изграждането на бъдещето на албанския народ.” 
						Премиерът Сали Бериша подчерта, че правителството уважава конституцията и законите на страната, и повтори ангажимента си за честни и свободни избори през май. 
						 „Правителството е и остава напълно открито и готово да предложи на международните наблюдатели всички права и необходимото юридическо пространство, за да се гарантира наличието на напълно прозрачен избирателен процес, който отговаря на най-високите международни стандарти за демократични избори”, посочи канцеларията на Бериша след срещата. 
						Лидерът на опозиционната Социалистическа партия Еди Рама заяви, че бойкотирането на изборите никога не е било вариант за опозицията. 
						„Опозицията и избирателите искат гаранции за свободни и честни местни избори в момент, когато сме убедени, че правилното решение на кризата започва от нови избори”, заяви Рама. 
						Той повтори, че опозицията ще продължи протестите си срещу правителството, но същевременно ще даде своя принос за гарантирането на вота.

Хърватският президент Йосипович бе на историческо посещение в Република Сръбска
					01/06/2010
					Хърватският президент и домакините му в босненската сръбска автономна област отдадоха почит и положиха цветя на три места, където са били извършени престъпления през войната.
					От Наташа Радич за Southeast European Times от Загреб -- 06/01/10
 
					 
						
Хърватският президент Иво Йосипович (вляво), президентът на РС Райко Кузманович (в средата) и премиерът на РС Милорад Додик отдават почит в неделя (30 май) на жертвите от северното босненско село Сиековац. [Гети Имиджис]
						Хърватският президент Иво Йосипович направи в неделя (30 май) безпрецедентно посещение в Република Сръбска (РС), отдавайки почит на жертвите на военни престъпления от конфликта от 1992-1995 г. в Босна и Херцеговина. Той посети три места -- Сиековац, Бришево и Козарац -- където е имало масови убийства. 
						"Тук сме, за да отдадем почит... и е важно, че тук, за да направят същото, са дошли представители и на трите етнически групи," каза пред репортери Йосипович в Сиековац, погранично село, където бяха ексхумирани телата на десетки сърби, за които се предполага, че са били убити от хърватските сили. 
						В Козарац стотици бошнаци са загинали от ръцете на сърби, а хиляди остават в неизвестност. В Бришево сърбите са убили 60 хървати. 
						 "Общото ни послание е за мир и нуждата всички народи да живеят заедно в мир. Много е важно, че сме от различни вероизповедания и различни националности и че дойдохме за да отдадем почит на жертвите," каза Йосипович, първият хърватски президент, посетил Република Сръбска. 
						Йосипович бе придружаван от президента на РС Райко Кузманович, премиера Милорад Додик и лидера на Партията на демократичното действие Сюлейман Тихич. 
						 Додик подчерта необходимостта от съвместно съществуване и призова прогонените от домовете си хървати да се завърнат. От името на правителството на РС той изрази съболезнования към семействата на жертвите, независимо от тяхната националност, и изрази увереност, че извършителите на престъпления ще бъдат предадени на правосъдието. 
						След края на войната по-малко от 5 % от босненските хървати са се завърнали в района. Преди войната в настоящата РС са живеели 200 000 души от хърватски произход. 
						Тихич отхвърли идеята за колективна вина и настоя, че виновниците за престъпленията трябва да бъдат изправени пред съда. 
						"Това е важен момент за нас. Сега вече можем да говорим за помирение," каза пред репортери жителката на Сиековац Ружа Тривич. 
						"Време е да заговорим за съвместен живот," заявиха лидерите, намеквайки за бъдещи съвместни усилия. За Йосипович поощряването на регионалното сътрудничество е приоритет, което понякога дразни други хърватски политици. 
						Той заяви, че въпреки че идеята всички държави от Югозападна Европа да се присъединят заедно към ЕС е нереална, подобряването на отношенията между тях е задължително. 
						 "[Въпреки че] Хърватия първа ще влезе в ЕС, регионалното сътрудничество ще бъде положителен импулс по този път," каза Йосипович.

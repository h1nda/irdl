Румъния получи похвали за антикорупционните си усилия независимо от нежеланието на парламента да работи по въпроса 
					17/03/2006
					Само два месеца преди публикуването на важния за страната мониторингов доклад на Европейската комисия няма време за губене в борбата с корупцията на високо ниво, предупреждават представители на ЕС.
					От Гелу Трандафир за Southeast European Times от Букурещ -- 17/03/06
 
					 
						
Президентът Траян Бъсеску трябваше да използва своето право на вето, за да преодолее отказа на Сената да одобри спешния закон за създаване на служба за борба с корупцията. [Гети Имиджис]
						Румънският министър на правосъдието Моника Маковеи не крие разочарованието си от законодателите в страната. "Някои депутати не подкрепят борбата срещу корупцията," каза тя неотдавна, като заплаши, че ще подаде оставка, ако не получи по-голяма политическа подкрепа. 
						Съдебната реформа и борбата с корупцията на високо равнище са особено важни, за да се избегне отлагане на присъединяването на Румъния към ЕС, насрочено за 1 януари 2007 г. Депутатите от парламента в Букурещ обаче невинаги демонстрират готовност да се придържат към темповете на министъра, която е бивш активист за защита на човешките права. След като Сенатът отхвърли спешното постановление за създаване на служба за борба с корупцията, се наложи президентът Траян Бъсеску да използва правото си на вето, за да запази инициативата. В крайна сметка, след политически преговори и международен натиск, парламентът одобри работата на службата. 
						Според Маковеи съпротивата на парламента се дължи на "страх от ДНА", имайки предвид комисията за борба с корупцията, създадена през 2003 г. с помощта на ЕС, но получила правомощия едва миналия септември от десноцентристкото правителство. Нейният мандат е да разследва високопоставени политици, в т. ч. членове на парламента. 
						"Вече сме преминали периода на обсъждане на планове, стратегии и закони. Сега е време за реални действия, ДНА работи и се занимава с истински случаи," цитира "Ройтерс" думите на Маковеи. Следователите разследват важни политически фигури, като бившия премиер Адриан Нъстасе и бившия транспортен министър Мирон Митря, настоящия вицепремиер Георге Копос и влиятелния бизнесмен и либерален политик Дину Патричиу. 
						Маковеи си е спечелила силна подкрепа от представители на ЕС и влиятелни чуждестранни дипломати в Букурещ. По-рано този месец в интервю за Котидианул заместник-председателят на Европейската комисия Франко Фратини отправи остра критика към парламента заради застоя. 
						"Онези, които играят тази много странна игра, си играят с бъдещето на страната," каза Фратини и добави, че би било "бедствие за Румъния", ако министърът на правосъдието не получи пълна подкрепа от правителството и политическите групи в страната. 
						Само два месеца преди публикуването мониторинговия доклад на Европейската комисия, който се очаква да даде препоръка дали Румъния да влезе в ЕС през януари 2007 г., както е по график, или присъединяването й да се отложи с една година, борбата с корупцията се намира в критична точка, каза британският посланик Куинтън Куейл. Възможно е да бъде задействана предпазната клауза на ЕС, ако се прецени, че Румъния не е постигнала достатъчен напредък. 
						Еврокомисарят по разширяването Оли Рен заяви, че счита за изпълнимо присъединяването през 2007 г. както на Румъния, така и на България. От друга страна, той призова лидерите и политиците в двете страни "да пробягат последните 100 метра от надпреварата и да използват цялата си енергия за осъществяване на реформите, да покажат, че никой не стои над закона и да изкоренят корупцията на високо равнище".

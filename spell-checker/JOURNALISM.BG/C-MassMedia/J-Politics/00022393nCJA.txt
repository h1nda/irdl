Турция е изправена пред политическа криза
					30/04/2007
					В Турция може да бъдат проведени предсрочни парламентарни избори, ако Конституционният съд анулира президенските избори от петък, в които кандидатът на управляващата партия за малко не бе избран.
					(ФТ, Ню Йорк Таймс, Уошингтън Поуст, Гардиън, Индипендънт, Телеграф, Тудейс Заман - 30/04/07; AП, AФП, Ройтерс, ДПА, Би Би Си, Гласът на Америка, ФТ, РФЕ/РЛ - 29/04/07; AФП, ДПА, Би Би Си - 28/04/07)
 
					 
						
Стотици хиляди турци развяват националния флаг и портрети на основателя на страната Мустафа Кемал Ататюрк по време на демонстрация в Истанбул в неделя (29 април). [Гети Имиджис] 
						Конституционният съд на Турция започва изслушване в понеделник (30 април) по жалба на главната опозиционна Републиканска народна партия (РНП) в страната, което може да предизвика предсрочни парламентарни избори. 
						Часове след началото на процеса за избор на президент в парламента в петък, РНП, която е против кандидата на управляващата Партия на справедливостта и развитието (ПСР), сегашния външен министър Абдула Гюл, оспорва законността на първия кръг на изборите пред съда. Настоявайки, че в изборите е било допуснато нарушение на правилото за кворум, партията иска резултатът да бъде анулиран. 
						Гюл получи подкрепата на 357 депутати в 550-местния парламент на Турция, което е с десет гласа по-малко от необходимото мнозинство от две трети и налага провеждането на втори кръг на изборите, насрочен за сряда. Според конституцията на втория кръг той отново ще трябва да получи две трети от гласовете, за да спечели. Ако отново не успее, ще се проведе трети кръг една седмица след втория, на който обикновено мнозинство от 276 гласа ще бъдат достатъчни, за да бъде избран. 
						Ако обаче Конституционния съд уважи до сряда жалбата на РНП и анулира резултатите от миналата седмица, вторият кръг може изобщо да не се проведе или целият изборен процес да бъде анулиран, съобщи турският всекидневник Заман в понеделник. Тогава в страната ще трябва да се проведат предсрочни парламентарни избори, които сега се очаква да се проведат през ноември. 
						 Една от причините, поради която РНП се противопоставя на кандидатурата на Гюл е, че премиерът Реджеп Тайип Ердоган обяви номинацията, без да се консултира с партията. Противопоставянето им на кандидатурата на Гюл също отразява загрижеността на секуларистите, че победата му ще позволи на ПСР, чиито корени са в политическия ислямизъм, да заемат всички ключови позиции в Турция. 
						Макар че до голяма степен това е церемониален пост, президенството има значителни правомощия за налагане на вето и за важни назначения. 
						Секуларистите се безпокоят, че ако Гюл бъде избран за президент, той ще помогне на своя ключов съюзник Ердоган да увеличи ролята на религията във всички области на живота. 
						Военните, които са смятани за главен пазител на светската институция и които са свалили три правителства от 1960 г. насам, предупредиха късно в петък, че могат да предприемат действия срещу ръководения от ПСР кабинет. 
						"Турските въоръжени сили поддържат твърдата си решимост да изпълнят задълженията си, произтичащи от законите да защитават неизменните характеристики на Република Турция. Тяхната лоялност към тази решимост е абсолютна", заявиха в изявление висши генерали на страната. 
						 В събота министърът на правосъдието Джемил Чичек изрази разочарованието на правителството от това, което то смята като опит на военните да се месят в кампанията на президентските избори, смятайки го за неприемливо "в една демократична система". 
						В неделя демонстранти изпълниха улиците в центъра на Истанбул, за да протестират срещу номинацията на Гюл. Те скандираха лозунги не само срещу ПСР, но също и срещу приватизацията, чуждите инвестиции и ЕС. Много от тях изразиха подкрепата си за армията. Според полицията в демонстрацията са участвали най-малко 750 000 души, а според общинските власти в Истанбул - 1,2 милиона. 
						Демонстрацията, организирана от националистическа коалиция, партии и НПО последва секуларистката демонстрация в Анкара преди две седмици.

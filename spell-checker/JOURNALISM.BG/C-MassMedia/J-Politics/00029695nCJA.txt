Турският президент Гюл бе на историческо посещение в Ирак
					24/03/2009
					Президентите на Турция и Ирак обещаха в понеделник да си сътрудничат за прекратяване на терористичната дейност на кюрдските бунтовници, които използват бази в Северен Ирак за нападения срещу Турция.
					(Заман, Хюриет, Уошингтън Поуст - 24/03/09; Ройтерс, АФП, ДПА, Евронюз, Гласът на Америка - 23/03/09) 
 
					 
						
Иракският президент Джалал Талабани (2-рият отляво) и турският президент Абдула Гюл (в средата) правят преглед в понеделник (23 март) на почетната гвардейска част в Багдад. [Гети Имиджис]
						Турският президент Абдула Гюл заяви в понеделник (23 март), че потушаването на дейността на терористичната Кюрдска работническа партия (ПКК) е изискване за пълното сътрудничество между Анкара и Багдад.
						"С нормализирането си Ирак трябва да контролира своите територии и не може да позволява на терористите да действат,” каза президентът преди началото на двудневното си посещение в Багдад, първото подобно на турски държавен глава от 33 години. „Ирак трябва да унищожи терористичната организация и само тогава ще получи 100 % сътрудничество от своите съседи." 
						Гюл бе топло посрещнат от иракския президент Джалал Талабани, който го увери, че Ирак ще положи всички усилия да спре терористичната дейност на бунтовниците от ПКК.
						Членове на терористичната група използват базите си в планините на Северен Ирак като отправна точка за нападения във вътрешността на Турция. 
						Подчертавайки, че иракската конституция забранява въоръжена дейност, Талабани, който е от кюрдски произход, каза в понеделник, че ПКК трябва или да сложи оръжие, или да напусне територията на страната му. 
						"Всяко нападение срещу нашата демократична съседка [Турция] ще се смята за терористично нападение и ще бъде лоша услуга на [кюрдския] народ, когото те твърдят, че представляват,” каза иракският лидер на обща пресконференция с Гюл. „Присъствието на силите на ПКК на иракска почва е навредило на селяните от над 500 кюрдски селища." 
						Присъствието на ПКК в Ирак е най-спорният въпрос в турско-иракските отношения. Анкара често е обвинявала иракските кюрди и автономната им администрация в Северен Ирак, Кюрдското регионално правителство (КРП), че толерира и дори подпомага ПКК.
						„Време е да се сложи край на тези проблеми, защото те вредят на отношенията между нашите две страни,” каза Гюл, подчертавайки необходимостта от съвместни действия срещу тероризма.
						По-рано през годината Турция, Ирак и Съединените щати основаха общ команден център за събиране на информация с цел прекратяване на дейността на ПКК. 
						"Тероризмът и онези, които го практикуват, са напаст. Те трябва да бъдат наказани,” е заявил Гюл, цитиран от ДПА. „Време е да се сложи край на тези проблеми, които вредят на отношенията между Турция и Ирак." 
						Между държавните представители, с които Гюл е запланувал срещи в Багдад, са премиерът Нури ал Малики и външният министър Хошияр Зебари, както и Нечирван Барзани, премиер на КРП. 
						Освен проблема с ПКК, се очаква тема на разговорите в Багдад да бъдат икономическите и търговските отношения. 
						Според съобщения страните смятат да увеличат двустранната търговия, която понастоящем е на приблизителна стойност от 3,5 милиарда евро. Над 20 % от износа на иракски петрол преминава през турското пристанище Джейхан.
						Друга точка в дневния ред на Гюл според „Ройтерс” е разпределението на водите от реките Тигър и Ефрат, които извират от Турция но текат през Ирак.

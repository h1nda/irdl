Сърбия няма да допусне американски и британски наблюдатели на президентските избори
					14/01/2008
					На представителите на посолствата на Великобритания и САЩ в Белград няма да бъде разрешено да наблюдават президентските избори на 20 януари.
					(Индипендънт, Б92 - 12/01/08; АП, Ройтерс, Би Би Си, ЮПИ, Гласът на Америка, Бета, Б92, Balkan Insight - 11/01/08)
 
					 
						
Пешеходци преминават край предизборен плакат на президента Борис Тадич в Белград. В петък (11 януари) правителството забрани на американски и британски представители да наблюдават предстоящите избори. [Гети Имиджис]
						В безпрецедентен ход след свалянето на режима на Слободан Милошевич в петък (11 януари) Сърбия взе решение да не допусне представители на британското и американското посолство да наблюдават предстоящите президентски избори в страната. 
						Сръбската избирателна комисия отхвърли исканията на двете дипломатически мисии, след като мнозинството от гласовете, необходими за тяхното одобрение, не бе получено. 
						Общо 12 от членовете – представляващи Демократическата партия (ДП), “Г17 Плюс”, Либералдемократическата партия (ЛДП) и Унгарската коалиция – гласуваха за допускането на британски и американски наблюдатели. Необходима бе подкрепата на най-малко 14 от членовете на комисията. 
						Въпреки че исканията на двете посолства са били одобрявани по-рано от правителството на премиера Воислав Кощуница, представителите на неговата Демократическа партия на Сърбия (ДПС) бяха измежду седмината, които гласуваха срещу тях. 
						Решението, което бе обявено почти седмица преди първия тур на президентските избори, който ще се проведе на 20 януари, бе взето след отправяните неколкократно критики от страна на Кощуница срещу подкрепата на Запада за исканата от Косово независимост. 
						Славолюб Миленкович, член на комисията от Сръбската радикална партия на обвиняемия от ООН в извършването на военни престъпления Воислав Шешел, каза, че на британските и американските представители няма да бъде разрешено да наблюдават изборите "тъй като техните държави искат да ни унищожат и да откъснат Косово от Сърбия". 
						Избирателната комисия за първи път реши да отхвърли исканията на Великобритания и САЩ късно в четвъртък, с което предизвика внасянето на жалба от члена на ЛДП Саво Пилипович. Той каза пред репортери, че "се взема второ неправомерно решение и то е неоснователно." 
						Министърът на публичната администрация и местното самоуправление Милан Маркович, който е член на ДП на президента Борис Тадич, сподели подобно мнение. Отбелязвайки, че сръбските избирателни процедури отговарят "на най-високите демократични стандарти”, той определи отказа на комисията да разреши на британски и американски представители да наблюдават изборите като неоснователен. 
						Двете посолства бяха изненадани и разочаровани от решението на комисията, но все още обмислят дали да внесат протест. 
						"Наблюдаването на изборите не трябва да се превръща в политически въпрос," заяви британската дипломатическа мисия в Сърбия, цитирана от белградското радио Б92. 
						В друго изявление, направено от британското външно министерство в Лондон, се казва, че то е "поискало разяснение от Избирателната комисия на Сърбия". 
						В четвъртък избирателната комисия реши да позволи на 23-ма наблюдатели от Офиса за демократични институции и човешки права на ОССЕ и на трима представители на Междупарламентарната асамблея на Общността на независимите държави да наблюдават изборите. Според съобщение в петък на белградската информационна агенция “Бета” кабинетът може да разреши достъп и на екип от словашки наблюдатели, чието искане е постъпило със закъснение. 
						Основните конкуренти за президентския пост са Тадич и Томислав Николич от СРП. Проучванията показват, че тъй като е малко вероятно някой от тях да събере в своя подкрепа повече от 50 % от гласоветe, което би му донесло пълна победа на първия тур, се очаква втори тур, който условно е насрочен за 3 февруари.

Сръбският парламент одобри с минимално мнозинство новото правителство
					08/07/2008
					Новото сръбско правителство, чийто приоритет ще бъде бързата евроинтеграция, спечели одобрението на парламента след 12-часов дебат.
					От Игор Йованович за Southeast European Times от Белград -- 08/07/08
 
					 
						
Новият премиер Мирко Цветкович представя своята програма пред сръбския парламент в понеделник (7 юли) в Белград. [Гети Имиджис]
						Новото сръбско правителство, което спечели парламентарно одобрение с малка разлика в гласовете в понеделник (7 юли), ще бъде съставено от седем партии и ще разполага със 128 места в 250-местния парламент. Кабинетът спечели гласовете на 127 от 164 депутати, които присъстваха на заседанието; много членове на опозицията не присъстваха в залата в знак на протест. 
						Водещи в новия кабинет ще бъдат Демократическата партия (ДП) на сръбския президент Борис Тадич и Социалистическата партия на Сърбия (СПС), която бившият югославски президент Слободан Милошевич ръководеше до смъртта си през март 2006 г. Тадич и лидерът на СПС Ивица Дачич заявиха, че скоро ще подпишат споразумение за политическо примирие. 
						Представителят на ДП и бивш финансов министър Мирко Цветкович ще бъде новият министър-председател. 
						В опозиция остават Демократическата партия на Сърбия на бившия премиер Воислав Кощуница и крайнодясната Сръбска радикална партия, които заедно имат 108 депутати. Тези партии разкритикуваха остро новия кабинет за липсата - според тях - на ясна политика относно Косово и за това, че не е представил конкретни икономически проекти. Те обвиняват също така Цветкович, че е „слаба” фигура, която ще прикрива концентрацията на власт в ръцете на Тадич. 
						Цветкович заяви пред парламента, че неговият кабинет ще се съсредоточи върху европейското бъдеще на Сърбия, отхвърлянето на независимостта на Косово, засилване на икономиката и изпълнение на социалните задължения на правителството, както и по-силен натиск върху корупцията и престъпността. 
						Един от първите актове на правителството ще бъде да внесе Споразумението за стабилизация и асоцииране с ЕС за ратифициране от парламента, каза той, добавяйки, че Сърбия се стреми да получи статут на кандидат-член на ЕС към края на 2008 г. или началото на 2009 г. 
						Новото правителство ще има 27 членове, 24 от които ще оглавяват министерства, което го прави едно от най-големите в региона. Дачич от СПС ще бъде едновременно вицепремиер и министър на вътрешните работи. Други членове на СПС ще оглавят министерствата на инфраструктурата, енергетиката и образоването. Славица Джукич-Деянович от СПС е председател на парламента. 
						Освен от коалициите, водени от ДП и СПС, новият кабинет ще получава подкрепата на шестима представители на унгарското и бошнашкото малцинство в Сърбия. Опозиционната Либералдемократическа партия, която сечели 13 места в парламента, обяви, че ще подкрепя правителството само по някои въпроси, преди всичко за арестуването на тримата оставащи на свобода обвиняеми на МНСБЮ и присъединяването на страната към ЕС. 
						Повечето анализатори в Белград казват, че тъй като новият кабинет се състои от много различни партии, ще бъде трудно да се хармонизират всичките им изисквания. Арестуването на оставащите на свобода обвиняеми от Хагския трибунал и намирането на обща позиция относно Косово, което обяви независимост от Белград на 17 февруари, ще бъдат най-големите предизвикателства пред новото правителство, твърдят те. 
						Сръбските икономисти заявяват, че "амбициозните" планове на Цветкович изискват рестриктивна парична политика, прилагане на реформите и обвързване с ЕС. 
						Според социологическите проучвания сърбите очакват от новото правителство най-вече да им осигури по-добър живот, нови работни места и по-високи заплати.

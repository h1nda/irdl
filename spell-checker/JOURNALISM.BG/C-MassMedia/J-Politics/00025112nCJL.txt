Хърватският парламент одобри състава на новия кабинет
					13/01/2008
					 
						ЗАГРЕБ, Хърватия -- С 82 на 62 гласа парламентът одобри състава на новия кабинет в събота (12 януари). Повече от 45 дни отне на премиера Иво Санадер създаването на коалиция между неговия Хърватски демократически съюз, Селската партия, Социаллибералната партия и Независимата демократическа сръбска партия (НДСП). В новия кабинет ще има 15 министри, с двама повече от предишния кабинет. За пръв път в историята сърбин бе назначен за вицепремиер. Слободан Узелач от НДСП ще отговаря за регионалното развитие. Санадер заяви пред депутатите, че главната цел на неговия кабинет ще бъде да ускори преговорите за присъединяване с ЕС. (Весник - 13/01/08; AП, Би Би Си, AФП, Ройтерс, Синхуа, ДПА, ХРТ, Независне Новине - 12/01/08)

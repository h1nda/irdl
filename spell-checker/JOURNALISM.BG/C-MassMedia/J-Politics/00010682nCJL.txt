Американският президент приветства разширяването на ЕС и подкрепи стремежите на държавите кандидати за членство
04/05/2004
Приветствайки приемането на десет държави от ЦИЕ в ЕС на 1 май, президентът на САЩ Джордж Буш изрази подкрепа за бъдещото членство на още три държави - България, Румъния и Турция.
(EUobserver - 04/05/04; Белият дом, Washington File, AП, AФП - 03/05/04; Би Би Си - 01/05/04; Анадолска агенция - 29/04/04)
 
 
Това разширяване ще разкрие възможности и ще даде надежди на милиони европейци," заяви американският президент Джордж Буш в понеделник (3 май). [АФП]
Приветствайки приемането на десет нови държави в ЕС американският президент Джордж Буш изрази подкрепа в понеделник (3 май) и за бъдещото приемане на три други страни - България, Румъния и Турция.
ЕС отбеляза историческото си разширяване в събота, когато осем бивши комунистически държави - Чешката република, Естония, Унгария, Латвия, Литва, Полша, Словакия и Словения - както и средиземноморските острови Кипър и Малта се присъединиха към блока. Кулминацията на тържествата бе в Дъблин, където се състоя церемония по издигане на флаговете, на която присъстваха 25-те лидери на разширения Съюз.
"Това разширяване ще открие възможности и ще донесе надежди на милиони европейци," заяви Буш в понеделник. "Наред с разширяването на НАТО, разширяването на ЕС обединява допълнително новите и утвърдените демокрации в Европа и помага за изграждане на единна, свободна и мирна Европа."
Петото и най-голямо разширяване на Съюза от 15 на 25 члена превърна организацията в най-големия търговски блок в света с общо население от над 450 млн. души и територия, простираща се от ирландския бряг на Атлантика до руската граница.
В своето изявление Буш призова също така да бъдат приети три други държави - България, Румъния и Турция. "Приветстваме перспективата за по-нататъшното разширяване на ЕС с държави, които отговарят на критериите, вкл. Румъния и България, както и подкрепяме стремежите към членство на Турция."
И трите държави са членки на НАТО. България и Румъния, които са част от ръководената от САЩ коалиция в Ирак и от международната антитерористична кампания, се присъединиха към Алианса миналия месец заедно с пет други бивши комунистически страни.
Двете балкански държави се очаква да приключат преговорите си за присъединяване към ЕС тази година. Предвижда се те да влязат в Съюза в началото на 2007 г.
Турция стана официален кандидат за членство през 1999 г., но не е започнала все още предприсъединителните си преговори. Лидерите на ЕС се очаква да решат през декември дали да започнат преговори с Анкара по възможност през 2005 г.
ЕС многократно е посочвал това, че Турция не изпълнява т. нар. политически критерии за членство от Копенхаген, като пречка по пътя към членството.
Стремейки се да преодолее този проблем, Анкара предприе редица демократични реформи за покриване на стандартите на ЕС. Най-новото решение на правителството, ръководено от Реджеп Таийп Ердоган, бе внасянето миналата седмица на пакет от конституционни реформи, предвиждащи отмяна на смъртното наказание и по-строго спазване на човешките права.

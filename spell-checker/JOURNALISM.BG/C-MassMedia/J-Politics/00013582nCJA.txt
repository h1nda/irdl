Сръбският президент е на посещение в Косово 
					14/02/2005
					През първия ден от обиколката си на Косово сръбският президент Борис Тадич призова към помирение и край на омразата и разрушенията, като апелира същевременно към международната общност да даде допълнителни гаранции за сърбите в провинцията. 
					От Игор Йованович за Southeast European Times в Белград – 14/02/05
 
					 
						
Сръбският президент Борис Тадич (в средата) се ръкува с шефа на УНМИК Сьорен Йесен-Петерсен (вдясно) в пръсъствието на командващия на КФОР Ив дьо Кермабон. Тадич е на двудневно посещение в Косово. [Лаура Хасани]
						Сръбският президент Борис Тадич започна двудневно посещение в Косово в неделя(13 февруари), първото по пода си от страна на държавен глава след конфликта от 1999 г. Призовавайки към помирение, той поиска същевременно по-голяма сигурност за сърбите в Косово и потвърди противопоставянето на Белград срещу евентуална независимост на провинцията. 
						"Има много омраза и разрушения в историята на Балканите, вкл. Косово и Метохия и това трябва да престане," посочи Тадич. "Искам да дам пълноценен принос към мирното решение, но бих искал да заявя, че няма да се откажа от борбата за защита на законните интереси на сръбския народ. "
						В град Стръпче Тадич призова УНМИК да осигури допълнителни гаранции за безопасността на сърбите и на лицата от друг етнически произход, живеещи в Косово, обещавайки, че той ще направи всичко възможно, за да гарантира "правото им на живот и оцеляване". Той отправи сходни послания към жителите на населените със сърби Силово, Велика Хоча и Прищина. В понеделник той посети два монастира и сръбски анклави в централно Косово.
						Повече от 200,000 сърби са напуснали Косово след края на конфликта там. Сега в провинцията живеят приблизително 90,000 сърби. 
						По време на срещата си с Тадич в неделя шефът на УМНИК Сьорен-Йесен Петерсен изрази надежда, че визитата на Тадич ще изпрати позитивен сигнал относно готовността на Белград "да гради мостове на доверие". Той призова освен това сръбския президент да използва посещението си за цялостно запознаване със ситуацията и да оползотвори възможностите за среща с представители на всички общности в Косово. 
						Визитата на Тадич може да помогне за решаване на проблема със сръбските села, които са без електрозахранване, каза Йесен-Петерсен. 
						Подчертавайки, че властите в Косово и международните институции в провинцията продължават усилията си и запазват ангажимента към прилагане на стандартите, той посочи и области, където е нужен напредък, особено с оглед осигуряване на свобода на придвижване и завръщане на изселените лица. 
						Йесен-Петерсен отново призова за пълноценно участие на косовските сърби в политическите и демократични процеси в Косово. Той и Тадич са обсъдили освен това и възстановяването на православните църкви и монастири, разрушени по време на избухналото миналия март насилие. 
						Дуги новини: ръководителят на британската консулска служба в Прищина каза в понеделник, че Белград трябва да бъде включен в процеса на установяване на окончателния статут на Косово. "Позицията на британското правителство е ясна. Белград трябва да бъде включен в преговорите по определяне на окончателния статут," заяви Марк Дикенсън пред белградския всекидневник Вечерни новости. 
						"Албанците считат, че Косово тряба да бъде независимо в съществуващите граници, докато Сърбия смята, че провинцията трябва да остане в Сърбия в същите тези граници. Нашата позиция е, че Косово трябва да бъде многоетническо, с функциониращи икономика и институции, както и че законите трябва да се спазват," посочи Дикенсън.

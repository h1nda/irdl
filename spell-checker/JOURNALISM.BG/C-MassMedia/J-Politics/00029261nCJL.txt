Парламентарни групи твърдят, че хървати и сърби напускат Сараево
					10/02/2009
					 
						САРАЕВО, Босна и Херцеговина (БиХ) -- Лидерът на хърватската група в парламента Йосип Перич заяви в понеделник (9 февруари), че през изминалите две години повече от 500 етнически хърватски семейства са напуснали Сараево. Според него столицата все повече се превръща в град само на бошнаците. Според негови наблюдения гласоподавателите не са избрали нито един хърватин сред 290-те съветници в общинските съвети в кантон Сараево. Председателят на местния клон на Демократична инициатива на сараевските сърби Душан Шеховац каза, че етническите сърби също масово напускат града. "Ако този процес продължи, старите хора ще измрат. Младите напуснаха Сараево много отдавна", каза Шеховац. (РТС, Танюг - 09/02/09)

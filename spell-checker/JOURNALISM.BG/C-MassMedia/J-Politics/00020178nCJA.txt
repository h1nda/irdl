Македонски партии бяха санкционирани за нарушения при финансирането на предизборните си кампании 
					05/10/2006
					Единадесет политически партии и формации са нарушили правилника и сега ги заплашват глоби от по 5000 евро. Сред тях е спечелилата изборите ВМРО-ДПМНЕ, както и основната опозиционнна Социалдемократическа партия.
					От Марина Стояновска за Southeast European Times от Скопие – 05/10/06
 
					 
						
Избирателка пуска бюлетината си по време на парламентарните избори през юли. Според Държавната избирателна комисия десетина партии са нарушили правилника за финансиране на предизборните кампании. [Гети Имиджис]
						По време на парламентарните избори през юли в Македония само седем партии са спазили изискванията за финансиране на кампаниите, по данни на избирателната комисия на страната. Други единадесет политически формации -- в т. ч. спечелилата изборите ВМРО-ДПМНЕ и бившата управляваща партия, Социалдемократическият съюз на Македония (СДСМ) -- са нарушили правилата и сега ги заплашват глоби. 
						Комисията обяви, че миналата седмица е повдигнала обвинения в неправомерно поведение срещу партиите, коалициите и инициативните комитети, които не са предоставили навреме нужните финансови отчети. На нарушителите могат да бъдат наложени глоби до 5000 евро. 
						Междувременно от ВМРО-ДПМНЕ и СДСМ е поискано да предоставят имената на спонсорите на техните кампании. В противен случай срещу тях също ще бъдат повдигнати обвинения в неправомерно поведение. 
						В отчетите, предадени на комисията, ВМРО-ДПМНЕ отчита разходи за предизборната си кампания от 1262000 евро, а СДСМ докладва, че е похарчила 862000 евро. 
						Генрералният секретар на СДСМ Никола Кюрчиев обясни, че партията е представила пълен доклад с имената на донорите на Държавния ревизионен институт. "Ако е необходимо, ще предадем доклада и на Държавната избирателна комисия," каза Кюрчиев. 
						Избирателната комисия повдига обвинения в неправомерно поведение и срещу седем телевизионни канала: МРТВ, "Сител", "Алсат", А1, "Артан", "Охрид" и "Орбис". Тя заявява, че те не са отразявали равностойно проявите на всички партии по време на предизборната кампания. Това заключение произлиза от доклад на Съвета за радиоразпръскване, който отговаря за моноторинга на телевизионните предавания. 
						Избирателният кодекс задължава партиите да представят отчети за всички изразходвани средства, както и за източниците на финансирането им и частните разходи, в рамките на 30 дни от удостоверяването на мандатите на депутатите. 
						Практиките на финансиране на кампании в Македония бяха основен прицел на ОССЕ в доклада й за юлските избори. ОССЕ призова за промяна на избирателния кодекс, както и за въвеждане на ясни и точни разпоредби, за да се преустановят незаконните методи за финансиране. 
						Седемте партии, които са спазили изискванията, са Нова социалдемократическа партия, коалицията ДСИ-ПДП, Лигата за демокрация, Националдемократическата партия, Сръбската радикална партия, ДРУМ и Коалиция "Обединени македонци".

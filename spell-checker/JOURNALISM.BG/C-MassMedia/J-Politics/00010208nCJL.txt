Гръцкият и турският премиер ще участват в преговорите за Кипър
19/03/2004
Премиерите на Гърция и Турция приеха поканата на генералния секретар на ООН Кофи Анан да участват във втората фаза на мирните преговори за Кипър, които ще се проведат в Швейцария.
(АФП - 19/03/04; Информационен център на ООН, АФП, АП, Суисинфо, Анадолска агенция, Скотсман, Атинска новинарска агенция - 18/03/04)
 
 
Турският премиер Реджеп Тайъп Ердоган (вляво) и гръцкият премиер Костас Караманлис потвърдиха участието си във втората фаза на преговорите за обединяването на Кипър. [АФП]
Премиерите на Гърция и Турция, Костас Караманлис и Реджеп Тайъп Ердоган, потвърдиха в четвъртък (18 март) участието си във втората фаза на преговорите за обединяването на Кипър, организирани от ООН. Като покани двамата лидери да се присъединят към преговорите, генералният секретар на ООН Кофи Анан изрази надеждата си, че те ще помогнат на представителите на кипърските гърци и турци да изработят план, който да сложи край на 30-годишното разделение на острова преди присъединяването му към ЕС на 1 май.
Преговорите, водени с посредничеството на ООН въз основа на плана на Анан за обединение, започнаха на 19 февруари между лидерите на кипърските гърци и кипърските турци, Тасос Пападопулос и Рауф Денкташ. Според съобщенията досега не е постигнат голям напредък. Следващият кръг на преговорите трябва да започне на 24 март в Бургенщок, хотелски комплекс в покрайнините на Люцерн, Швейцария. Очаква се външните министри на Гърция и Турция да представляват своите страни през първите четири дни, като на 28 март към срещата ще се присъединят Караманлис и Ердоган.
Не е сигурно по-нататъшното участие на Денкташ в преговорите. В сряда той обяви решението си да бойкотира втората фаза на преговорите и това се възприема от наблюдателите като знак за силното му несъгласие с плана за обединение.
Турските медии обаче съобщиха, че в четвъртък Ердоган е казал, че Денкташ ще продължи участието си в процеса. "Мисля, че няма да има проблеми и ние всички ще присъстваме", е казал Ердоган. "Денкташ участва в процеса от началото до самия край и той не може да се оттегли от преговорите по средата на този процес. Ще положим усилия да разрешим проблема чрез консултации със Севернокипърската турска република, както сме правили и досега."
В изявление, направено от говорителя му в четвъртък, Анан каза, че очаква всички участници в четиристранните преговори да се придържат към своите ангажименти, поети по споразумението, постигнато в Ню Йорк на 13 февруари, и да са готови "да поемат окончателни ангажименти в Бургенщок". Според Фред Екхард ръководителят на ООН ще "участва лично в начинанието към края му".
По време на срещите през миналия месец в Ню Йорк Пападопулос и Денкташ се договориха да продължат преговорите в Кипър до 22 март. Ако не успеят до тази дата да постигнат споразумение, Гърция и Турция ще бъдат поканени да участват в разрешаването на различията, за да може текстът на споразумението да бъде окончателно готов в рамките на една седмица. Ако това не стане, Анан ще се намеси, за да довърши по свое усмотрение текста, който в крайна сметка ще доведе до създаването на федерация от две държави и ще съдържа някои предложения за уреждане на въпросите на сигурността между Гърция и Турция. След това окончателният текст ще бъде гласуван на референдум в двете части на острова на 20 април.
По време на телефонен разговор с президента на САЩ Джордж Буш в четвъртък Караманлис е казал, че всяко едно решение на кипърския въпрос трябва да е жизнеспособно, функционално и да съответства на стандартите на ЕС, съобщи Атинската новинарска агенция. Според съобщенията премиерът е помолил също Вашингтон да се намеси, като призове кипърските турци за постигане на разрешение в рамките на ЕС.
''Възможно е да не бъдат изпълнени всички искания на кипърските турци в края на процеса", каза премиерът на кипърските турци Мехмет Али Талат, който ще присъства на преговорите в Швейцария. "Но ние очакваме промени в най-важните части. Работим като един екип."

Международната общност е обезпокоена от факта, че парламентът на БиХ не ратифицира ЦЕФТА 
					03/08/2007
					 
						САРАЕВО, Босна и Херцеговина (БиХ) -- В изявление от четвъртък (2 август) Службата на върховния представител и Делегацията на Европейската комисия в БиХ изразиха безпокойство от факта, че парламентът не ратифицира Централноевропейското споразумение за свободна търговия (ЦЕФТА) на последното си заседание преди лятната ваканция. Свободната търговия означава работни места и ратифицирането на споразумението би трябвало да е главен приоритет след завръщането на депутатите в парламента през септември, се казва в изявлението. В него се отхвърлят опасенията, че споразумението ЦЕФТА би навредило на определени групи от производители, като се посочва, че то би улеснило чуждите инвестиции, би подобрило прозрачността и би въвело правилата на системата за международна търговия. (Дневни Аваз - 03/08/07; Уебсайт на СВП, РТРС, Фена - 02/08/07)

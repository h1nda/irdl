Турският премиер Ердоган призова египетския президент Мубарак да се оттегли 
					02/02/2011
					 
						АНКАРА, Турция -- Във вторник (1 февруари) министър-председателят Реджеп Тайип Ердоган призова египетския президент Хосни Мубарак да сложи край на своето 30-годишно управление заради масовите протести в Кайро. „Г-н Мубарак ще почине, както и всички ние, и ще бъде зададен въпрос: какво е оставил след себе си”, каза Ердоган пред членове на своята Партия на справедливостта и развитието (ПСР). „Вслушайте се във виковете на хората, в изключително хуманните искания. Без колебание задоволете желанието на хората за промени”, каза той. 
						Ердоган добави, че отменя своя визита в Египет, планирана за следващата седмица, но ще я пренасрочи, когато положението се нормализира. Мубарак заяви в телевизионно интервю късно вечерта във вторник, че няма да се кандидатира за нов мандат на изборите през септември, но настоя, че трябва да остане на поста си дотогава. (Ройтерс, Файненшъл Таймс, Хюриет - 01/02/11)

Сръбският президент Тадич подава оставка, планира да спечели нов мандат
					04/04/2012
					Обявявайки оставката си в сряда, Борис Тадич заяви, че възнамерява да се бори за нов мандат на предсрочни избори на 6 май.
					(АП, Ройтерс, Би Би Си, Б92 - 04/04/12)
 
					 
						
Президентът на Сърбия Борис Тадич, който обяви оставката си в сряда (4 април) в Белград, ще се бори за нов мандат следващия месец. [Ройтерс]
						Сръбският президент Борис Тадич обяви в сряда (4 април) оставката си, десет месеца преди края на петгодишния си мандат. 
						Прозападен политик и силен поддръжник на евроинтеграцията на страната си, Тадич заяви, че ще изпрати официално писмо до председателя на парламента Славица Джукич-Деянович в четвъртък, след което се очаква тя да свика предсрочни президентски избори на 6 май. 
						"В съответствие с конституцията реших да съкратя своя мандат..., за да стане възможно провеждането на избори на всички нива на 6 май", заяви Тадич, лидер на Демократическата партия (ДП), цитиран от "Ройтерс". "Ще участвам на тези избори и очаквам те да бъдат трудни." 
						Гласуването ще съвпадне с парламентарните и местните избори, планирани да се проведат същия ден. 
						ДП на Тадич е основната пртия в управляващата в Сърбия коалиция, която на 1 март доведе страната до нейното признаване като официална кандидатка за членство в ЕС. 
						"Ще участвам в изборите с много оптимизъм заради положителната тенденция в нашата страна", е заявил в сряда пред репортери Тадич, цитиран от белградската агенция Б92. "Предлагам път към евроинтеграция и запазване на цялостта на страната." 
						Той призна обаче, че гласуването следващия месец няма да бъде лесно за него. Въпреки че е един от най-популярните политици в Сърбия, неотдавнашни проучвания показаха, че рейтингът на неговата ДП се понижава и е близо до този на популистката Сръбска прогресивна партия (СПП) на Томислав Николич. 
						Двете се изправиха една срещу друга на балотажите на президентските избори през 2004 и 2008 г., като и двата пъти спечели Тадич. През 2008 г. лидерът на ДП спечели преизбиране за втори петгодишен мандат с малко над 50 % от гласовете. 
						Лидерът на СПП е сред неколцината кандидати, които се очаква да се състезават за президент през май. 
						Изразявайки увереност, че този път ще победи Тадич, Николич е заявил в сряда, че се надява "изборната кампания да бъде честна". 
						Косово е един от най-сложните въпроси в сръбската политика. Националистите твърдят, че Тадич е готов да продаде бившата сръбска провинция в замяна на обещания, че страната му ще се присъедини към ЕС някой ден. 
						На 17 февруари 2008 г. Косово обяви независимост, само два дена след официалното встъпване в длъжност на Тадич като президент. Лидерът на ДП отбеляза в сряда, че неговата партия не възнамерява да променя позицията си по въпроса. 
						"Няма да признаем Косово", заяви Тадич. "Все още съм президент днес и утре." 
						Белград вече обяви, че изборите на 6 май за общински съвети и парламент ще включват части от Северно Косово, което се идентифицира със Сърбия и наскоро проведе референдум за отхвърляне на институциите от Прищина. Властите в Косово обещаха да използват сила, ако е необходимо, за да спрат Сърбия от провеждане на избори в неговите граници. 
						"Това е работа на Сърбия", заяви за SETimes вътрешният министър на Косово Байрам Реджепи. "Всичко, което ме интересува, е (това) да няма отражение върху ситуацията със сигурността в Косово." 
						
						Линда Карадаку участва в написването на този репортаж. 
					
					
				
			
					 
					
 
 

БиХ рискува да пропусне още един срок за започване на преговорите за стабилизация и асоцииране
					19/09/2005
					Наближава третият срок за Босна и Херцеговина да изпълни критериите, необходими за започване на преговорите с ЕС за стабилизация и асоцииране. Постигнат е значителен напредък, в това число в провеждането на отбранителната реформа, която ще обедини етнически разделените армии на страната под общо командване. Продължава, обаче, застоят в областта на полицейската и медийната реформи. Ако не настъпи обрат, БиХ рискува да остане единствената страна, която няма официално споразумение с ЕС.
					От Анес Алич за Southeast European Times от Сараево -- 19/09/05
 
					 
						
"Полицейската реформа е задължение за местните власти. Ако не я извършим до есента с оглед провеждане на преговорите за стабилизация и асоцииране, то тогава ние няма да бъдем включени в бюджета на ЕС за периода 2006-2013 г.", предупреди босненският премиер Аднан Терзич по-рано тази година. [AФП]
						Босна и Херцеговина ще пропусне възможността да започне тази година преговорите с ЕС за подписваене на споразумение за стабилизация и асоцииране (ССА), тъй като не е в състояние да преодолее застоя в провеждането на необходимата полицейска реформа. 
						"Съжалявам, че е пропуснат шансът да отбележим 10-та годишнина на мира с откриването на нова фаза в европейското бъдеще", каза еврокомисарят по разширяването Оли Рен в сряда (14 септември). Той направи това изявление след новината, че парламентът на Република Сръбска отново е отхвърлил концепцията за преструктуриране на полицейския сектор на основата на три ключови принципа на ЕС. 
						БиХ вече пропусна два предишни срока за изпълнение на изискванията за започване на преговорите по споразумението за стабилизация и асоцииране (ССА) - първата стъпка към членството в европейския блок. Брюксел се надяваше, че страната ще бъде най-сетне готова към ноември, когато ще се отбележи 10-та годишнина на Дейтънското мирно споразумение, което сложи край на конфликта от 1992-1995 г.
						По-рано тази седмица Брюксел даде да се разбере, че преговорите могат да започнат веднага, ако бъде подписано споразумението за полицейската реформа между федералното правителство на БиХ и двете общности. 
						Това, обаче, сега няма да стане. С 56 на 10 гласа босненско-сръбските депутати гласуваха в сряда за отхвърляне на предложения модел, тъй като той щял да разрешава на полицията да преминава през междуетническите граници по време на изпълнение на нейните задължения. 
						Международната общност предвиждаше полицейска реформа, която да установи общодържавно законодателство и бюджетен контрол върху полицията, създаване на полицейски райони въз основа на полицейски, а не етнически съображения, както и прекратяване на политическата намеса в полицейските операции. Реформата щеше да реорганизира полицейските сили в 11 междуетнически региона. 
						 Босненско-сръбските власти обаче се противопоставиха на реформата, която според тях цели да ликвидира доминираната от сърбите общност Република Сръбска (РС), чиито граници бяха начертани от Дейтънското мирно споразумение.
						
 Напредъкът е бавен 
						
"Аз съм много разочарован от неуспеха на днешната среща, особено от липсата на отговорност и сериозност от страна на тези политически партии, които даже нe присъстваха на срещата", каза за срещата на 26 юли Майкъл Хъмфрис, ръководител на делегацията на Европейската комисия в Сараево" [EС] 
						Пътната карта на ЕС, публикувана през 2000 г., определи 18 съществени стъпки, които трябва да бъдат предприети от БиХ, преди да започне технико-икономическото проучване за провеждане на ССА. 
						През ноември 2003 г. Европейската комисия одобри технико-икономическото проучване, но посочи, че предстои още много работа. Първият срок за изпълнение на изискванията за започване на ССА бе определен за юни 2004 г.
						Този срок, както и вторият по-рано тази година, не бе спазен поради недостатъчното сътрудничество с базирания в Хага Международен трибунал за военните престъпления в бивша Югославия (МТВПБЮ). 
						Допреди няколко месеца властите в Република Сръбска не бяха арестували нито един военнопрестъпник след края на конфликта през 1995 г. През последните месеци те успяха да убедят някои от издирваните военнопрестъпници да се предадат доброволно на трибунала в Хага, но само срещу чувствителни парични възнаграждения и други облаги. 
						Когато бе одобрено технико-икономическото проучване през 2003 г., настъпи голям оптимизъм. Босненските власти изготвиха амбициозен план за изпъление на условията за ССА. Те призоваха за приемане на 43 закони и сформиране на 25 нови правителствени институции. Досега са приети тринадесет от тези закони. Не е създадена, обаче, нито една от институциите, необходими за изпълнение на законите.
						Вярно е, че е постигнат значителен напредък. По-рано този месец босненските власти се съгласиха да проведат мащабната военна реформа, която ще обедини етнически разделените армии под едно общо командване. Министерствата на отбраната на двете общности, ще бъдат закрити и пренесени на общодържавно равнище в началото на следващата година. 
						Това бе голяма бариера и бе изразходвано много време за преодоляването й. Досега, обаче, не е била приложена политическа воля за преодоляване на другите две основни препятствия: полицейската и медийната реформи. В края на май, представители на ЕС потвърдиха, че няма да предложат започване на преговорите за присъединяване, докато не бъде постигнато споразумение в тези две области.
						Лорд Пади Ашдаун, върховен представител на международната общност в Босна, призова трите управляващи националистически партии да се върнат на масата за преговори и да обсъдят спорната полицейска реформа на 26 юли. Представителите на Република Сръбска, обаче, решиха да не участват в срещата, тъй като повечето от тях бяха във ваканция извън страната. Те предложиха вместо това парламентът да разгледа реформата. 
						"Аз съм много разочарован от неуспеха на днешната среща, особено от липсата на отговорност и сериозност от страна на тези политически партии, които даже на присъстваха на срещата", каза на пресконференция на 26 юли Майкъл Хъмфрис, ръководител на делегацията на Европейската комисия в Сараево. 
						Подобна съдба постигна и медийната реформа. Босненският парламент одобри нов закон за радио и телевизия през май, но хърватските депутати в горната камара заплашиха да блокират законопроекта, който бил дискриминационен спрямо тяхната етническа група. 
						Хърватските политици настояват за разформироване на Босненското радио и телевизия и създаване на трети, хърватски канал. Накратко казано, те се стремят към създаване на три канала, основаващи се на етнически, а не на общностен принцип. 
						Законът постигна малка победа на 23 юли, когато конституционният съд постанови, че законопроектът за радио и телевизия нe нарушава интересите на хърватския народ в Босна и Херцеговина. 
						
Обществото чака 
						Засега БиХ остава единствената страна в региона, която не е успяла да постигне официално споразумение с ЕС. 
						Според проучване на общественото мнение, проведено от ЕС през февруари 2004 г., над 73% от босненците искат да видят страната им член на блока. Повечето, обаче, също така са казали, че знаят за големите препятствия по този път.
						На въпроса коя политическа партия най-активно е действала за интеграция на БиХ с Европа около 32% са отговорили "нито една", като само 6-7% са избрали някоя от управляващите националистически партии - партии, които спечелиха 30% от гласовете на техните етнически електорати на изборите през 2002 г.

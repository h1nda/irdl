Най-големите партии в Косово ще сформират следващото правителство
					27/12/2007
					 
						ПРИЩИНА, Косово, Сърбия -- Двете най-големи партии - Демократическата партия на Косово (ДПК), ръководена от бившия лидер на Армията за освобождение на Косово Хашим Тачи, и Демократическият съюз на Косово (ДСК) на покойния президент Ибрахим Ругова - се споразумяха да сформират правителство, което да поведе провинцията към независимост. ДПК ще има седем министри в новия кабинет, докато ДСК - пет министерства. Това оставя три министерства за етническите малцинства, включително и за сърбите. ДПК спечели 34,3% от гласовете на изборите на 17 ноември, в сравнение с главния й противник, ДСК, който спечели 22,6 %. Тачи, който ще оглави следващия кабинет, заяви, че една от главните му цели ще бъде изкореняването на корупцията.
						В реч в сряда (26 декември) отиващият си премиер Агим Чеку заяви, че неговото правителство е подготвило Косово за независимост. Като постижения на кабинета той цитира приноса към процеса за определяне статута на Косово и вътрешната стабилност. Сред предизвикателствата са били проблемите в съдебната система и борбата с корупцията. Той отхвърли всякакъв опит за разделяне на Косово и предупреди, че това може да доведе до проблеми в страни с етническо албанско население. (Файненшъл Таймс, Ройтерс - 27/12/07; Ройтерс, Фена, Файненшъл Таймс, Косовалайв, Косовапрес, РТК, Телеграфи, РФЕ, ДПА, Б92, Танюг - 26/12/07)

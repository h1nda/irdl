Сърбия се готви за избор на президент
01/06/2004
Предстоящите президентски избори в Сърбия са в центъра на общественото внимание. Сега, когато е премахнато изискването за минимален праг на избирателна активност, изборите се очаква да бъдат успешни за разлика от предходните три опита.
От Давор Коникушич за Southeast European Times в Белград - 01/06/04
 
 
Новият лидер на Демократическата партия Борис Тадич започна кампанията си в Прокупле, родното място на Зоран Джинджич. [Андрия Лилич]
Въпреки че арестът на главния заподозрян в убийството на премиера Зоран Джинджич заплаши да хвърли сянка върху изборите на 13 юни, общественото внимание отново се насочи към кандидатите за президенти. Минималният праг на избирателна активност от 50 % бе премахнат и Сърбия сега най-сетне трябва да избере президент след три провалени опита.
Новият лидер на Демократическата партия Борис Тадич даде старт на кампанията си в южния сръбски град Прокупле, родното място на Джинджич. Пред 3 000 свои привърженици Тадич каза, че Сърбия се нуждае от политика, която носи мир и сигурност на всички и че възможно по-скоро трябва да се потърси решение на проблемите на сърбите в Косово. Проучванията показват, че подкрепата за Тадич бавно нараства.
Междувременно Драган Маршичанин подаде оставка като министър на икономиката, за да се яви като кандидат на Демократическата партия на Сърбия (ДПС). "Избирателите ще разберат важността на демократичната алтернатива, която подкрепя установяването на върховенство на закона в страната. Опитваме се да обясним нашата политика, която остава непроменена, политика, която избягва всяка крайност, да обясним факта, че се намираме изцяло в абсолютния център и между радикалните политически варианти," каза Маршичанин, давайки старт на своята кампания.
Мнозина анализатори обаче поставят под въпрос решението на Маршичанин да се кандидатира. Те твърдят, че за разлика от премиера Воислав Кощуница, който е лидер на ДПС, Маршичанин не се радва на значителна подкрепа сред избирателите.
Кандидатът на Сръбската радикална партия Томислав Николич започна кампанията си в Нови Сад, обещавайки да свали сегашното правителство. Междувременно кандидатът на Социалистическата партия на Сърбия Ивица Дачич постави начало на президентската си кампания с посещение в село Мирошина близо до Ниш.
Един от най-богатите граждани на Сърбия Боголюб Карич също участва в надпреварата. Представлявайки гражданското сдружение "Да помогнем на Сърбия да заработи", Карич ухажва ромското население.
Освен елиминирането на прага на избирателната активност, предстоящите избори ще въведат още една значителна промяна. За пръв път правото на глас ще бъде предоставено и на сърбите, живеещи зад граница.

Българският парламент одобри нова мисия в Ирак 
					23/02/2006
					 
						СОФИЯ, България -- В сряда (22 февруари) парламентът гласува за изпращането на нови военни части в Ирак. Около 120 войници и 30 души помощен персонал ще бъдат изпратени на мисия, която не включва бойни действия -- за охрана на бежанския лагер "Ал Ашраф". Това решение отбелязва връщането на България в международната коалиция в Ирак след изтеглянето на войските й през декември. 
						Също в сряда парламентът реши да снеме имунитета на бившия кмет на София Стефан Софиянски, който сега е депутат от опозицията. Той е обвинен в корупция и злоупотреби, извършени през годините, когато е бил кмет. 
						Други новини -- Известен шеф на престъпния свят бе застрелян в София в сряда. Иван Тодоров-Доктора беше мултимилионер, за когото се смята, че е натрупал състоянието си от контрабанда с цигари в балканските страни. Той оцеля след взрив на поставена в колата му бомба през 2003 г., при който загина шофьорът му, а срещу него се водеха съдебни дела за пране на пари в размер на около 50 млн. евро. 
						Също в сряда ръководителят на българската Национална служба за борба с организираната престъпност Ваньо Танов съобщи, че според разследването председателят на Българския червен кръст, Христо Григоров, носи отговорност за значителни злоупотреби с лекарства, дарени за онкоболни. Григоров бе арестуван в началото на февруари и след това бе освободен под гаранция. (Дневник - 23/02/06; AП, БНТ, БНР, бТВ, Нова ТВ, Медиапул - 22/02/06)

Правителствата на Балканите се нуждаят от политическа смелост за извършването на реформи
16/12/2002
Никълъс Уайт е директор на Балканската програма към Международната кризисна група и координира изследванията, анализите, препоръките за политиката и дейностите за подкрепа в региона. В това интервю той засяга някои въпроси за настоящето и бъдещето на Македония, Босна и Херцеговина, Косово и Сърбия.
Валентин Нешовски за Southeast European Times от Скопие - 16/12/02
 
 
Southeast European Times: Положението на Балканите видимо се подобрява. Мислите ли, че следва период на стабилизация в региона?
Никълъс Уайт: Надявам се. Но кой може да предвиди бъдещето? Единственото значимо събитие за последните три години беше свалянето на [бившия югославски президент Слободан] Милошевич, а това означава, че Сърбия вече не е фактор за нестабилност в региона. Интересно е, разбира се, че Македония също преживя свои конфликт миналата година и това беше единствения конфликт за последните десет години, в който Сърбия не беше замесена. Това беше и единствения конфликт през последните десет години, който беше овладян и разрешен само за няколко месеца.
Southeast European Times: Как смятате, кои са основните проблеми, които трябва да бъдат разрешени за постигане на икономическа стабилност и по-добро разбирателство между балканските народи?
Уайт: Икономическото развитие е от решаващо значение. Смятам, че проблемът е не толкова в това какво да се направи, а кога да се направи, да се развие политическата воля за това, и което е най-важно, правителствата да имат политическата смелост да вървят напред към икономически реформи. Една от причините за застоя на балканските страни, с изключение на Словения, е в липсата на икономически реформи. Другият въпрос обаче, който смятам за важен за регионалната стабилност, е окончателния статут на Косово. Докато този въпрос не бъде разрешен, екстремистите в целия регион ще продължат с опитите да прекрояват границите по техен вкус. Мисля, че това е проблем, който трябва да се реши бързо. Окуражен съм от това което виждам от коментарите на Кофи Анан, Михаел Щайнер и Небойша Чович. Добре е, че те вече говорят за диалог между Прищина и Белград, и смятам, че те ще разрешат проблема.
Southeast European Times: Как виждате бъдещето на Косово?
Уайт: Вероятно ще се сдобие с независимост или нещо близко до независимост, дори да не се нарича така. Смятам, че интересите на Белград диктуват това в действителност. С приближаването на Сърбия към ЕС, тя ще проявява все по-малко ентусиазъм в претенциите си върху Косово. Ето накъде виждам да се развият нещата. Международната общност ще трябва да съдейства за трансформацията, но това е което аз виждам като вероятния изход. Самият резултат не важен - важен е пътят към него. Освен това, много е важно крайният статут да бъде постигнат посредством диалог и мирни, законови и демократични средства, тъй като твърде често сме променяли границите на Балканите чрез войни.
Southeast European Times: Някои сигнали от НАТО подсказват, че Македония, Хърватска и Албания са най-вероятните кандидати за следващото разширяване на НАТО. Смятате ли, че пълноправното членство за тези страни може да бъде тласък към окончателното разрешаване на проблемите и постигането на траен мир в тази част на Европа?
Уайт: В политиката нищо не може да бъде окончателно, но това сигурно ще бъде много важен знак. Мисля, че съществува малък въпрос - няма съмнение, че тези три страни се очаква да се присъединят към НАТО през 2006 г. Но има някои други, които не са споменати в тази връзка, за които също трябва да помислим. Едната е Сърбия, или Югославия, която щеше да се присъедини към програмата "Партньорство за мир", ако не беше незаконната търговия с оръжие. Ако разрешат въпроса за незаконния износ на оръжие [за Ирак], те вероятно биха могли да се присъединят към "Партньорство за мир" през следващата година, и да станат също един от кандидатите за НАТО през 2006 или 2007 г.
Southeast European Times: Колко дълго Босна и Херцеговина ще остане протекторат?
Уайт: Докато лидерите на Босна не разберат, че е по-добре да има по-открита политическа система, при която вместо да управляват икономиката чрез традиционните средства на Югославското управление, да опитат да се развият като модерните европейски държави. Не съм от тези, които смятат, че преработването на Дейтънското споразумение ще помогне. Никога не съм считал, че ревизирането на Дейтънското споразумение ще доведе бързо до огромен прогрес. Мисля, че и при ново Дейтънско споразумение ще имаме същите политици. Появиха се теории за това как може да се промени избирателната система, за да бъдат избрани нови или по-добри политици. Политическото ръководство там е такова, защото има подкрепата на хората. Бъдещето на Босна е в подкрепата на съседните страни, и Босна наистина ще постигне напредък, когато и Хърватска, и Сърбия започнат да напредват.
Southeast European Times: Международната кризисна група имаше предложение за разрешаване на спора на Македония с Гърция за името на Македония. Смятате ли, че този въпрос може да бъде разрешен в близкото бъдеще?
Уайт: Това е въпрос на политическа воля. Ние сме внесли едно предложение. Не знам дали това ще бъде окончателното решение или друго, но считам за много важен сигнал от страна на международната общност това, че Македония се възприема сериозно като държава. Отчасти заради вътрешната стабилност на страната, но по-скоро в името на справедливостта, смятам, че трябва да се намери решение.
Southeast European Times: В Брюксел се провеждат дебати за създаването на Сили за бързо реагиране към ЕС. Според изявления на представители на ЕС, тяхната първа мисия ще бъде в Македония през пролетта. Смятате ли, че силите на ЕС могат да заменят мироопазващите мисии на НАТО в целия балкански регион?
Уайт: Определено да. Мисля, че това е което чакаме от около десет години. Въпросът е дали след шест месеца в Македония все още ще има мироопазващи сили. Мисля, че е твърде вероятно да няма. Много по-вероятно е ситуацията да бъде достатъчно стабилна, така че изобщо да няма нужда от мироопазващи сили.

Парламентите на Сърбия и Черна гора приеха закон за законодателната власт на новия съюз
14/02/2003
Парламентите на Сърбия и Черна гора предприеха първата стъпка от процеса по прилагането на конституцията на техния нов по-свободен съюз.
(АП, Радио Б92, ОССЕ - 13/02/03)
 
 
В четвъртък (13 февруари) парламентите на Сърбия и Черна гора приеха закон, определящ процедурите за избиране на членовете на новия общ законодателен орган на съюза. Това е първата стъпка от процеса по прилагането на конституцията, която отбелязва края на Югославия и създаването на един по-свободен съюз на двете републики.
В съответствие със закона за прилагането на конституцията, парламентът на всяка република трябва да приеме свои собствени закони за непряко избиране на членовете на общия парламент на съюза.
"Обнадежден съм от факта, че този важен процес започна днес", заяви в четвъртък Драголюб Мичунович, председател на вече бившия югославски парламент.
Законът за прилагането на конституцията задължава югославския президент да свика непреки избори за новия парламент на съюза в срок от пет дни след приемането на закона за избор на членовете.
Членовете на новия 126-местен парламент ще бъдат назначавани пряко. Сърбия ще има 91 места, а Черна гора останалите 35.
Законът, приет от сръбския парламент, предвижда членовете му да бъдат избирани от партиите, представени в него. Законът беше приет с 128 срещу 84 гласа, без въздържали се. Депутатите от Демократическата партия на Сърбия на Воислав Кощуница гласуваха против.
Според закона, приет в Черна гора, 19 от членовете на парламента на републиката ще бъдат представители на управляващата коалиция на Демократическата партия на социалистите и социалдемократите на премиера Мило Джуканович. От оставащите места, 14 ще бъдат заети от пробелградската коалиция "Заедно за промяна", начело със Социалистическата народна партия. Другите две места ще бъдат поделени между Либералния съюз и Коалицията на албанските партии.
Белградското Радио Б92 обаче, цитира представителите на Демократичния съюз на албанците и на Демократичния алианс на албанците в Черна гора, които са заявили, че няма да изпратят свои депутати в новия парламент в знак на протест срещу уводната част на конституцията, в която Косово се определя като част от Сърбия.
Също в Белград, ръководителят на мисията на ОССЕ в Сърбия-Черна гора, посланик Маурицио Масари, представи в четвъртък план за действие на ОССЕ за подпомагане на новосъздадения съюз.
"Един от нашите приоритети е подпомагането на този процес чрез експертизи, така че двете републики Сърбия и Черна гора да се сдобият с най-добрите възможни конституционни механизми, предвид социалната и политическата ситуация в тях", заяви Масари.
Главният фокус на плана, съставен след консултации с широк спектър от участници в политическия живот на Сърбия и Черна гора, са конституционната помощ и дейностите по съществуващите програми. Другите приоритети включват помощ във връзка с процесите за военни престъпления и борбата срещу трафика на хора; подпомагане на новия парламент чрез обучение и други инициативи; осигуряване на подкрепа за демократичния процес в южна Сърбия; по-нататъшни действия в борбата с организираната престъпност; прилагането на медийното законодателство.

Управляващата партия в РС очаква членовете на ПДП да напуснат всички административни постове 
					29/11/2005
					 
						БАНЯ ЛУКА, Босна и Херцеговина (БиХ) -- В понеделник (28 ноември) представители на управляващата в Република Сръбска Сръбска демократическа партия (СДП) казаха, че очакват представителите на Партията за демократичен прогрес (ПДП) да напуснат всички постове в институциите и държавните предприятия в БиХ и РС. В неделя външният министър на БиХ и лидер на ПДП Младен Иванич каза, че партията му напуска управляващата коалиция и се присъединява към опозицията. Като основна причина за това решение той изтъкна провалите в реформите и приватизацията. СДП отхвърли обяснението на Иванич, като каза, че така ПДП се опитва да прикрие собствените си грешки. 
						Милорад Додик, лидер на основната опозиционна формация Съюз на независимите социалдемократи, каза в понеделник, че разпадането на коалицията означава, че правителството на СДП вече няма подкрепа, като намекна, че скоро може да се очаква вот на недоверие. (Независне новине, РТРС - 29/11/05)

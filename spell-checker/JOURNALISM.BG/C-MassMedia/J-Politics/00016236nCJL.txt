Външните министри на централноевропейските страни приветстваха откриването на преговорите за присъединяване на Хърватия към ЕС
					12/10/2005
					 
						БУДАПЕЩА, Унгария – На среща във вторник (11 октомври) външните министри на централноевропейските държави от така наречената "Вишеградска четворка" – Република Чехия, Унгария, Полша и Словакия – и колегите им от западнобалканските държави приветстваха началото на преговорите за присъединяване на Хърватия към ЕС. Те го определиха като положителен пример за региона.
						Същия ден представителят на ОССЕ по въпросите на свободата на медиите, Миклош Харасти, призова трибунала на ООН за военни престъпления да освободи хърватския журналист Йосип Йович, задържан от полицията миналата седмица въз основа на международна заповед за арест. Йович, бивш главен редактор на "Слободна Далмация", е обвинен в разкриване на самоличността и показанията на свидетел под защита по процес за военни престъпления. Подчертавайки уважението си към институцията на свидетелите под защита и към трибунала, Харасти заяви, че във всяка демокрация обществеността има правото да знае. (Нови лист, Вечерни лист - 12/10/05; ХИНА, ХРТ, Уеб-сайт на ОССЕ, ХРТ - 11/10/05)

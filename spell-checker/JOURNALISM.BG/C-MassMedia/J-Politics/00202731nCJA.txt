Бившият министър на отбраната на Гърция бе арестуван преди изборите
					21/04/2012
					Провален от сделка за подводници и имение, което той не е декларирал, Акис Цохадзопулос заяви, че е невинен
					От Анди Дабилис за Southeast European Times в Атина - 21/04/12
 
					 
						
Бившият член на кабинета Акис Цохадзопулос е обвинен в корупция, свързана с контракти за отбраната. [Ройтерс]
						Акис Цохадзопулос, бивш министър на отбраната на Гърция, изглеждаше леко изненадан, докато полицията го извеждаше от имението му за 1,4 милиона евро по пешеходната алея директно под Акропола.
						“Не очаквах това,” каза той, докато го арестуваха по обвинения за пране на пари, свързано с контракти за отбраната и подкупи. 
						Не го очакваха и гърците, смазани от намаляването на заплатите, увеличаването на данъците и орязването на пенсиите, гневни заради строгите мерки на икономии, целящи да съживят мъртвата икономика на страната и свикнали с практиката политиците и богатият елит на Гърция да бъдат над закона, докато наблюдават как за пръв път е възбудено съдебно преследване по обвинения в корупция срещу високопоставена политическа фигура. Обвиненията и твърденията за охолния живот и своеволията на един държавен служител разтърсиха Гърция. Според прокурорите Цохадзопулос е харчил по 38 000 евро на ден и е криел източника на богатството си чрез сложни схеми, включително и чрез офшорни фирми. 
						И въпреки това именно фактът, че бе пропуснал да декларира къщата – която е била на името на съпругата му – в имуществената декларация, доведе до арестуването му, макар че от две години изникват доказателства, които свързват името му с многобройни скандали. Прокурорите изложиха обвиненията в доклад от 103 страници, в който се твърди, че той е използвал служебното си положение, за да открадне 47 милиона евро под формата на подкупи за поръчки за отбраната.
						Въпреки ликуването на изпадналите в криза гърци, остават съмненията дали 72-годишният Цохадзопулос ще остане в затвора. Той е в килия, предназначена за заподозрени във финансови престъпления, където условията са по-добри, отколкото в останалите килии. Било му е позволено да си донесе и спално бельо. 
						Остават въпросите дали арестът му е знак, че Гърция сериозно се е заела да се справи с ширещата се корупция, или това е просто кампаниен трик. Главните политически партии на страната, ПАСОК на социалистите, за чието основаване той е допринесъл през 1974 г. и яростният им съперник – консерваторите от “Нова демокрация” споделят властта в нестабилното хибридно правителство преди изборите на 6 май.
						Някои се питат дали той е бил използван като жертвен агнец: Цохадзопулос е прекарал Великден в килия. Дали това не е ход, целящ да отклони вниманието от строгите мерки за икономии? Влиянието на партиите спада според социологическите проучвания и макар че те се очаква отново да приключат изборите 1-2, като “Нова демокрация” ще води в резултатите, общата подкрепа от 40% подкрепа за тях е спаднала от повече от 80% през последните избори през 2009 г. Те бяха спечелени от бившия лидер на ПАСОК Георгиос Папандреу, който подаде оставка преди пет месеца заради непрекъснатите протести, бунтове и стачки срещу строгите икономически мерки. 
						“Те просто решиха да арестуват един старомоден политик преди изборите, за да покажат, че са решени да изправят пред правосъдието виновниците за кризата”, каза за SETimes Георгиос Цогопулос, научен сътрудник в Гръцката фондация за европейска и външна политика в Атина. Той каза: “Те се опитват да създадат впечатлението, че гръцкото правосъдие се променя, но никой не вярва на това.”
						Цохадзопулос отдавна е обект на обществения гняв и попадна под масираната критика от страна на гръцките медии заради пищната му сватба през 2004 г. в Париж в хотел “Четири сезона”, откъдето гостите са могли да се наслаждават на гледка към Айфеловата кула. Той падна отвисоко, след като го арестуваха, макар че бе отрекъл всички обвинения по време на телевизионни интервюта след препоръка на парламентарна комисия миналата година. Членовете й призоваха той да бъде разследван за престъпни действия във връзка с контракт за закупуване на германски подводници, които се оказаха с дефекти. 
						Той е министър на отбраната от 1996-2001 г. и е заявил пред магистрат на изслушване в понеделник (16 април), че не е направил нищо лошо, като неговите адвокати твърдят, че контрактите, включително и за ракети според друга сделка, са били одобрени от Държавния съвет за външни работи и отбрана (КИСЕА) и от бившите премиери Костас Симитис и Георгиос Папандреу. 
						Всекидневникът "Катимерини" съобщи, че по време на осемте часа показания и разпит при закрити врати, той многократно е заявил, че не знае нищо за офшорни фирми и е казал: "Никога не съм приемал подаръци или друго по каквато и да е причина по време на политическата ми кариера и мандатата ми като министър”. 
						Прокурорите Евгения Кивелу и Елени Сиску заявиха, че сделките са били скрити с помощта на близки сътрудници, които са управлявали три офшорни компании, за да скрият парите, част от които са били използвани за закупуването на имотите и активите на бившия министър. Докладът описва всички сделки, включително имената на замесените финансови институции и уточнява, че подкупите в сделката за подводниците са възлизали почти на 8 милиона евро. А подкупите за доставката на ракети са възлизали на още 13,56 милиона. 
						Мариос Евривеавис, преподавател по международни отношения в Университета "Пантеон" в Атина, каза, че Цохадзопулос не е единственият политик, който е вземал пари. "Много министри на отбраната преди него и много други министри са вършели същото нещо", каза той за SETimes. Той също каза, че арестът е целял да смекчи обществения гняв. "Хвърляйки го на кучетата, те ("Нова демокрация" и ПАСОК) се представят за морални и етични, но това не е така. Отношението към него не е честно, тъй като той не трябва да бъде сам в затвора.” 
						Четирима други заподозрени като участници в мрежата за пране на пари, братовчедът на Цохадзопулос Николаос Зиграс, също бивш министър, Георгиос Сахрадзидес, бизнесман с връзки с офшорни компании; Ефросини Ламбропулу, счетоводител на фирмите; и Астериос Економидис, шеф на една от офшорните компании, бяха арестувани. Според прокурорите най-малко 14 души са били замесени. 
						Дъщерята на Цохадзопулос Арети отрече съобщенията в медиите, че в дома й са били намерени златни кюлчета, но каза, че полицията е конфискувала десет парчета златно фолио с тегло 99 грама всяко, както и девет златни суверени от 1935 г., за които тя каза, че е наследила от дядо си. Гневът в страната, в която много политици се страхуват да се появят публично - дори по време на кратката кампания - от страх да не бъдат нападнати, е толкова голям, че когато съпругата на Цохадзопулос излезе то съда, тя бе обсипана с всякакви обиди и бе наречена "мръсница" и "крадла". 
						Антонис Клапсис, ръководител на изследванията за Института за демокрация “Костас Караманлис”, официалният мозъчен тръст на “Нова демокрация”, каза за SETimes, че “Общественото мнение оказва натиск за изправяне пред правосъдието на хора, които са корумпирани. Може би това е истинска кампания срещу корупцията; това е повече от едно шоу.” Той обаче призна, че “Това има връзка с наближаващите избори и те (правителството) ще го представят като триумф. Не е така, но все пак е нещо, което не се е случвало преди.” 
					
				
			
					 
					
 
 

Победителите в изборите в Македония ще създават коалиция
					10/07/2006
					След като спечели 44 места в парламента, ВМРО-ДПМНЕ трябва да създаде коалиция, за да вземе властта в Македония. Според говорител на партията е постигнато предварително споразумение.
					От Марина Стояновска за Southeast European Times от Скопие – 10/07/06
 
					 
						
Международните представители определиха изборите на 5 юли като честни, с малко нередности. [Томислав Георгиев]
						Победителите в парламентарните избори в Македония миналата седмица -- ВМРО-ДПМНЕ и техните партньори от коалицията "За по-добра Македония" -- започнаха процес за създаване на управляваща коалиция.
						Партията отбеляза решителна победа над ръководената от социалдемократите коалиция, която бе досега на власт, но успя да спечели едва 32 места, за разлика от 44-те места за опозицията. Според говорител на партията ВМРО-ДПМНЕ вече е постигнала предварително споразумение, което ще й осигури 61 гласа в 120-членния парламент. Преговорите продължават. 
						До момента бъдещата коалиция включва ВМРО-ДПМНЕ, Демократичната партия на албанците, Новата социалдемократическа партия, партията "Демократично обновление на Македония" и вероятно Партията за европейско бъдеще, според говорителя Александър Бичиклиски. Той каза, че партията му все още обмисля възможността за сътрудничество с Демократичния съюз за интеграция, който бе член на предишния кабинет на премиера Владо Бучковски. 
						Изборите, които са пети поред за Македония след обявяването на независимостта й, бяха определени като честни и демократични от международните представители, които съобщиха само за изолирани нередности. 
						"Денят на изборите протече спокойно. Имаше обаче някои изолирани сериозни инциденти," каза Одри Глоувър, ръководител на мониторинговата мисия на ОДИЧП. 
						Съединените щати и ЕС също похвалиха провеждането на изборите. "Тези избори са важна стъпка напред по пътя на Македония към постигане на целта й за интеграция в евроатлантическите структури. Затова те са истинска победа за Македония и за нейните граждани," се казва в съобщение за пресата на посолството на САЩ. 
						Посолството призова също съответните държавни органи да разследват сериозните изборни нередности без отлагане. 
						Специалният представител на ЕС за Македония Ерван Фуере поздрави страната. "Браво! Вие проведохте мирни избори и това е голямо постижение за страната, като се имат предвид бурните конфликти по време на изборната кампания," каза той. Еврокомисарят по разширяването Оли Рен също приветства честните избори и каза, че се очаква новото правителство да продължи с европейския дневен ред. 
						Македонският президент Бранко Цървенковски изпрати писмо до генералния секретар на НАТО Яп де Хоп Схефер и до председателя на Европейската комисия Жозе Мануел Барозу. "Начинът, по който бяха организирани и проведени парламентарните избори, още веднъж потвърди силната решимост на македонските граждани да продължат усилията си за демократични реформи и евроатлантическа интеграция на страната," се казва в писмото. 
						Конституирането на новия парламент е планирано за 26 юли. След това президентът ще разполага с десет дни да връчи мандата на партията или партиите, спечелили мнозинство, които след това в рамките на 20 дни трябва да представят проектосписък на кабинета и работна програма. 
						Междувременно Държавната избирателна комисия съобщи в неделя, че е отхвърлила всичките 47 жалби, подадени от партиите във връзка с изборите на 5 юли, поради липса на достатъчно доказателства. По закон решенията на ДИК могат да се обжалват в срок от 48 часа пред Върховния съд, чието решение е окончателно.

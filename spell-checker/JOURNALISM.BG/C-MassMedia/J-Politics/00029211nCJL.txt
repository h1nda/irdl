Румънска парламентарна комисия отхвърли опитите за разследване на Нъстасе
					05/02/2009
					 
						БУКУРЕЩ, Румъния -- В сряда (4 февруари) правната комисия на парламента отхвъри с малко мнозинство опита за разследване на члена на Социалдемократическата партия и бивш министър-председател Адриан Нъстасе за корупция. Гласуването мина с 10 на 9 гласа. Членовете на Националлибералната партия и на Унгарския демократичен съюз в Румъния не участваха в гласуването. Прокуратурата твърди, че Нъстасе е приемал подкупи и е подправил официални документи, за да придобие сегашната си къща, която по оценки струва около 1,5 милиона евро. Междувременно той ще отговаря по обвинения в пране на пари по така наречения случай "Награда за качество", свързан с начина на финансиране на неговата предизборна кампания през 2004 г.
						Други новини от сряда -- Висшият съвет на магистратурата преназначи главния прокурор за борба с корупцията Даниел Морар за нов тригодишен мандат като началник на отдела за борба с корупцията, както беше предложено от министъра на правосъдието Каталин Предою. Президентът Траян Бъсеску трябва да потвърди назначението. Предою каза, че Морар е успял да запази отдела за борба с корупцията незасегнат от политическо влияние, с което е заслужил да остане за втори мандат на поста. (Евениментул Зилеи, Ромъния Либера, Гардианул, Гъндул - 05/02/09; Hotnews.ro, Финанчиарул, News In - 04/02/09)

Делегацията на ЕК в Тирана: "Свободните избори през 2005 г. са основен приоритет"
02/07/2004
 
ТИРАНА, Албания -- Изборите през 2005 г. са най-важният приоритет за страната, каза посланикът на Европейската комисия в Тирана Луц Залцман. В слово, изнесено в четвъртък (1 юли) на двудневна конференция за регионалните стремежи за сключване на споразумения за стабилизация и асоцииране с ЕС, той заяви, че Албания е отбелязала напредък в тази насока, но отбеляза, че остават предизвикателства по отношение на икономиката и в "политиката и нивото на демокрация". Албанският министър на икономиката и интеграцията, Ермелинда Мекши обеща, че страната ще се справя занапред по-добре. "На Албания не липсва политическа воля за интеграция в ЕС," каза тя.
Други новини: В четвъртък управляващата Социалистическа партия и опозиционната Демократическа партия демонстрираха рядък пример за единство, като съгласуваха промени в избирателния кодекс. Промените включват препоръките, дадени от ОССЕ/ОДИЧП и Венецианската комисия, и получиха одобрението на делегацията на ОССЕ в Тирана. (ATA - 02/07/04)

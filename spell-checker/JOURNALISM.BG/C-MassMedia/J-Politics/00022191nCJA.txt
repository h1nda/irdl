Нов закон в САЩ подкрепи по-нататъшното разширяване на НАТО
					11/04/2007
					Албания, Хърватия и Македония са сред петте страни, които ще получат право на военна помощ от САЩ съгласно нов закон, предвиждащ тяхното "своевременно присъединяване" към НАТО. 
					(ХИНA - 11/04/07; AП, ЮПИ, ДПА, Макфакс, Белият дом, Уошингтън Файл, Държавен департамент на САЩ - 10/04/07)
 
					 
						
Американският президен Джордж Буш подписа нов закон за осигуряване на военна помощ за кандидат-членките на НАТО Албания, Хърватия, Грузия, Македония и Украйна. [Гети Имиджис]
						Американският президент Джордж Буш подписа закон, потвърждаващ подкрепата на страната му за присъединяването към НАТО на Албания, Хърватия, Грузия, Македония и Украйна, обяви в свое изявление от вторник (10 април) Белият дом. Законът за укрепване на свободата чрез НАТО от 2007 г. също така отваря вратите за отпускане на нови американски военни помощи за петте страни през финансовата 2008 г. 
						По време на срещата си на върха през ноември 2006 г. в Рига Алиансът посочи ясно, че страните, които са изпълнили политическите и военните изисквания за членство, могат да очакват покана за присъединяване към 26-членния пакт по време на срещата на върха през 2008 г. 
						Албания, Хърватия и Македония, които подписаха подкрепяната от САЩ "Адриатическа харта" през май 2003 г. и участват в Плана за действие за членство в НАТО (МАП) от 2002 г. са изпратли свои контингенти от общо 300 военнослужещи в командваните от НАТО Международни сили за поддържане на сигурността в Афганистан. 
						НАТО започна да засилва диалога за членство с Украйна и Грузия съответно през 2005 и 2006 г., но до момента никоя от тях не е получила покана за участие в МАП. Грузия участва с 850 свои военни в командваните от САЩ Многонационални сили в Ирак и възнамерява да изпрати още 1 550 войници, а Украйна завърши участието си в операцията през декември 2005 г. 
						"При условие че те продължават да прилагат реформите в областта на демокрацията, отбраната и икономиката и да показват воля и способност да изпълняват задълженията си за членство в НАТО и ясен национален стремеж за това, Конгресът призовава за своевременно присъединяване на Албания, Хърватия, Грузия, Македония и Украйна към Организацията на Северноатлантическия договор за увеличаване на сигурността и стабилността в Европа," гласи Законът за укрепване на свободата чрез НАТО от 2007 г. 
						Законопроектът, внесен на 6 февруари от сенатор Ричард Лугър от Индиана, изтъкнат републиканец в Комисията по международни отношения, бе одобрен от Сената на 16 март и от Камарата на представителите на 26 март. Той влезе в сила след одобрението на Буш в понеделник. 
						"След края на Студената война НАТО се развива към посрещане на новите нужди за сигурността в 21-и век," каза Лугър при представянето на закона. "Ако НАТО трябва да бъде и занапред най-важният алианс за опазване на сигурността и да обслужва интересите на отбраната на своите членове, организацията трябва да да се развива, а развитието й трябва да включва разширяване." 
						След като Сенатът одобри закона, Лугър похвали Албания, Хърватия и Македония за напредъка им в прилагането на редица изисквани от НАТО демократични, икономически и военни реформи. 
						"Смятам, че бъдещото членство на тези пет страни в НАТО ще бъде успех за Европа, НАТО и Съединените щати чрез продължаващо разширяване на зоната на мира и сигурността," каза сенаторът. 
						Трите балкански държави и двете бивши съветски републики сега ще имат право да получат до 42 млн. щатски долара помощи съгласно Закона за участие в НАТО от 1994 г., създаден да улесни подкрепата на САЩ за членството в НАТО, както и отпускането на военна помощ от бюджета за 2008 г., предаде във вторник "Уошингтън Файл". 
						Като омаловажи загрижеността на Русия за собствената й сигурност във връзка с евентуалното присъединяване на Грузия и Украйна към НАТО, американският държавен секретар Кондолиза Райс каза, че Москва би трябвало вместо това да подкрепи кандидатурите за членство на своите съседки. 
						"Ние твърдо вярваме, че една мрежа от силни демократични и независими страни, която расте и просперира и е следователно стабилна, ще бъде от полза за Русия, а не в нейна вреда," каза тя пред група чуждестранни журналисти във вторник.

Сръбският парламент ратифицира ССА и споразумение за руски газ
					10/09/2008
					Депутатите ратифицираха важни споразумения с ЕС и Русия, но на сръбските власти им предстои усърдна работа.
					От Игор Йованович за Southeast European Times от Белград – 10/09/08
 
					 
						
Съгласно енергийното споразумение руският „Газпром” ще закупи сръбския НИС. [Архив]
						Сръбският парламент ратифицира във вторник (9 септември) два документа от голямо значение за бъдещето на страната. Единият е Споразумението за стабилизация и асоцииране (ССА) с ЕС, а другият е енергийно споразумение с Русия, съгласно което „Газпром” ще закупи сръбския петролен монополист НИС. 
						Дори с помощта на депутатите обаче правителството ще трябва да окаже всеобщ натиск, за да въведе в действие двете споразумения. 
						ЕС и Сърбия подписаха ССА на 29 април, но 27-членният блок незабавно прекрати споразумението в очакване на пълно сътрудничество от Белград с Хагския трибунал за военни престъпления. След ареста на Радован Караджич Европейската комисия се опита да гласува влизането в сила на временно търговско споразумение още от 15 септември. Търговското споразумение би реализирало икономическата част от ССА. 
						Перспективите обаче остават неясни. Една членка на ЕС, Холандия, настоява, че никакво споразумение със Сърбия не трябва да влиза в сила, докато Белград не предаде на Хага и другия най-издирван обвиняем във военни престъпления Ратко Младич. Сръбските власти получиха положителен доклад от главния прокурор на ООН Серж Брамерц, което може да накара Холандия да смекчи позицията си. Тази седмица Брамерц е в Белград, за да направи оценка на ситуацията. 
						Сръбските лидери приветстваха ратифицирането на ССА като „исторически момент”, откриващ пътя на страната към официален кандидат-членски статут за ЕС. Заместник премиерът Божидар Джелич се надява Сърбия да получи такъв статут още през 2009 г., което би й дало право на достъп до помощи в размер на няколко милиарда евро, предназначени да ускорят процеса на реформи. 
						Лошата новина е, че политическият консенсус в Сърбия остава недостижим. Опозиционната коалиция начело с бившия премиер Воислав Кощуница гласува против ратифицирането с аргумента, че Сърбия не може да се присъедини към ЕС, докато членките на блока не признаят сръбския суверенитет над Косово. Сръбската радикална партия (СРП) междувременно бе на прага да одобри ССА, но промени позицията си след намесата в последния момент на партийния лидер Воислав Шешел. 
						Обвиняемият във военни престъпления Шешел се намира в центъра за задържане на Хагския трибунал. Между него и заместник-председателя на партията, четирикратния кандидат за президент Томислав Николич, който се опитваше да реформира и модернизира СРП, отдавна зрееше конфликт. Напрежението достигна връхна точка, когато Николич се съгласи да даде подкрепата си за ратифицирането на ССА, решение, което бе отменено от намиращия се зад решетките Шешел. Сега СРП е разцепена, след като Николич привлече известен брой партийни членове, с които да основе нова политическа формация. 
						Накрая 140 от 250 депутати гласуваха за ратифицирането на ССА. За разлика от това гласуването за енергийното споразумение с Русия протече гладко и 214 депутати гласуваха „за”, макар че историята не свършва дотук. Разногласия относно споразумението се появиха в редиците на сръбското правителство. Икономическият министър Младжан Динкич заяви, че цената от 400 млн. евро, предложена от Москва, е прекалено ниска. Истинската стойност на компания е 2,2 милиарда евро, настоява той. 
						Динкич оглавява работна група, която иска да преговаря за цената с руснаците, които отхвърлиха всякаква идея да увеличат офертата си. 
						Междувременно други членове на кабинета смятат, че цената не е толкова важна. Те изтъкват, че споразумението прави Сърбия част от проекта за газопровод "Южен поток", който обещава не само енергийна стабилност за страната, но и сериозни постъпления от транзитното преминаване на природен газ за Европа.

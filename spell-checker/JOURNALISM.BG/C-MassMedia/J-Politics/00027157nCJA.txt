Реакциите на залавянето на Караджич показват дълбочината на политическото разделение в БиХ 
					23/07/2008
					Противоположните реакции в Босна и Херцеговина (БиХ) на ареста на най-издирвания обвиняем във военни престъпления Радован Караджич илюстрират продължаващото политическото разделение в обществото.
					От Юсуф Рамаданович за Southeast European Times от Сараево -- 23/07/08
 
					 
						
Босненски мюсюлмани се молят за жертвите на клането в Сребреница. Хага смята Радован Караджич и военния му командир Ратко Младич за основните виновници за босненския конфликт от 1992-1995 г. [Гети Имиджис]
						В понеделник (21 юли) сръбската полиция арестува бившия босненски сръбски лидер Радован Караджич - 13 години след клането в Сребреница. Мнозина в Босна и Херцеговина тържествуваха, но реакциите в Република Сръбска (РС) и Федерация Босна и Херцеговина (ФБиХ) рязко се различаваха. 
						Босненското ръководство изрази задоволство от закъснелия арест. Настоящият председател на председателството на БиХ Харис Силайджич от Партията за БиХ заяви по държавната телевизия, че правосъдието може да е бавно, но рано или късно пристига; той отбеляза все пак, че военният командир на Караджич, Ратко Младич, остава на свобода. Той каза, че „геноцидът, започнат от тези двама души, не трябва да бъде оставен да живее” – имайки предвид РС, чийто лидер бе Караджич по време на конфликта в БиХ. 
						Сюлейман Тихич, председател на босненската мюсюлманска Партия на демократичното действие (ПДД) се изказа в същия дух, заявявайки, че се надява процесът срещу Караджич да разкрие нови доказателства и да позволи преразглеждане на основанията за съществуването на РС. Той подчерта, че властите в РС никога не са арестували никого за геноцида или масовите убийства в БиХ. 
						От друга страна, Младен Бошич, председател на Сръбската демократическа партия (СДП) на Караджич в Баня Лука, окачестви изявленията на Силайджич и други официални представители от Сараево като „политически оргии”, които показват, че съдебният процес срещу Караджич ще се превърне в процес срещу РС. 
						"Арестуването на Караджич изпълни едно от основните задължения, произтичащи от Дейтънското споразумение,” каза премиерът на РС Милорад Додик. Той добави, че няма колективна вина, която би могла да се приложи към сръбската етническа група в БиХ или РС като цяло. Той изтъкна още, че подозренията, че Караджич се е укривал в РС, са се оказали неоснователни. 
						Желко Комшич, хърватският член на тристранното председателство на БиХ, писа до сръбския президент Борис Тадич, заявявайки, че като е арестувала Караджич, „Сърбия е направила основна крачка както за нормализирането на двустранните отношения между двете страни, така и за стабилизирането на цялостната ситуация в региона". 
						Върховният международен представител в БиХ Мирослав Лайчак прогнозира, че залавянето „би помогнало на гражданите [на БиХ] да обърнат гръб на миналото и да погледнат към бъдещето". 
						Обществената реакция в двете автономни области също бе различна. В Баня Лука, откъдето някога Караджич управляваше РС, обществените прояви бяха ограничени и властите наложиха строги мерки на сигурност. 
						В Сараево обаче, което преживя 44-месечна обсада от босненските сръбски сили на Караджич, няколко хиляди души излязоха по улиците, за да празнуват. 
						Друг подобен ден на разнопосочни реакции може да настъпи при залавянето на Младич.

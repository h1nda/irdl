Основните партии в Сърбия-Черна гора не успяха да се споразумеят за датата на следващите федерални избори 
					27/12/2004
					 
						БЕЛГРАД, Сърбия-Черна гора -- Основните политически играчи в Сърбия-Черна гора не успяха да се споразумеят за датата за предстоящите федерални парламентарни избори по време на среща на Съвета за интеграция в ЕС, проведена в Белград в петък (24 декември). В изявление пред репортери по-късно същия ден президентът на федералния съюз Светозар Марович каза, че е ясно, че вотът няма да се проведе през февруари, както искат някои сръбски партии. Той обаче изтъкна, че властите ще работят за спазване на юридическите изисквания и ще създадат необходимите условия. 
						Други новини: Сръбският президент Борис Тадич е изпратил писмо до ръководството на Косовската енергийна компания, призовавайки я да поднови доставката на електричество за сръбски селища в централно Косово. Около 4000 души са прекарали последните две седмици без електричество, тъй като захранването е било прекратено поради неплатени сметки на обща стойност 16000 евро. Според съветник на Тадич президентът е разкритикувал действията на електрическата компания като "морално неприемливи". (Бета, Данас, Политика - 27/12/04; Мина, Танюг - 24/12/04)

Премиерът на Хърватия: Правителството ще определи дата за президентските избори
					28/11/2004
					 
						ЗАГРЕБ, Хърватия -- Хърватският премиер Иво Санадер каза в петък (26 ноември), че правителството ще обяви датата за президентските избори в страната във вторник. Той добави, че най-вероятно датата ще бъде 2 януари 2005 г.
						Също в петък хърватският парламент отхвърли вот на недоверие, внесен от опозиционните партии срещу външния министър Миомир Зузул. Мнозинството в парламента заяви, че обвиненията в корупция срещу Зузул се базират на слухове в медиите. 
						В други новини, новоизбраният премиер на Словения Янез Янса каза на Санадер в петък, че неговото правителство ще подкрепи кандидатурата на Хърватия за членство в ЕС. Предишният кабинет в Любляна заплаши, че ще блокира заявката на Загреб поради териториалния диспут във връзка със залива Пиран. (АФП - 27/11/04; ХИНА, Вечерний лист - 27/11/04)

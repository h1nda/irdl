През март най-голямата партия във ФБиХ ще се опита да сформира органи на управлението
					18/02/2011
					 
						САРАЕВО, Босна и Херцеговина (БиХ) -- Златко Лагумджия, лидер на Социалдемократическата партия (СДП), предупреди в четвъртък (17 февруари), че неговата партия ще се заеме следващия месец със съставянето на органите на управление на равнище Федерация БиХ, освен ако партиите, които блокират тяхното сформиране, не влязат в диалог и не намерят решение. Той каза, че СДП ще започне сформирането на парламента и правителството на ФБиХ, ще избере президент и вицепрезидент на автономната област и ще приеме бюджет, ако не бъде постигнато споразумение. След октомврийските избори процесът бе блокиран от двете партии, представляващи хърватите, ХДС БиХ и ХДС 1990, поради невъзможност за постигане на споразумение по платформата и намиране на формула за тяхното участие в правителството. СДП е предложила коалиционно споразумение на Партията на демократичното действие, Хърватската партия на правата в БиХ и Народната партия "Напредък чрез труд". (Дневни Аваз, Онаса, Фена, Независне Новине - 17/02/11)

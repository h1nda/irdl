Сръбската ЛДП ще иска места в правителството на следващите избори
					12/04/2010
					 
						БЕЛГРАД, Сърбия -- Опозиционната Либералдемократическа партия (ЛДП) обяви в неделя (11 април), че новата й цел е да бъде представлявана в правителството, което ще се сформира след следващите избори. Досега партията обикновено е подкрепяла управляващата коалиция по ключови реформи, свързани с евроинтеграцията и икономиката, но е отхвърляла възможността да се присъедини към управлението. Представяйки новата партийна платформа, лидерът на ЛДП Чедомир Йованович каза, че очаква изборите да се проведат догодина, една година по-рано от заплануваното. Партията заяви, че интеграцията в ЕС остава неин приоритет, но че ще настоява също така за бързото приемане на Сърбия в НАТО. Що се отнася до икономиката, партията ще настоява за подобряване на бизнес климата, засилване на конкуренцията и прекратяване на съществуващите монополи. (Бета, Танюг, Блиц, Б92 - 11/04/10)

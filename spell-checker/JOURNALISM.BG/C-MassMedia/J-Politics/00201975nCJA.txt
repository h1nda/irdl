Управляващата партия в България е изправена през изпит в средата на мандата си 
					20/10/2011
					Преполовила своя четиригодишен мандат начело на властта, управляващата в България дясноцентристка партия ГЕРБ е изправена пред основно изпитание в неделя, когато едновременно ще се проведат местни и президентски избори. 
					От Светла Димитрова за Southeast European Times от София - 20.10.2011 г.
 
					 
						
Мъж преминава покрай плакат на кандидата за президент на управляващата партия ГЕРБ Росен Плевнелиев и кандидата за вицепрезидент Маргарита Попова в сряда (19 октомври) в София. [Ройтерс]
						Проучвания, проведени преди президентските избори в неделя (23 октомври), сочат, че българският консервативен бивш министър на регионалното развитие Росен Плевнелиев по всяка вероятност ще бъде победител. 
						Очаква се кандидатът на управляващата дясноцентристка партия ГЕРБ да спечели поста след балотаж, който ще се проведе една седмица по-късно, тъй като може да не успее да събере достатъчно подкрепа за категорична победа на първия тур. Според водещите социологически агенции в страната по всяка вероятност Плевнелиев ще получи между 30 и 34 % от гласовете в неделя. 
						Бившият външен министър Ивайло Калфин, кандидат на Социалистическата партия, и първият български еврокомисар Меглена Кунева, която се явява като независим кандидат, се смятат за другите претенденти с най-големи шансове да достигнат до балотажа на 30 октомври. 
						Социолозите очакват Калфин да бъде втори в неделя, като спечели до 23 % от гласовете, изпреварвайки Кунева с нейните очаквани до 17 %. 
						Никой от останалите 18 претенденти, надяващи се да наследят напускащия поста Георги Първанов, когато неговият втори петгодишен мандат изтече през януари, няма големи шансове да получи повече от 5 %, съобщи в сряда софийската социологическа агенция "Медиана". 
						Юлий Павлов, ръководител на Центъра за анализи и маркетинг, казва, че няма интрига нито около първия, нито около втория тур на гласуването. 
						„Не забравяйте, че всички президентски избори в България винаги са били спечелвани от кандидата, събрал най-голям брой гласове на първия тур”, каза той за SETimes във вторник. „Никога не сме ставали свидетели на обрат в балотажа, дори и ако изборите са били спечелени с малка разлика. А при това гласуване преднината на лидера пред опонента му ще бъде значителна.” 
						Въпреки че президентът има до голяма степен представителни функции, победата на Плевнелиев ще позволи на партията ГЕРБ на министър-председателя Бойко Борисов, която вече контролира правителството и парламента, да превземе последния от трите бастиона на политическата власт. 
						„Президентските избори имат значение за управляващата ГЕРБ заради възможността да поеме президентството”, каза в понеделник за SETimes Димитър Бечев, преподавател по международни отношения и директор на софийския офис на Европейския съвет за външна политика. „През последните две години Първанов беше противотежест на управлението на Борисов.” 
						По време на продължилата месец предизборна кампания всеки от кандидатите и техните подгласници кръстосваха страната, давайки интервюта за медиите. Но първият публичен дебат, в който участваха Плевнелиев и Калфин, беше проведен около десет дена преди изборите. Той беше последван от друг, в който към тях се присъедини Кунева, но не беше проведен нито един дебат, в който да участват всичките 21 претенденти. 
						Политически анализатори казват, че кампанията не е предоставила възможност на гласоподавателите да направят информиран избор, когато отидат пред избирателните урни. 
						Според Антоний Гълъбов, професор по политическа социология и култура във факултета по политически науки на Нов български университет в София, повечето от политическите партии дори не са преследвали подобна цел. 
						„Предизборната кампания беше белязана от различни видове политически провокации и моменти на политически натиск”, каза той за SETimes. „След всичко това и в обстановка на негативни очаквания относно качеството на живот съществува нарастващо чувство на несигурност и страх”. 
						Според Гълъбов президентските и особено местните избори, които също се провеждат в неделя, ще послужат като „проверка в средата на мандата” както за общественото доверие в управляващата партия, така и за цялостното състояние на българската политическа система. 
						Социолозите очакват до 60 % от регистрираните гласоподаватели в страната да участват в изборите в неделя.

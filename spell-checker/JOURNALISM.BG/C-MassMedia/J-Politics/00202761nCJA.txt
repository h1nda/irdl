Сърбия се стреми да увеличи броя на жените в политиката
					01/05/2012
					Чрез нови разпоредби Сърбия се опитва да увеличи влиянието на жените в политическия живот. 
					От Бояна Милованович за Southeast European Times в Белград - 01/05/12
 
					 
						
Понастоящем 22% от депутатите в Сърбия са жени. [Ройтерс]
						След изборите в неделя (6 май) се очаква повече жени да заемат места в парламента в резултат на стремежите на страната да изпълни европейските стандарти. 
						Изборите през 2008 г. бяха проведени според различни разпоредби, като от партиите и коалициите се изискваше да имат най-малко 30% жени кандидати в избирателните си листи. В резултат на това броят на жените депутати се увеличи до около 22%, или 55 места в 250-местния парламент. 
						Сега новите разпоредби задължават партиите и коалициите да включат в избирателните си листи 33% жени, което ще увеличи броя на жените в парламента. 
						На изборите в неделя двете партии, които имат най-големи шансове да сформират правителство - Сръбската прогресивна партия и Демократическата партия - обявиха, че най-вероятно ще номинират жена за поста министър-председател. 
						Демократическата партия още не е съобщила името на своята кандидатка, но Сръбската прогресивна партия официално обяви, че ако дойде на власт, министър-председател ще бъде високопоставената нейна представителка Йоргованка Табакович. 
						В сравнение с други страни в региона Сърбия, изглежда, не отстъпва в това отношение. Докато Черна гора има само 11% жени депутатки в парламента, а Хърватия те са около 21%. 
						Снежана Лакичевич, председател на Съвета за равнопоставеност на половете в сръбското правителство, каза, че страната трябва да се стреми да увеличи броя на жените в парламента средно до 40%. 
						"През последните четири години постигнахме много за осигуряване на по-добро положение на жените в сръбския политически живот. Надявам се, че новите разпоредби и увеличеното присъствие на жените в избирателните листи допълнително ще увеличи влиянието на жените", каза Лакичевич за SETimes. 
						Тя обаче също смята, че на жените трябва да се осигурят повече възможности в изпълнителната власт в правителството и местната администрация. 
						Понастоящем Сърбия има една жена вицепремиер и няколко жени на поста държавен секретар. Преди смяната на сегашния кабинет миналата година жени също оглавяваха министерствата на телекомуникациите, инвестициите и младежта и спорта. 
						"Законът не определя броя на жените в изпълнителните органи. Съществува препоръка за включването на колкото се може повече жени и аз се надявам, че препоръката ще стане практика", каза Лакичевич. 
						Петър Петкович, говорител на опозиционната Демократическа партия на Сърбия, твърди, че в неговата партия жените имат голямо влияние. 
						"В страна, в която нито един гражданин не просперира, и жените не могат да могат да се чувстват добре. Всичко постигнато в областта на равнопоставеността на половете, за което се хвали сегашното правителство, са резултати, постигнати от правителството, ръководено от председателя на Демократическата партия на Сърбия Воислав Кощуница до 2008 г.", каза Петкович за SETimes. 
						Сърбия има репутацията на патриархално общество, но много мъже с радост биха дали на жените шанс в политиката. 
						"Ние мъжете не сме доказали, че сме постигнали големи успехи в управлението на тази държава и може би начело наистина трябва да застанат жени", каза за SETimes графичният дизайнер Марко Радович, 34-годишен. 
					
				
			
					 
					
 
 

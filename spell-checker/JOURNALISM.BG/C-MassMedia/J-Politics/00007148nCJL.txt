Сърбия приема нов закон за човешките права
02/06/2003
 
БЕЛГРАД, Сърбия и Черна Гора -- Сръбският парламент прие закон в петък (30 май), с който се налага забрана за заемане на публична длъжност от лица, които са нарушавали правата на човека. Всички министри, законодатели, магистрати и висши армейски командири ще бъдат проверявани от специална комисия. Всеки, за когото се установи, че е извършил нарушения на човешки права през последните 25 години, ще бъде отстраняван от поста си.
В други новини, партия Г-17 Плюс започна в Сърбия кампания за независима Сърбия. Партията Г-17 Плюс прие наскоро на своя конгрес платформа, насочена към независимостта на страната.
Междувременно в Черна Гора прокуратурата прекрати спорно дело срещу четирима души, включително заместник-главния прокурор, обвинени от молдовянка в трафик на хора. Нейният адвокат определи решението като "скандално". (ФоНет, Блиц, Б92 - 02/06/03; АФП - 31/05/03; АФП - 30/05/03)

Бизнес: Нови партньори се присъединяват към споразумението за газопровода “Набуко” 
					08/02/2008
					Германска компания се присъедини към газовия проект “Набуко”. Още в деловите новини от седмицата: България е с най-висока енергийна интензивност в ЕС; цената на хляба в Албания се вдига. 
					 
						
(От ляво на дясно) Унгарският държавен секретар Габор Диоси, румънският министър на икономиката Варуян Восганян, австрийският министър на икономиката Мартин Бартенщайн, министърът на енергетиката на Турция Мехмет Хилми Гюлер и българският министър на икономиката Петър Димитров позират за снимка преди церемонията по подписването за газопровода “Набуко” във вторник (5 февруари) във Виена. [Гети Имиджис]
						Германската газова компания РВЕ се присъедини към газопровода “Набуко” във вторник (5 февруари) като шести партньор в проекта. На церемонията по подписване на споразумението във Виена присъстваха представители на ЕС и на партньорите от България, Румъния, Унгария, Австрия и Германия. Проектът “Набуко” включва изграждането на газопровод с дължина 3 300 км, свързващ Каспийско море, Близкия изток и Египет с европейските пазари. 
						*** 
						Резултатът от изборите в Сърбия не е оказал влияние върху кредитния рейтинг на страната, съобщи “Стандард енд Пуърс” (S&amp;P) във вторник (5 февруари). Агенцията за кредитен рейтинг обаче заяви, че реакцията на правителството по косовския въпрос и съдбата на процеса на интеграция в ЕС са от решаващо значение. 
						*** 
						
България е страната с най-висока енергийна интензивност в ЕС според скорошен доклад на Световния енергиен съвет. В доклада енергийната интензивност се определя като съотношение на първичното потребление на енергия за единица БВП. Енергийната интензивност на България е 1,769 тона петролен еквивалент, следвана от Словакия (1,368) и Естония (1,179) 
						*** 
						Цената на хляба в Албания се е повишила с повече от 70 % през последните девет месеца, засягайки най-вече хората с по-ниски доходи. Въпреки призивите за правителствена намеса премиерът Сали Бериша каза, че правителството не може да променя или насочва пазарните цени. 
						*** 
						Най-голямата частна компания в Хърватия, “Агрокор Груп”, подготвя своята първа инвестиция в Македония, която е запланувана за месец май тази година. “Агрокор” ще изкупува селскостопански продукти от местни производители, които ще бъдат продавани на пазари в региона и в Западна Европа. 
						*** 
						
Албанският премиер Сали Бериша обяви във вторник (5 февруари), че ще бъде проведена открита процедура с международно участие за приватизацията на местната петролна компания АРМО. Неин най-голям актив е петролната рафинерия в село Балш, в южната част на Албания. 
						
(Различни източници – 01/02/08-08/02/08)

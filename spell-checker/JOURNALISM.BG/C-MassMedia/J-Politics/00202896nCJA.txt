Решението за Шенгенското споразумение може да ограничи свободата на движение
					13/06/2012
					Вътрешните министри от ЕС се договориха да възстановят граничния контрол след наплива от бежанци след "Арабската пролет".
					От Линда Карадаку за Southeast European Times от Прищина – 13/06/12
 
					 
						
Полицейски патрул проверява теглото на камион, преди той да пресече шенгенската граница. [Ройтерс]
						Европейският парламент (ЕП) ще се бори енергично срещу решението на министрите на вътрешните работи от ЕС, което разрешава на 26-те правителства да възстановят националния паспортен контрол по своите държавни граници, заяви председателят на ЕП Мартин Шулц. 
						Тази възможност, извънреден механизъм за установяване на граничен контрол, беше остро критикувана от почти всички политически групи като удар срещу основните права на гражданите на ЕС. 
						Решението беше договорено на среща на 7 юни в Люксембург, като причината за него е "Арабската пролет", по време на която хиляди бежанци от Северна Африка се стекоха на средиземноморския остров Лампедуза. От изток нелегалните имигранти влизаха през рехавата граница между Турция и Гърция“, съобщава германският вестник „Зюддойче Цайтунг“. 
						„Около 55 000 души бяха заловени, докато се опитваха да влязат нелегално на територията на Шенген през тази гореща точка.“ 
						Шенгенската зона включва 22 държави от ЕС, както и Швейцария, Лихтенщайн, Норвегия и Исландия – от Португалия до границите на Русия на Балтийско море и от Рейкявик до гръцко-турската граница. Митническият контрол и бариерите в Шенгенската зона на ЕС бяха премахнати след 1995 г. 
						„Решението буди голяма загриженост в ЕП. Ще направим всичко, за да предотвратим промяна на шенгенските правила“, заяви за SETimes евродепутатката Таня Файон.
						Съгласно член 70 от Договора ЕП участва във вземането на решения при оценката на прилагането на шенгенските правила. 
						Решението предизвика загриженост и в Югоизточна Европа. 
						В неделя Файон посочи, че новите изменения на Шенгенското споразумение биха създали опасност за Сърбия поради големия брой лица, търсещи убежище. 
						„Ако се приеме механизъм за временна отмяна на безвизовия режим, това би било много опасно; някои държави, членки на ЕС, може да поискат Сърбия да бъде включена отново в "черния шенгенски списък“, заяви Файон. 
						Инда Дана, албански адвокат от Тирана, каза за SETimes: „Свободата на движение е най-доброто нещо в ЕС. Нейното ограничаване ще намали много привлекателността на ЕС за нас.“ 
						Косово все още не се ползва от безвизов режим, въпреки че това е една от основните цели, към които се стреми страната. 
						„Решението би могло да означава, че някои държави ще поставят допълнителни изисквания за получаване на шенгенска виза от косоварите. Това ще затрудни пътуванията… и може също да е свързано с повече разходи за косоварите, на които ще им се налага да пътуват, за да получат виза“, каза за SETimes Себ Бютючи, изпълнителен директор на Института за балканска политика. 
						
						„Гардиън“ съобщи, че министрите на вътрешните работи също така са се споразумели да се борят срещу имиграцията, „като настояват за сключването на „споразумения за реадмисия“ със страните от Близкия изток и Северна Африка за връщането на бежанците по местата, откъдето са дошли.“ 
						Въпросът ще бъде обсъден на среща на високо равнище на премиерите и президентите от ЕС следващия месец. 
						„Това е само началото на преговорите. Те нарушиха Договора за ЕС. Ще продължим да се борим. Шенгенското споразумение е символ на Европа; не можем да променяме правилата на един символ“, заяви Файон за SETimes. 
					
				
			
					 
					
 
 

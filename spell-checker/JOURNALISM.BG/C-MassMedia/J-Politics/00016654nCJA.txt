Косовският парламент прие по-умерена резолюция за статута
					18/11/2005
					Подложен на международен натиск, косовският парламент смекчи тона на резолюцията за независимост на провинцията. Текстът, приет в четвъртък, трябва да служи за платформа на преговорния екип на Косово.
					От Авни Зогани за Southeast European Times от Прищина -- 18/11/05
 
					 
						
Депутатът от парламента Некибе Келменди чете резолюцията, приета от косовския парламент в четвъртък (17 ноември). [Лаура Хасани]
						В четвъртък (17 ноември) парламентът прие резолюция, в която призовава преговорния екип да не приема нищо по-малко от независимост за провинцията по време на преговорите за статута, които се очаква да започнат този месец. 
						В резултат на международния натиск обаче депутатите смекчиха тона на резолюцията, предложена от Партията за демократично Косово на Хашим Тачи. Първоначалният текст бе равносилен на открита декларация за независимост. 
						"Волята на народа на Косово за независимост не подлежи на договаряне," гласи част от документа, приет в четвъртък. Той бе приет с бурно одобрение, докато сръбските представители в парламента продължиха своя бойкот. 
						Резолюцията от десет точки ще служи за платформа на преговорния екип по време на преговорите, които ще се проведат с посредничеството на ООН. Освен че поставя независимостта като цел, тя изразява подкрепа за международното участие, както и искания всяко решение на косовските преговарящи да бъде одобрявано или от парламента, или чрез референдум. 
						Ръководителят на ЮНМИК Сьорен Йесен-Петерсен окачестви текста, приет в четвъртък, като "добра основа, върху която да се изгради платформата на косовския екип". Депутатите са действали съгласно своите отговорности, когато са приели изменената резолюция, обясни той. 
						С бързото наближаване на началото на преговорите Прищина и Белград остават силно разделечени във вижданията си относно бъдещето на провинцията. Сръбското правителство настоява, че провинцията трябва да получи нещо "повече от автономия, но по-малко от независимост." Във вторник кабинетът на сръбския премиер Воислав Кощуница единодушно прие резолюция, с която се противопоставя на независимостта на Косово. 
						Междувременно в сръбската част на разделения град Митровица самопровъзгласил се съвет на косовските сръбски общини прие декларация, в която се казва, че независимостта на Косово би означавала по-нататъшно етническо прочистване на сърбите. 
						Специалният пратеник на ООН, бившият президент на Финландия Марти Ахтисаари, трябва да посети Прищина и Белград идната седмица.

Македонският парламент продължава дебатите по новия законопроект за полицията 
					02/10/2006
					 
						СКОПИЕ, Македония -- Парламентът продължи в понеделник (2 октомври) дебатите по законопроекта за полицията, след като петъчното заседание бе прекратено поради остри несъгласия относно съдържанието на законопроекта. Приемането на новия закон е от основно значение за процеса на евроинтеграция на Македония. Един от спорните въпроси е дали законопроектът трябва да се приеме с просто мнозинство, или по силата на т. нар. принцип на Бадинтер -- т. е. с подкрепата на повечето представители на малцинствата в парламента. Най-голямата партия на етническите албанци, Демократичният съюз за интеграция, е против законопроекта, защото смята, че той не гарантира равни права. (Макфакс - 02/10/06; Утрински Весник, Дневник, Вест - 30/09/06; Телма ТВ, A1 ТВ - 29/09/06)

България ще разследва финансирането на кампанията на управляващата партия
					15/10/2008
					 
						СОФИЯ, България -- Главната прокуратура обяви във вторник (14 октомври), че е разпоредила на Държавната агенция за национална сигурност (ДАНС) да разследва финансирането на изборната кампания през 2005 г. на управляващата Българска социалистическа партия (БСП) и по-специално даренията, направени от три компании, собственост на бизнесмена Марио Николов. Цветан Цветанов, лидер на Граждани за европейско развитие на България, е предал миналата седмица документи, според които БСП е получила дарения на стойност 77 000 евро от тези компании. Средствата са били предоставени на 15 души, които по-късно са ги дарили на БСП от свое име. Името на Николов се споменава също така и в доклад от юли на Европейската служба за борба с измамите, който разкри злоупотреби за 32 милиона евро от фондовете, предоставени на България по програма САПАРД. (Дарик, novinite.com, Медиапул, БНР, БТА - 14/10/08)

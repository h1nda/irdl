Социологическите проучвания не могат да предскажат резултатите от парламентарните избори в България
					24/06/2005
					На България в събота й предстоят важни парламентарни избори, а социолозите ги характеризират като най-непредсказуемите за последните 15 години. 
					(Блумбърг, Ройтерс, Ангъс Рейд кънсалтънтс, Агенция "София нюз" - 24/06/05; AФП, Крисчън сайънс монитор, Файненшъл таймс, ЮПИ, Дейли телеграф, БНН, Агенция "София нюз", БTA - 23/06/05; Алфа рисърч - 22/06/05)
 
					 
						
Поддръжници на Българската социалистическа партия (БСП) на заключителен предизборен митинг в центъра на София. Изборите са в събота. [Гети имиджис]
						Като се има предвид, че много гласоподаватели са разочаровани от стандарта на живот и продължаващия проблем с корупцията, шансовете на българския премиер Симеон Сакскобургготски да спечели втори мандат изглеждат малки. Социологическите проучвания сочат, че парламентарните избори в събота (25 юни) вероятно ще бъдат спечелени от коалиция начело с Българската социалистическа партия (БСП). Съставът на парламента обаче остава неясен, отчасти и защото необичайно голям брой партии имат шансове да спечелят места в него. 
						След приключването на кампанията в четвъртък много социолози казаха, че за първи път през последните 15 години не са сигурни какъв ще е крайният резултат. 
						Изборите в събота са особено важни, защото те се провеждат само 18 месеца преди планираното приемане на страната в ЕС. "Националното движение Симеон Втори" (НДСВ) на Сакскобургготски доведе България до прага на ЕС -- както и до встъпване в НАТО -- и запази стабилни темпове на растеж в продължение на повече от три години. България обаче остава една от най-бедните страни в Европа със среден месечен доход под 210 евро. 
						Според изследване на социологическата агенция МБМД, проведено от 16 до 20 юни, 34,6 % от неколебаещите се гласоподаватели ще подкрепят в събота БСП, а НДСВ ще бъде на второ място с 21,7 % -- това е около половината от близо 43-те процента, които тази партия спечели на изборите през юни 2001 г. 
						Прощаването с властта на бившия цар, който стана премиер, ще е в духа на оформилата се през последните 15 години традиция. Досега нито едно правителство, независимо какви успехи е постигнало, не е печелило втори мандат. Но изборите в събота вероятно ще нарушат друга традиция. Обикновено парламентарните избори се печелят от три до пет партии и коалиции. Последните социологически проучвания обаче сочат, че безпрецедентен брой партии и коалиции -- осем -- имат шанс да преминат границата от 4 %, което ще им позволи да влязат в 240-местното народно събрание. 
						Освен БСП и НДСВ, другата партия, която със сигурност ще бъде представена в следващия парламент, е Движението за права и свободи (ДПС), което се очаква да спечели 9 % от гласовете, според проучването на МБМД. Сред другите партии, за които се очаква да спечелят места, са дясната партия на бившия премиер Иван Костов, Демократи за силна България (ДСБ), със 7,4 %, както и новосформираната ултранационалистическа коалиция "Атака", която може да събере около 7,2 %. За мнозина влизането в парламента на антиромската и антисемистка "Атака" би бил възможно най-тревожният резултат от изборите в събота. 
						Другите две десни коалиции, Обединените демократични сили (ОДС) и Българският народен съюз (БНС), вероятно ще получат съответно 6,1 % и 6 % от гласовете, според проучването на МБМД. 
						Проучване на социологическата агенция "Алфа рисърч" дава подобни резултати, като единствената разлика е в подреждането на партиите и коалициите на последните пет места. 
						Според Андрей Райчев от агенция "Галъп" малката партия "Новото време" също има известен шанс да изпрати свои представители в новия парламент. 
						"В нито една друга избирателна кампания не сме били толкова несигурни по отношение на изборните резултати," отбеляза в четвъртък шефката на МБМД Мира Янова. 
						Социолозите обясниха, че това, което прави резултатите от изборите в събота толкова непредсказуеми, е несигурността по отношение на разпределението на гласовете за трите десни политически формации, чиито лидери са все бивши членове на ОДС. Тази коалиция управлява страната между 1997 и 2001 г., но по-късно се разцепи.
						Според резултатите на МБМД и "Алфа рисърч" БСП може да спечели между 95 и 106 места в парламента, които няма да й стигнат за пълно мнозинство, за да управлява страната самостоятелно. ДПС, партньор на НДСВ в сегашната управляваща коалиция, ясно посочи, че с готовност ще се присъедини към правителство, ръководено от БСП. Но в зависимост от окончателните резултати от изборите двете партии могат да се нуждаят и от друг партньор.

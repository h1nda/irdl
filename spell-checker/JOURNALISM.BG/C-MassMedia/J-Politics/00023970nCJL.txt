Френският президент Саркози отново заяви позицията си против членството на Турция в ЕС
					21/09/2007
					 
						ПАРИЖ, Франция -- Турция не трябва да бъде приемана в редиците на ЕС, каза френският президент Никола Саркози в четвъртък (20 септември) в телевизионно интервю, в което призова за "истинско сътрудничество" с населената предимно от мюсюлмани страна. "Аз не вярвам, че Турция принадлежи към Европа, по простата причина, че тя е в Мала Азия", каза Саркози за телевизиите ТФ1 и "Франс 2". "Това, което аз желая да предложа на Турция, е истинско партньорство с Европа ..., а не интегриране в Европа", добави той. Външният министър Бернар Кушнер каза в интервю за френска радиостанция в четвъртък, че се опитва да убеди Саркози в противното. "Аз смятам, че господин президентът трябва да промени своето мнение за Турция, за което и аз трябва да изиграя своята роля", каза Кушнер, като добави, че планира да посети Турция в началото на следващия месец. (АФП, ТФ1, Франс 2, Ню Анатолиън, Синхуа - 20/09/07)

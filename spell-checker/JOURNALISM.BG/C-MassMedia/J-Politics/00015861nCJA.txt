Ашдаун заплашва със санкции боснеско-сръбска партия заради обструкционизъм
		08/09/2005
		Пади Ашдаун заплашва да предприеме мерки срещу водеща босненско-сръбска партия, ако тя продължи да блокира реформата в полицията. Ако не се постигне споразумение до 15 септември, почти сигурно няма да се открият преговорите по Споразумението за стабилизация и асоцииране преди края на годината.
		(Сутрешни съобщения за медиите от ОВП - 08/09/05; СРНА, ФЕНА, ОВП - 07/09/05)
 
		 
			
Ако Сръбската демократическа партия отново отхвърли реформите, тя ще носи отговорност за блокирането на интегрирането на Босна и Херцеговина в евроатлантическите структури. [АФП]
			Върховният представител Пади Ашдаун предупреди, че Сръбската демократическа партия (СДП) може да понесе санкции, ако продължава да блокира споразумението за реформи в полицията в Босна и Херцеговина (БиХ), ключово условие, което страната трябва да изпълни, за да постигне напредък по пътя си към европейската интеграция. Ако не се постигне споразумение до 15 септември, страната едва ли ще получи зелена светлина за откриване на преговорите по Споразумението за стабилизация и асоцииране (ССА) с ЕС преди края на тази година. 
			Високопоставени представители на правителството на БиХ и на управлението на двете автономни области Република Сръбска (РС) и Федерация БиХ (ФБиХ), възобновиха преговорите по преструктуриране на полицията в Сараево в сряда (7 септември). Въпреки че тримата представители на РС в преговорите - министър-председателят Букелович, министърът на финансите Светлана Ченич и министърът на вътрешните работи Дарко Матияшевич - не са членове на СДП, те бяха номинирани за постовете си от партията и имат нейната подкрепа. 
			 "Представителите на РС трябва да променят позицията си," заяви Ашдаун пред всекидневника "Дневни Аваз" преди срещата. Ако преговорите не успеят, той "ще обвини за това ясно и недвусмислено СДП". 
			"Ако те бързо не представят предложение, което да е в съответствие с принципите на ЕС, само БиХ от останалите балкански страни няма да поемe по пътя към Европа," заяви Ашдаун. "В такъв случай РС ще бъде страната, която ще носи вината и международната общност ще трябва да обсъди този факт много сериозно. Така СДП ще докаже още веднъж, че е партия от миналото и е партия на обструкционизма". 
			Според съобщения в местната преса, преговорите досега са постигнали споразумение само по въпроса за създаване на орган, който да осъществи реформите в полицията. "Някои наричат този орган дирекция, други - работна група, но основната му задача ще бъде да подготви план за осъществяване на реформата и съответните закони и наредби," заяви пред журналисти премиерът на БиХ Аднан Терзич в кратка почивка по време на преговорите. 
			По-късно, след края на заседанието в сряда, Терзич заяви, че представителите на РС ще имат време до понеделник за по-нататъшни консултации с Европейската комисия по трите ключови принципи за преструктуриране на полицията, поставени от Съюза. Те включюват прехвърлянето на полицейските власти на държавно равнище, като полицаите ще могат да минават през границите на автономните области. Според Брюксел тези принципи не подлежат на преговори. 
			 Правителството на РС, според Тeрзич, се опитва да намери начин да убеди законодателите в Босненско-сръбския парламент да приемат принципите на ЕС. 
			"В понеделник те ще трябва да кажeм дали подкрепяме споразумението на основата на тези три принципи или не, защото крайният срок вече изтича," заяви Терзич.

Работи се по нова турска конституция
					05/09/2007
					Според управлящата Партия на справедливостта и развитието в Турция новият основен закон ще разшири личните свободи и ще приближи страната до ЕС.
					(Заман - 05/09/07; Ройтерс, Заман, Търкиш Дейли Нюз - 04/09/07; AP - 03/09/07; Ню Йорк Таймс - 02/09/07; Заман - 30/08/07)
 
					 
						
Според Член 301 турските журналисти могат да бъдат обвинени в "обида към турската идентичност". [Гети Имиджис]
						До края на тази година управляващата Партия на справедливостта и развитието в Турция (ПСР) ще бъде готова да представи нова "гражданска конституция", която ще замени приетата две години след военния преврат през 1980 г.. 
						По-проста и кратка от съществуващата, новата конституция ще разшири личните свободи, като същевременно ще намали правомощията на президента и на армията и ще помогне за отстраняване на пречките пo пътя на страната към членство в ЕС, съобщава турският всекидневник "Заман" в сряда (5 септември). 
						Подчертавайки значението на свободата на изразяване, Брюксел неколкократно призова Турция да промени или отмени противоречивия Член 301 в наказателния си кодекс, който доведе до многобройни съдебни процеси срещу известни интелектуалци, обвинени в "обида срещу турската идентичност". Сред преследваните е Орхан Памук, носител на Нобелова награда за литература за 2006 г. и Хрант Динк, известен турски журналист от арменски произход, който бе убит по-рано тази година. 
						Според "Заман" конституцията, която ПСР смята да предложи, ще гарантира превеса на подписаните от Турция международни договори и конвенции пред националното законодателство. Това ще позволи на местните съдилища да поискат от Конституционни съд да анулира закони, противоречащи на международни споразумения, съобщава всекидневникът. 
						Проектът също предвижда промени, които ще засегнат самия Конституционен съд. Броят на членовете му ще нарасне от 11 на 17, от които девет ще бъдат назначени от парламента, а осем от президента, който сега назначава всички съдии в съда. 
						Проектът за конституция също ще осигури имунитет на президента, но ще му отнеме "ръководната роля в Националния съвет за сигурност", посочва официален представител на ПСР. 
						В същото време ще бъде ограничен и парламентарния имунитет, който сега имат турските депутати. 
						Някои от правомощията на армията също вероятно ще бъдат ограничени в съответствие със стандартите на ЕС. Според Ройтерс командващият въоръжените сили няма вече да докладва пряко на премиера, а на министъра на отбраната. 
						Обявявайки приключването на работата по първия проект, заместник-лидерът на ПСР Денгир Мир Мехмет Фират заяви пред репортери в понеделник, че разговорите по документа вътре в партията ще "приключат следващата седмица". 
						"След втория кръг, проектът ще бъде готов да бъде представен на нашия народ, на университетите, политическите партии, медиите и неправителствените организации за по-нататъшни дискусии и поправки", заяви той. "В специален уебсайт ще се водят взаимнообогатяващи дискусии по новата конституция." 
						Той очаква публичният дебат по новата конституция да продължи повече от три месеца, след което всички мнения и предложения ще бъдат обмислени, преди да бъде изготвен окончателния вариант. 
						Други партии могат да внесат свои собствени предложения за нова конституция, заяви Фират. 
						 "Но който и проект да бъде одобрен от парламента, ние ще настояваме да се проведе референдум, на който народът да го одобри", заяви той и отхвърли съобщенията, че ПСР планира да включи клаузи в конституцията за вдигане на забраната за носене на мюсюлмански забрадки в университетите.

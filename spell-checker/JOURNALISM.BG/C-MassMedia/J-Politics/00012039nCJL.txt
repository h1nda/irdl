Според Кощуница парламентарни избори трябва да се проведат след приемане на новата сръбска конституция
					20/09/2004
					 
						БЕЛГРАД, Сърбия-Черна Гора -- Сръбският премиер Воислав Кощуница заяви на прес-конференция в неделя (19 септември), че следващите парламентарни избори в републиката трябва да се проведат веднага след като се приеме нова конституция. Той допълни, че местните избори, проведени в неделя, представляват крачка напред в процеса на изграждане на институции и демократична политическа система. Според него този процес ще приключи, когато "Сърбия получи нов основен закон и се проведат нови парламентарни избори. "
						Други новини от неделя: Военният министър на Сърбия-Черна Гора Пръвослав Давинич заяви, че е в ход съкращаване на армията на федералния съюз. Той поясни, че по искане на Подгорица броят на военнослужещите на черногорска територия ще бъде съкратен от 6000 на 3000. 
						Също в неделя: Специализирани части на корпуса от Подгорица към армията на Сърбия-Черна Гора и на черногорската полиция са приключили сапьорска операция по границата между Черна Гора и Албания. От август насам те са прочистили 81 кв.км. селскостопанска земя. (Бета - 20/09/04; Б92, Танюг, Срна, Дан - 19/09/04)

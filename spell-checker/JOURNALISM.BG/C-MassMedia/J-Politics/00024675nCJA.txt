Президентът на Албания Топи заяви, че независимостта на Косово ще се отрази добре на мира на Балканите
					27/11/2007
					Двустранните отношения и регионални въпроси, включително статутът на Косово, бяха водещи теми в дневния ред на разговорите между албанския президент Бамир Топи и гръцкия му колега Каролос Папуляс в Атина в понеделник.
					(АП, АФП, ДПА, АНА-МПА, ЕРТ, БМРР - 26/11/07)
 
					 
						
Гръцкият президент Каролос Папуляс (вляво) и албанският му колега Бамир Топи правят преглед на гвардейския караул пред президентството по време на церемонията по посрещането на госта в Атина в понеделник (26 ноември). [Гети Имиджис] 
						Подчертавайки за пореден път позицията на Тирана, албанският президент Бамир Топи изрази подкрепа за независимостта на Косово по време на официалното си посещение в Атина в понеделник (26 ноември). 
						 "Едно независимо Косово ще има ценен принос за установяването на окончателен и траен мир в региона," каза той след разговори с гръцкия президент Каролос Папуляс. 
						 Топи, който пристигна на тридневно официално посещение в неделя, четири месеца след избирането му за президент, също така изрази увереност в европейското бъдеще на балканските държави. 
						"Убеден съм, че регионът на Косово и Албания, а също така и Сърбия, виждат своето бъдеще в европейското семейство," каза Топи. "Ето защо предоставянето на независим статут ще бъде ценен принос за мира." 
						 Албания подписа Споразумение за стабилизация и асоцииране с ЕС през юни 2006 г., като така направи първата важна стъпка към евентуално присъединяване към блока. Сърбия, чието споразумение бе парафирано на 7 ноември, очаква документът да бъде одобрен до края на януари. 
						Косово, което формално все още е част от Сърбия, се намира под администрацията на ООН повече от осем години. Етническото албанско мнозинство в областта се надява то да стане независима държава с възможността за присъединяване към ЕС. 
						Коментарът на Топи в Атина бе направен през първия ден от критичния етап от провежданите с международно посредничество преговори за окончателния статут на Косово. 
						Високопоставени представители на Белград и Прищина започнаха в понеделник в австрийския балнеоложки център Баден тридневна среща с посредничеството на “тройката” на ЕС-САЩ-Русия в преговорите на фона на всеобщ скептицизъм за шансовете за постигане на споразумение до крайния срок, 10 декември. Отхвърляйки предложението за независимост на Косово, Сърбия настоява да запази известен суверенитет над провинцията, като й предлага широка автономия. 
						Тъй като продължава да бъде малко вероятно Белград да промени позицията си, лидерите в Прищина заплашиха да обявят едностранно независимост след приключването на преговорите. 
						Гърция е една от малкото държави, членки на ЕС, които изразиха резерви относно вероятното отделяне на Косово. Изтъкнат анализатор на Балканите обаче допусна в понеделник възможност Атина да промени позицията си. "Гърция дава неафиширани сигнали, че макар и да не признае Косово веднага, ще направи това след известен период от време," писа Тим Джуда в доклад, публикуван на уебсайта на Балканската мрежа за разследващи репортажи. 
						Косово бе един от регионалните въпроси, които Папуляс и Топи обсъдиха. Някои от другите теми бяха спорът за името на Македония, пътят на присъединяване на Турция към ЕС, кипърският проблем и отношенията между техните държави. 
						Подчертавайки стратегическото значение на гръцко-албанските отношения, Папуляс изрази също подкрепата на своята страната за евроатлантическата интеграция на Албания. 
						 "Гърция подкрепя кандидатурите на Албания за членство в ЕС и НАТО, тъй като тя ще допринесе за стабилността в региона," каза Папуляс. 
						В понеделник Топи се срещна също с премиера Костас Караманлис и с лидерите на Гръцката комунистическа партия и Народния православен сбор, Алека Папарига и Йоргос Карадзаферис.

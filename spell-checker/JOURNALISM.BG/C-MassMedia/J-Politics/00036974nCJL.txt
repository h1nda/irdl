Инцко спря закона за държавната собственост на РС 
					06/01/2011
					 
						САРАЕВО, Босна и Херцеговина (БиХ) - В сряда (5 януари) върховният представител Валентин Инцко спря закон за статута на държавната собственост в Република Сръбска (РС) в опит да предотврати всякаква законова неустановеност във връзка със собствеността преди окончателното решение на Конституционния съд на БиХ по този закон. „Заповедта не предрешава въпроса в полза на никоя от страните, а предоставя на компетентната институция достатъчно време за разглеждане на въпроса”, се казва в изявление на Инцко. Той призова също така властите да се въздържат от прилагането на закона, докато съдът не огласи своето решение. Всички посланици, представляващи страните, участващи в Управителния съвет на Съвета за прилагане на мира, подкрепиха решението, освен представителят на Русия. 
						Парламентът на РС прие спорния закон за държавната собственост през септември. Съгласно закона автономната област ще управлява, гарантира и защитава всички форми на собственост на нейна територия. Президентът на РС Милорад Додик каза, че Инцко е узурпирал неговите правомощия с решението си от сряда и че по тази причина РС го счита за недействително. (СВП, РТРС, БХРТ, Фена, Независне Новине - 05/01/11)

Социологическо проучване сочи, че изгода от по-ниска избирателна активност биха извлекли по-малките български партии
					10/06/2005
					Ново социологическо проучване сочи, че при избирателна активност от 50 % на параламентарните избори в България на 25 юни изгода ще извлекат няколко по-малки партии, които вероятно няма да влязат в парламента, ако повече от 60 % от избирателите се явят пред урните.
					Агенция "София нюз", Медиапул, Всеки ден - 05/06/05; Агенция "София нюз" - 04/06/05; МБМД)
 
					 
						
Партията на премиера Симеон Сакскобургготски НДСВ отхвърли възможността за коалиция с Българската социалистическа партия, като се позова на различия в партийните програми. [Гети имиджис]
						Петдесет процента от имащите право на глас в България със сигурност възнамеряват да участват в парламентарните избори на 25 юни, предаде ръководителката на българската агенция за социологически проучвания МБМД в неделя (5 юни), след като обяви резултатите от новото си проучване. Тези стойности, каза Мира Янова, вероятно ще облагодетелстват по-малките партии и в частност Демократи за силна България (ДСБ) на бившия премиер Иван Костов, която по всяка вероятност ще прехвърли прага от 4 % за влизане в парламента. 
						Ако обаче избирателната активност достигне 60 %, дясната ДСБ вероятно няма да премине прага, твърди Янова. Няма да успее и антиромската националистическа коалиция "Атака", която напоследък набира подкрепа. 
						Проучването, проведено чрез директни интервюта от врата на врата с 1213 имащи право на глас граждани през последните пет дена на май, потвърждава, че -- независимо от активността -- нито една от петте партии и коалиции няма шанс да спечели пълно мнозинство. Предишни проучвания също потвърждават, че пълно мнозинство не може да бъде постигнато. 
						Според поручването на МБМД освен 50-те процента избиратели, които заявяват, че със сигурност ще участват в изборите, други 16 % посочват, че ще гласуват, но още не са решили за кого. Тринадесет процента от анкетираните заявяват, че все още не са сигурни дали ще гласуват, а 20 % не възнамеряват да дадат своя глас. 
						В случай на избирателна активност от 65 % и след преизчисляване на действителните гласове лявата "Коалиция за България", водена от Българската социалистическа партия (БСП), ще спечели 38,2 % от гласовете, каза Янова. Настоящата управляваща партия "Национално движение Симеон Втори" ще бъде на второ място с 23,1 %, следвана от Обединените демократични сили (ОДС) с 11,6 %, Движението за права и свободи (ДПС) с 8,8 % и Българския народен съюз (БНС) с 5,9 %. При такъв сценарий ДСБ ще получи едва 3,8 % от гласовете, а коалицията "Атака" - 2,7 %. 
						Въз основа на тези резултати МБМД предвижда следното разпределение на местата в следващото 240-местно Народно събрание на България: 103 или 104 места за "Коалиция за България", 63 или 64 за НДСВ, 32 за ОДС, 24 за ДПС и 16 за БНС. 
						БСП посочи, че дори да спечели мнозинство, тя би се опитала да сформира коалиционно правителство. ДПС, което е участвало в различни коалиционни правителства през последните 15 години, ще бъде най-вероятният й партньор. 
						Други новини: Бойко Борисов, водеща фигура в листата на НДСВ и една от най-популярните публични личности, обяви, че оттегля кандидатурата си. Макар и да не посочи причина, неговото решение идва само дни след съобщенията, че властите са осуетили заговор за убийството му с предполагаемо участие на сръбски групировки от подземния свят.

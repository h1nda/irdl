Съдебната реформа и политическият диалог се разглеждат като ключови условия за кандидатурата на Македония за членство в НАТО. 
					24/09/2007
					Официални представители на НАТО заявиха, че напредъкът на реформата в отбраната е впечатляващ и че перспективите за покана за НАТО сега зависят от политиците в страната.
					От Зоран Николовски за Southeast European Times от Скопие - 24/09/07
 
					 
						
Президентът Бранко Цървенковски (вдясно) се срещна с председателя на Военния комитет на НАТО Рей Ено в Скопие в петък (21 септември). [Томислав Георгиев]
						НАТО би искала да отправи покана към Македония по време на срещата си на върха в Букурещ догодина, но страната трябва да покаже още резултати. Това по същество гласят съобщенията, идващи напоследък от главната квартира на Алианса в Брюксел. Македонска делегация бе там този месец, за да представи годишната програма на страната за подготовка за членство в НАТО. Според източници от македонската делегация повечето представители на Политическия комитет на НАТО са изразили надежда, че най-новата национална програма ще бъде последна. НАТО даде сигнал, че в Букурещ ще бъдат отправени нови покани и че трите страни от "Адриатическата харта" - Албания, Хърватия и Македония - се смятат за най-сериозните кандидатки. 
						Македония обаче трябва да свърши още работа. Според националния координатор за евроатлантическата интеграция Никола Димитров представителите на НАТО в Брюксел са посочили по-конкретно съдебната реформа като сфера на загриженост. Посланието е, че Съдебният съвет трябва да бъде попълнен и че трябва да се приемат закони, с които да се реформира държавната прокуратура. 
						НАТО би искала да види също по-добър политически диалог и по-добро сътрудничество между правителството, президентството и опозицията. Политическите пречки, блокиращи съдебната реформа, трябва да бъдат преодолени. 
						Македонската армия (АРМ) и състоянието на отбраната са в много по-добра форма. Македонската армия участва в мисии в Афганистан, Ирак и Босна и Херцеговина. АРМ е изцяло професионализирана и с намалена численост. В ход е програма за създаване на малочислена, гъвкава и ефикасна армия, която да може да се справя с новите асиметрични заплахи, като тероризма. 
						Миналата седмица председателят на Военния комитет на НАТО генерал Рей Ено се срещна в Скопие с високопоставени държавни служители. След разговори с началника на ГЩ на АРМ, генерал Мирослав Стояновски, Ено каза, че делегацията е била впечатлена от напредъка, осъществен във военните реформи. 
						Република Македония досега е много добър кандидат, но членството й в НАТО ще бъде решено на политическо ниво след разглеждане на всичките й постижения, каза Ено. 
						"Очакването ми е, че ще получим подкрепа за пълно членство в Алианса. Мотивация и задължение за членовете на АРМ е да има консенсус между политическите партии в Македония за членството в НАТО, както и силна подкрепа от гражданите," каза Стояновски.

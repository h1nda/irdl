Новата партия на Николич ще проведе учредителното си заседание следващия месец в Белград
					17/09/2008
					 
						БЕЛГРАД, Сърбия -- Томислав Николич, който напусна редовете на Сръбската радикална партия (СРП) поради несъгласия с антиевропейската политика на партията, ще проведе учредително заседание на своята нова партия на 21 октомври, според официално съобщение, направено във вторник (16 септември). Всеки, който желае да стане учредител на партията, може да заяви това през следващите 10 до 15 дена. Най-вероятно новата формация ще носи името "Напред, Сърбия", също както и наскоро сформираната от Николич парламентарна група. Николич потвърди своето намерение да остане в опозиция, въпреки че неговата партия може да подкрепи управляващата коалиция в някои сфери, по-специално в тези, които имат за цел гарантиране на териториалната цялост на Сърбия. Новата формация вече има 18 депутатски места в парламента. (Танюг, Вечерне Новости, Б92, Бета - 16/09/08)

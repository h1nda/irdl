Министър-председателят на ФБиХ отказа да подаде оставка 
					22/04/2010
					 
						САРАЕВО, Босна и Херцеговина (БиХ) -- Министър-председателят на Федерация Босна и Херцеговина (ФБиХ) Мустафа Муезинович каза в сряда (21 април), че няма да подаде оставка, както настояват ветераните от войната, но ги увери, че правителството ще обсъди техните искания. Около 70 души, половината от тях полицаи, бяха ранени, когато протест на хиляди ветерани от войната прерасна в насилие в Сараево в сряда. Полицията се сблъска с протестиращите, когато те се опитаха да нападнат правителствена сграда и да я подпалят. Около 5000 ветерани се събраха, за да протестират срещу правителствено решение, с което се намалява с 20 % броят на военните ветерани и техните семейства, които получават социални помощи. Те твърдят, че мерките за строги икономии са ги засегнали в непропорционална степен. (Дневни Аваз, Фена, Онаса, РТРС, SEEbiz, Независне Новине - 21/04/10)

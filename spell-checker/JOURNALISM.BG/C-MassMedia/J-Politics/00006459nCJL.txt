Румъния прие закони срещу корупцията; вотът на недоверие е неуспешен
01/04/2003
Пакет от антикорупционни закони, предложен от управляващата румънска партия и подкрепен от кабинета, получи автоматично одобрение в парламента, след като вотът на недоверие, поискан от опозицията, се провали.
(Ромпрес - 01/04/03; АП, Ройтерс, Ромпрес - 31/03/03)
 
 
Румънското правителство оцеля в понеделник (31 март) след вот на недоверие, поискан от опозиционните партии заради критики по повод пакета от антикорупционни закони. В резултат на това законите получиха автоматично одобрение без парламентарни дебати.
Борбата с широко разпространената корупция е основно изискване към Румъния във връзка с присъединяването й към ЕС и НАТО; неизпълнението му може да застраши шансовете на страната за членство и в двете организации. Както и в другите източноевропейски страни, преходният период създаде благоприятна среда за разпространението на корупцията и злоупотребата с властта. Много малко е направено в Румъния след падането на комунизма за решаването на този проблем.
След като кабинетът на премиера Адриан Настасе подкрепи пакета от 15 закона против корупцията, разработени от управляващата Социалдемократическа партия (СДП), опозицията поиска оттеглянето на проектозаконите, настоявайки, че те са неефективни и недостатъчни за решаването на този въпрос. Три опозиционни партии, притежаващи около 40 процента от местата в 482-членния парламент - Демократическата партия, Национал-либералната партия и националистическата Партия за Велика Румъния (ПВР) - поискаха в тази връзка вот на недоверие. Според тях, чрез поемането на отговорността за 15-те закона, правителството нарушава конституцията, която му дава право да поеме отговорност само за програма, декларация за генерална политика или един проектозакон.
Въпреки това, СДП и нейните партньори - Унгарската демократическа партия, Унгарският демократичен съюз на Румъния и Румънската партия на хуманистите - получиха достатъчно парламентарно мнозинство. Вотът на недоверие бе отхвърлен с 280 на 163 гласа.
По време на разгорещените дебати преди гласуването, законодателите от двете страни си размениха обвинения в корупция. Наричайки проектозаконите евтина пропаганда, депутатите от опозицията заявиха, че те са предпоставка за още по-голяма корупция и предоставят закрила за заподозрените в корупция политици.
"Това е коктейл от закони, създадени за заблуда на общественото мнение, че правителството се бори с корупцията", заяви Лучиан Болкас от ПВР. "А всъщност структурите [на корупцията] ще останат незасегнати".
Отхвърляйки атаките, Настасе заяви, че антикорупционните закони е трябвало да бъдат приети преди десетилетие и добави, че всяко следващо забавяне ще се отрази на интересите на страната. Според него, новото законодателство цели предотвратяване на конфликтите на интереси и насърчение за поемането на отговорност пред обществото. То предвижда промени във връзка с прането на пари, както и мерки, непозволяващи участието на депутати и правителствени служители в управителни съвети на търговски компании и задължаващи ги да публикуват своето имотно състояние и доходи.
''Правителството е решено да спазва строго новите закони, за да предотврати и за да се пребори с корупцията ... тези въпроси са жизненоважни за националните интереси на Румъния'', заяви Настасе пред парламента.
"В светлината на присъединяването на Румъния към НАТО и ЕС, за което има пълната подкрепа на Великобритания, е много важно влизането в сила на законодателството, което страната прие", заяви британският посланик Куинтън Куейл за пресата в понеделник.
Ако президентът Йон Илиеску не върне законодателството в парламента за преразглеждане или не потърси мнението на Конституционния съд, законите могат да бъдат обнародвани в следващите десет дни.

САЩ искат да ускорят започването на преговорите за статута на Косово
					19/05/2005
					 
						ВАШИНГТОН, Съединени щати -- Американската администрация иска да ускори определянето на окончателния статут на Косово и вижда 2005 като "година на решения", заяви пред Конгреса в сряда (18 май) зам. държавният секретар Никълъс Бърнс. Липсата на решение за бъдещето на Косово вече "нито може да продължава, нито е желателно", каза той. "Ние и нашите съюзници навлизаме в нов етап на политиката ни спрямо Балканите, който ще даде тласък на интеграцията на региона в европейския дом и в евроатлантическите институции," заяви Бърнс, добавяйки, че американските военни части ще останат в провинцията, докато "задачата бъде изпълнена". 
						Също в сряда международните медии изнесоха непотвърдени сведения, че сръбският премиер Воислав Кощуница е писал на държавния секретар на САЩ Кондолиза Райс и е изразил увереност, че Ратко Младич ще бъде арестуван и предаден на Хагския трибунал до 11 юли, когато се отбелязва 10-ата годишнина от клането в Сребреница. 
						Други новини: Премиерът на Косово Байрам Косуми и президентът Ибрахим Ругова са готови да се срещнат със своите сръбски колеги Воислав Кощуница и Борис Тадич, според съобщения на канцелариите им от сряда. Косуми повтори, че датата и мястото на предложената от Кощуница среща трябва да се променят. Говорител на Ругова каза, че косовският президент ще се срещне с Тадич по време на международната конференция в Женева следващия месец. (Данас, Файненшъл таймс - 19/05/05; Танюг, КосоваЛайв, Бета - 18/05/05)

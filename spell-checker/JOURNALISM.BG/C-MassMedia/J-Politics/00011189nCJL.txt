Албанският президент обвързва окончателния статут на Косово със стабилността в региона
18/06/2004
 
ЗАГРЕБ, Хърватия -- Албанският президент Алфред Мойсиу каза в четвъртък (17 юни), че нерешаването на въпроса за окончателния статут на Косово може да доведе до нова вълна от насилие в региона. "Косово остава гореща точка, която отново може да се възпламени, както стана с размириците, чиито свидетели бяхме през март. Тази обстановка . може да бъде от полза само на екстремисти от двете страни," каза той след среща с хърватския си колега Стипе Месич. Двамата обсъдиха и начини за засилване на двустранния икономически обмен, както и мерки за облекчаване на визовите ограничения.
Други новини: Премиерите на Македония и Албания, Хари Костов и Фатос Нано, поискаха НАТО да препотвърди ангажимента си за приемане на нови членове. "Очакваме срещата на върха в Истанбул да потвърди постиженията на Македония, Албания и Хърватия в рамките на Адриатическата харта и да потвърди политиката на НАТО на отворени врати," каза Костов след среща с Нано в Скопие. (Вечерни лист - 18/06/04; AФП, ХИНA, Албейнън дейли нюз, Макфакс - 17/06/04)

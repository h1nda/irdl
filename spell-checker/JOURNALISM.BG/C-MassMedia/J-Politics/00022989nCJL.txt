Сръбският специален прокурор ще разследва политически подбуди в убийството на Джинджич
					22/06/2007
					 
						БЕЛГРАД, Сърбия -- Специалният прокурор Слободан Радованович съобщи в четвъртък (21 юни), че службата му ще разследва възможно политическо участие в убийството през март 2003 г. на министър-председателя Зоран Джинджич. Той каза, че разследването ще обхване всички появили се версии. Някои от приближените на Джинджич политици отправиха обвинения, че висши държавни служители, службите за сигурност и армията са заговорничили срещу бившия министър-председател. 
						Миналия месец Белградският специален съд за организирана престъпност осъди на затвор 12 души, включително бивши служители в елитни полицейски части и членове на престъпния "Земунски клан", за убийството. Председателят на съдебния състав Ната Месарович каза, че това е политическо убийство, насочено срещу онези, които са подкрепяли екстрадирането на обвиняемите във военни престъпления в Хага. (Блиц, Данас - 22/06/07; РТС, Бета - 21/06/07)

Шефът на УНМИК призовава косовските сърби да гласуват на предстоящите избори 
					31/08/2004
					По време на първото си официално посещение в Белград новият ръководител на УНМИК Сьорен Йесен-Петерсен повтори призива си към косовските сърби да гласуват на общите избори в провинцията, насрочени за 23 октомври.
					От Игор Йованович за Southeast European Times в Белград - 31/08/04
 
					 
						
Шефът на УНМИК Сьорен Йесен-Петерсен (вляво) разговаря със сръбския президент Борис Тадич в Белград в понеделник (30 август). Йесен Петерсен лобира за участие на косовските сърби на общите избори през октомври. [АФП]
						Новият ръководител на УНМИК Сьорен Йесен-Петерсен направи първото си официално посещение в Белград в понеделник (30 август). Той се срещна със сръбския президент Борис Тадич, с премиера Воислав Кощуница, както и с външния министър на Сърбия-Черна гора Вук Драшкович.
						Според Йенсен- Петерсен разговорите са само първи тур от серия консултации, целящи да подпомогнат консолидацията на мира в региона и изграждането на многоетническо общество в Косово. Той призова косовските сърби да гласуват на общите избори в провинцията, насрочени за 23 октомври и каза, че “ще бъдат положени повече усилия за решаване на окончателния статут на Косово” след изборите. 
						Призовавайки към създаване на институционални гаранции за сигурността на косовските сърби Кощуница посочи, че подобни мерки – паралелно със завръщането на прогонените сърби в Косово – ще осигурят “подходяща мотивация” за участие на сърбите в изборите. 
						Предложенията на УНМИК и на сръбското правителство са “взаимно-допълващи се”, каза Йесен-Петерсен, добавяйки, че все още има време за постигане на компромис. Той изтъкна, че ще предложи на членовете на Контактната група за Косово да разгледат всички идеи, касаещи децентрализацията на Косово, като “участието на косовските сърби в изборите е необходим за това фактор.” Форматът от шест държави провежда свое работно заседание в Берлин във вторник и ще се срещне на равнище външни министри в Ню Йорк през следващия месец. 
						Властите на Косово трябва “без всякакво извинение” да продължат започналия миналата година диалог с Белград, изтъкна Йесен-Петерсен. Той добави, че сегашният приоритет на УНМИК е създаването на такива условия за сигурност, които предпоставят завръщането в провинцията на всички прогонени лица. 
						Тадич заяви, че както той, така и Йесен-Петерсен са започнали мандатите си в трудни условия и сега трябва да работят за намиране на решения. Според Тадич Сърбия “ще уважава резолюция 1244 на Съвета за сигурност на ООН по Косово в нейната цялост”, допълвайки, че Косово представлява “най-голямото предизвикателство, пред което е изправена днес Европа.”
						“Европейската интеграция на страните от региона зависи от напредъка на Косово,” посочи Йесен-Петерсен. “Мисля, че имаме общи цели и идеи и сме се споразумели, че е от интерес на всички – в Косово, в Сърбия в региона, на хората, които живеят там и които искат да се завърнат в провинцията - да направим Косово многоетническо, безопасно и мирно.”

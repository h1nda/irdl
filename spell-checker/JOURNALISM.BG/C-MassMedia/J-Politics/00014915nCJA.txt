Вашингтон ще провежда активна политика на Балканите през 2005 и 2006 г.
					15/06/2005
					Вашингтон възнамерява през 2005 и 2006 г. да участва активно в дипломатически инициативи, чиято цел е да се помогне на Босна и Херцеговина, Косово и Сърбия и Черна гора да вървят напред, каза заместник държавният секретар на САЩ по политическите въпроси Никълъс Бърнс. 
					(Държавен департамент на САЩ, Ройтерс - 14/06/05)
 
					 
						
Заместник държавният секретар на САЩ по политическите въпроси Никълъс Бърнс. [Гети имиджис]
						Съединените щати считат Босна и Херцеговина (БиХ), Косово и Сърбия и Черна гора за изключително важни за стабилността на Европа и ще участват активно в дипломатическите усилия през тази и следващата година, за да им се помогне да вървят напред, каза заместник държавният секретар на САЩ по политическите въпроси Никълъс Бърнс. 
						"Ако най-голямата ни стратегическа цел е мирна, сигурна, обединена Европа… тази цел не може да се постигне, докато Балканите са нестабилни и докато Балканите не са свързани с останалата част от Европа," е казал Бърнс след пътуването си до Сараево, Прищина и Белград миналата седмица, цитиран в изявление на Държавния департамент, публикувано във вторник (14 юни). 
						Като предупреди, че страните от бивша Югославия все още трябва да се справят с трагичното наследство от конфликтите през 90-те години, Бърнс посочи, че арестуването и предаването на обвиняемите във военни престъпления и постигането на етническо помирение в Косово са някои от основните проблеми. 
						"Ако [Ратко] Младич и [Радован] Караджич бъдат изпратени в Хага, ако има етническо помирение в Косово, тогава ще имаме причини да смятаме, че тези страни имат бъдеще в ЕС и бъдеще в НАТО и ще могат да се радват на предимствата, които сега имат всички техни съседи от Балканите и Централна Европа," каза Бърнс. 
						По време на посещението си в региона той ясно изрази пред властите в Сараево и Белград позицията на Съединените щати, че е невъзможно те да имат нормални отношения с двете правителства, докато Караджич и Младич не бъдат изправени пред правосъдието. "Едва ли би имало нещо по-подходящо" от залавянето на Младич преди 11 юли, когато е десетата годишнина от клането в Сребреница, каза Бърнс. 
						Като отбеляза "един нов подход и нова целеустременост в Белград по въпроса за изпращането на Младич в Хага," Бърнс похвали сръбските власти за по-доброто сътрудничество с трибунала на ООН за военни престъпления, изразено в съдействието им за предаването в Хага на 12 обвиняеми във военни престъпления през последните шест месеца. 
						"Това е внушително постижение," каза Бърнс. "За три-четири месеца бе постигнат по-голям напредък, отколкото за десет години." В резултат на подобреното сътрудничество миналата седмица Вашингтон възстанови помощта си за Сърбия и Черна гора, като деблокира помощи за над 10 млн. долара. 
						По отношение на БиХ Бърнс каза, че страната "е постигнала голям напредък през последните десет години" и "наистина има бъдеще". Той обаче разкритикува босненските сръбски власти за това, че бавят реформата в отбраната и блокират полицейската реформа, и каза, че те не са оказали съдействие за намирането на Караджич и Младич. 
						Във връзка с Косово Бърнс каза, че според Съединените щати 2005 г. трябва да бъде "година на промяна и година на решения". Вашингтон подкрепя дипломатическия процес, който може да доведе до преговори за окончателния статут още тази есен, каза той. 
						Съединените щати смятат активно да участват в целия процес, каза Бърнс, като добави, че позицията на Вашингтон е, че сръбското правителство, косовските сърби и другите малцинства, както и косовското албанско мнозинство, трябва да седнат и да се споразумеят какво да бъде бъдещето им."Не сме изразили подкрепа за какъвто и да е конкретен резултат, тъй като това би било неуместно."

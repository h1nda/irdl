Президенти от ЦЕ и ЮИЕ се срещнаха в Хърватия, за да обсъдят евроинтеграцията и икономическото сътрудничество
					14/10/2005
					Президентите на 16 страни от Централна и Югоизточна Европа се събраха в Хърватия на двудневна среща на високо равнище. Основните въпроси в дневния ред са евроинтеграцията и регионалното сътрудничество. 
					(ХИНA, EurActiv - 14/10/05; AП, ХИНA, ХРT, ФЕНA, Радио Б92, MTИ, Макфакс - 13/10/05; Хърватска среща на върха 2005) 
 
					 
						
Хърватският президент Стипе Месич (отпред вдясно) изнесе встъпителното слово на срещата на Централноевропейската инициатива в присъствието на председателя на хърватския парламент Владимир Шекс (2-ият отдясно), албанския президент Алфред Мойсиу (2-ият отляво) и австрийския президент Хайнц Фишер (1-ият отляво) в петък (14 октомври) в Загреб. [AФП]
						Шестнадесет президенти на страни от Централна и Югоизточна Европа се събраха в Хърватия, за да обсъдят въпроси на евроинтеграцията и регионалното сътрудничество. Двудневната среща на върха, която бе открита в петък (14 октомври) в Загреб, бе свикана по покана на хърватския президент Стипе Месич, който е и домакин на проявата. 
						Президентите, които участват в Хърватската среща на върха 2005, са Алфред Мойсиу от Албания, Хайнц Фишер от Австрия, Иво Миро Йович от Босна и Херцеговина, Георги Първанов от България, Вацлав Клаус от Чешката република, Ласло Сольом от Унгария, Карло Азелио Чампи от Италия, Бранко Цървенковски от Македония, Владимир Воронин от Молдова, Александър Квашневски от Полша, Иван Гаспарович от Словакия, Янеш Дърновшек от Словения, Светозар Марович от Сърбия и Черна гора и Траян Бъсеску от Румъния. 
						Литвийският президент Валдас Адамкус присъства като специален гост на тази 12-а годишна конференция, позната по-рано като Централноевропейска инициатива. Украинският президент Виктор Юшченко отмени участието си по здравословни причини. 
						Първата такава среща, проведена в чешкия град Литомишъл през април 1994 г., събра президентите на седем страни, само две от които тогава бяха членки на ЕС. Участието във форума, който "дава възможност за разглеждане на въпроси, свързани с Европа, от множество различни ъгли", постепенно се разшири. Осем от страните, представени на тазгодишната проява, вече са членки на ЕС, три са официални кандидатки, а останалите се стремят към изграждане на по-тесни връзки с блока. 
						Акцент в Хърватската среща на върха 2005 са три основни теми: последиците от приемането на първата група цетралноевропейски страни и следващите стъпки в процеса; приносът на Западните Балкани към общата европейска политика и ролята на регионалното сътрудничество; и бизнессредата и инвестиционните възможности в Централна и Югоизточна Европа. Като приветства участниците при откриването на срещата на високо равнище в хотел "Уестин" в Загреб в петък, Месич заяви, че разширяването на ЕС е единственият правилен път за Европа. Определяйки процеса като "уникално усилие на хилядолетието, което няма алтернатива," хърватският лидер каза, че то е в интерес не само на европейските страни, но и на целия свят. Успешното му приключване изисква сериозни усилия от всички страни членки, настоящи и бъдещи кандидатки за членство в ЕС, каза той. 
						Страните, които се надяват да спечелят официално признание като кандидатки за ЕС, трябва да продължат да се адаптират решително към европейските стандарти, да възприемат европейските критерии за изпълнение на изискванията на съюза и да започнат преговори за членство възможно най-скоро, каза Месич. 
						От своя страна хърватският премиер Иво Санадер призова за продължаване на процеса на разширяване на ЕС, докато той обхване целия континент. Страните от ЕС не трябва да се поддават на умора от разширяването и да се разочароват от предизвикателствата в процеса, каза той. 
						Едва след завършване на разширяването ще може да се каже, че е изградена една нова Европа, с преобразувана структура на политиката и сигурността, добави Санадер.

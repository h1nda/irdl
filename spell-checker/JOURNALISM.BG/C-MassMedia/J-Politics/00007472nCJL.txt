Хърватският премиер Рачан: Парламентарните избори ще се проведат през ноември
30/06/2003
 
ЗАГРЕБ, Хърватия -- Премиерът Ивица Рачан заяви в неделя (29 юни), че следващите парламентарни избори вероятно ще се проведат през ноември. Въпреки че някои представители на управляващата Социалдемократическа партия се обявиха за провеждането им през следващата година, Рачан посочи, че "не вижда причина" за тяхното отлагане след ноември. Властите трябва да попълнят и представят въпросник за членството в ЕС преди вота, добави той. Правителството се надява да получи въпросника до 10 юли и да го представи до 1 октомври. Хърватия се стреми да получи статут на официален кандидат за членство в ЕС през април 2004 година и да се присъедини към Съюза през 2007 година. (Медиа Скан - 30/06/03; ХИНА, Хърватско радио, Би Би Си - 29/06/03)

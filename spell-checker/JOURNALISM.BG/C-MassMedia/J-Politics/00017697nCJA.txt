Първият кръг от преговорите за Косово завърши с успех, но статутът не е бил обсъждан 
					24/02/2006
					Двудневните първоначални разговори във Виена между представителите на Косово и Сърбия преминаха по-добре от очакваното, казаха международни представители. Основна тема на преговорите беше реформата на местното управление.
					От Блерта Фоничи за Southeast European Times от Прищина – 24/02/06
 
					 
						
Членове на сръбския екип за преговорите за бъдещия статут на Косово под ръководството на съветника на сръбския президент Борис Тадич, Леон Коен (в средата), пристигнаха във Виена в понеделник (20 февруари). [AФП]
						Осемчленната делегация на Косово се завърна в Прищина във вторник (21 февруари) вечерта след двудневни разговори във Виена -- първи кръг от преките преговори между косовските и сръбските представители. Вторият кръг ще се проведе на 17 март. 
						На знаменателния първи кръг обаче не бе обсъждан въпросът за определянето на окончателния статут на провинцията. Вместо това на срещата, председателствана от ООН, бе разгледан въпросът за делегирането на власт от централното правителство в Прищина на общините. 
						"Уверени сме, че имахме възможност да убедим международната общност, че нашият документ е позитивен и функционален, което гарантира и защитава интересите и правата на малцинствата в Косово," каза пред репортери на Летище Прищина ръководителят на косовската делегация Лютфи Хазири. Макар че оцени положително разговорите за децентрализацията, ръководителят на сръбската делегация Леон Коен каза, че би предпочел на преговорите да бъде разгледан въпросът за статута. 
						Два плана за децентрализация -- един от страна на Косово и друг на Белград -- бяха обсъдени във Виена. Представителите на Косово искат пълна независимост за провинцията, която все още официално е част от Сърбия, но е под администрацията на ООН след 1999 г. Реформата в местното управление трябва да се осъществи, след като се предостави независимост, твърдят те. 
						Сърбия иска на общностите на сръбските малцинства в провинцията да се предостави значителна автономия, която да им позволи да поддържат тесни връзки една с друга и специални отношения с Белград. 
						Чуждите дипломати в Прищина дадоха висока оценка на преговорите. "Срещата във Виена бе много конструктивна. Резултатите от тази среща се видяха веднага, тъй като втори кръг ще се проведе в близките седмици," каза Александър Байерл, член на австрийската делегация в Косово. 
						Специалният пратеник на ООН на преговорите за статута Марти Ахтисаари каза, че първият кръг е преминал по-добре от очакваното. Той ще посети Белград и Прищина следващата седмица. 
						Заместник-пратеникът на ООН Алберт Рохан, който председателстваше срещата, каза, че преговорите са преминали в конструктивен дух, макар и да няма "сензационни резултати". 
						"Не се очакваше да се постигне споразумение ... а да се представят различни мнения и да се разгледат различни гледни точки, и това бе постигнато доста успешно," каза той.

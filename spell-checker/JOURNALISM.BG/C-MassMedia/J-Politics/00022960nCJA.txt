Проекторезолюция дава още време за преговори между Белград и Прищина
					20/06/2007
					Западните държави са готови да разпространят нова проекторезолюция за бъдещето на Косово, която ще даде срок от четири месеца на сръбските и косовските албански представители да постигнат споразумение за окончателния статут на провинцията.
					(Ройтерс, ФТ - 20/06/07; AП, Ройтерс, ДПА, ЮПИ, РСЕ/РС, бета, Б92, Нюз Рум Финланд, Балканска мрежа за разследващи репортажи - 19/06/07)
 
					 
						
Бившият специален пратеник на ООН Марти Ахтисаари заяви в понеделник (18 юни), че според него Русия ще наложи вето на плана му, но че провинцията ще получи независимост до края на годината. [Гети Имиджис]
						Членовете на Съвета за сигурност вероятно ще получат в сряда (20 юни) нова проекторезолюция за бъдещето на Косово, която ще даде възможност за започване на нови преговори за статута между Белград и Прищина. 
						Документът, изготвен от Съединените щати и страните от ЕС, според съобщенията предвижда на двете страни да се даде срок от четири месеца за постигане на споразумение. Ако преговорите не доведат до договореност, планът за Косово на специалния пратеник на ООН Марти Ахтисаари автоматично ще влезе в сила, предаде "Ройтерс". 
						Бившият финландски президент препоръча Косово да получи контролирана от ЕС независимост с елементи на държавност, като конституция, национален флаг, химн и право на членство в международни организации. Планът на Ахтисаари предвижда също защита на правата на всички малцинства, населяващи провинцията, и особено на косовските сърби. 
						Съгласно плана ще бъде назначен международен граждански представител, който да следи за изпълнението на споразумението. Това лице, работещо с мандат на ООН и ЕС, ще има правото да налага вето на закони и да отстранява от длъжност местни държавни служители. КФОР ще продължи да поддържа сигурността в провинцията, а ЕС ще изпрати полицейска мисия, която да подпомага развитието на "ефективни, честни и представителни институции, съблюдаващи върховенството на закона". 
						Косовските албанци, които съставляват 90 % от 2-милионното население на провинцията, приеха плана, докато Сърбия твърдо го отхвърли, настоявайки да запази известен суверенитет над Косово. Подкрепяйки настояването на Белград за повече преговори за бъдещето на провинцията, Русия заплаши да упражни правото си на вето и да блокира всяка резолюция на Съвета за сигурност на ООН, която е неприемлива за Сърбия. 
						Надявайки се да избегнат подобен сценарий, западните страни предложиха в окончателния проект на плана да се добави предложението на Москва за назначаване на специален пратеник, който да се занимава с вътрешно разселените етнически сърби. 
						Белград загуби реално контрола си върху Косово през юни 1999 г., когато провинцията бе поставена под управлението на ООН след въздушна кампания на НАТО. Преди кампанията сръбските сили се опитваха да смажат искащите независимост етнически албанци. 
						По време на посещение в Атина във вторник сръбският външен минстър Вук Йеремич отново повтори призива на Белград за още преговори с Прищина, като същевременно подчерта непоколебимото му противопоставяне на даването на пълна независимост на Косово. 
						"Трябва да говорим, искаме да говорим и сме готови да постигнем споразумение. Готови сме да разгледаме всички възможности, защото сме убедени, че всеки компромис, какъвто и да е той, е неизменно по-добро решение от всяко наложено такова," каза министърът. "Нашата позиция е, че не можем да се откажем от суверенитета и териториалната цялост на нашата страна." 
						Широко разпространен е обаче скептицизмът относно вероятността новите преговори между сръбските и косовските албански лидери да бъдат по-плодотворни от провелите се миналата година с посредничеството на Ахтисаари. Близо 14 месеца изтекоха до началото на тази година, без да бъде постигната значителна промяна в позициите на двете страни. 
						Косовските лидери, които настояват за бързо решение на въпроса за статута на провинцията, възразяват срещу всякакво подновяване на преговорите с Белград. 
						"Повторното отваряне на пакета, предложен от Ахтисаари, би било напълно неприемливо," е казал Скендер Хисени, говорител на косовския екип от преговарящи, цитиран във вторник от белградската информационна агенция "Бета". "Може да се наложи Косово да финализира статута си по алтернативни начини. В такъв случай отговорност ще носят страните, които блокират процеса в Съвета за сигурност." 
						Междувременно Ахтисаари заяви във вторник, че очаква Русия да блокира резолюция на Съвета, базирана на неговия план. Косово обаче вероятно все пак ще получи независимост преди края на тази година, каза той. В изказване по финландската телевизия той заяви, че ако Москва упражни правото си на вето, решение за статута на Косово може да бъде намерено извън рамките на ООН - с подкрепата на ЕС и Съединените щати.

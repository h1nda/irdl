Кипърските лидери отложиха преговорите за собствеността и преминаха към въпроси, свързани с ЕС
					06/03/2009
					 
						НИКОЗИЯ, Кипър -- Президентът Деметрис Христофиас и кипърският турски лидер Мехмет Али Талят се договориха в четвъртък (5 март) да оставят настрана трудния въпрос за собствеността, след като не успяха да достигнат до споразумение. На срещата си следваща седмица двамата лидери ще преминат към въпроси, свързани с ЕС, заяви специалният представител на ООН Тайе-Брук Зерихун. „Проблемите на собствеността ще бъдат отново на дневен ред на по-късен етап,” каза Христофиас. Хиляди кипърски бежанци изоставиха имотите си през 1974 г., когато военните разделиха острова на гръцка и турска част.
						Други новини -- Кипърската църква оповести, че ще заведе дело в Европейския съд за правата на човека във връзка с унищожаването на 522 православни черкви в северната, турска част на острова. Турция продължава да осквернява черкви, като ги превръща в „морги, конюшни и нощни клубове”, се казва в изявлението на Църквата. Тя подчерта също необходимостта от съхраняване на религиозното и културното наследство на Кипър, голяма част от което според нея е било унищожено след турското нашествие през 1974 г. (Си Ен Ей, Файненшъл Мирър, Хюриет, Си Ен Ен Търк, Нафтемборики, Ройтерс, АП, Синхуа, Явно - 05/03/09)

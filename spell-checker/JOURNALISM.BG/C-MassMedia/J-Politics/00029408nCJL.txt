Изборите през юни се смятат за ключов тест за кандидатурата на Албания за ЕС
					24/02/2009
					 
						БРЮКСЕЛ, Белгия -- Кандидатурата на Албания за ЕС може да бъде забавена, ако страната не изпълни демократичните стандарти по време на парламентарните избори през юни, заяви в понеделник (23 февруари) Кристина Наги, говорителката на еврокомисаря по разширяването Оли Рен. Изявлението бе направено след среща между Рен и албанския външен министър Лулзим Баша, който е в Брюксел за обсъждането на молбата на Тирана за придобиване на статут на страна-кандидатка за ЕС. Наги обясни, че кандидатурата на Албания за ЕС ще зависи от две основни условия - изпълнение на задълженията, произтичащи от Споразумението за стабилизация и асоцииране с ЕС, и спазването на международните стандарти за провеждане на избори по време на гласуването през юни.
						Други новини от понеделник -- Парламентът прие закон за лицензите и разрешенията, издавани на частни компании за производството и унищожаването на оръжие и друго военно оборудване. До момента само министерството на отбраната имаше право да извършва такива операции. Опозицията остро разкритикува закона, заявявайки, че той поставя под заплаха обществената сигурност. (Алсат, ТВШ, Топ Ченъл, Ора Нюз, BalkanWeb, Нюз 24, Клан - 23/02/09)

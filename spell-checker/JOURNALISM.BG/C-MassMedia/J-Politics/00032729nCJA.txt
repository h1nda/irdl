Изборите в Косово приключиха успешно въпреки някои проблеми
					15/12/2009
					Според наблюдателите последните избори са протекли добре, но е имало някои трудности.
					От Линда Карадаку за Southeast European Times от Прищина -- 15/12/09
 
					 
						
Гласоподаватели пускат бюлетините си в Косово. [Лаура Хасани/SETimes]
						Вторият тур на местните избори в Косово се проведе в неделя (13 декември) и според предварителните резултати Демократичната партия на Косово (ДПК) на министър-председателя Хашим Тачи печели кметските изборите в почти половината от 21-та общини. 
						Демократичната лига на Косово (ДЛК) на президента Фатмир Сейдиу се класира на второ място, а Алиансът за бъдещето на Косово (АБК), воден от Рамуш Харадинай, беше трети, сформирайки основната опозиция. 
						Този път ДПК спечели в десет общини, ДЛК надделя в пет, а АБК в три. В три други общини се наложиха член на турското малцинство в страната, представител на Сръбска инициатива и един независим кандидат. 
						Като цяло ДПК контролира 15 общини, следвана от ДЛК и АБК с по седем, и Сръбската либерална партия (СЛП) е с две. Кандидатът на СЛП Братислав Николич надделя над Бечир Фейзулаху от ДПК в Щръбце, след като партията спечели една община на първия тур. 
						След двубоя между ДПК и ДЛК в Призрен, голям град в южната част на страната, резултатите бяха твърде близки, за да може да се съобщят предварителни данни. Преди да съобщи официалните резултати, ЦИК трябва преброи условните гласове, както и тези на живеещите в чужбина граждани и на лицата със специални нужди. Очаква се преброяването да завърши до края на седмицата. 
						Избирателната активност беше приблизително 38 % и този процент беше оценен като добър от ръководителя на Централната избирателна комисия (ЦИК) Несрин Луща. 
						Европейската мрежа на организациите за мониторинг на избори (ЕМОМИ) заяви в понеделник, че изборният процес през втория тур е бил по-ефективен отколкото по време на първия тур на 15 ноември. 
						ЕМОМИ посочи, че най-големите предизвикателства са били използването на публични средства за политическите кампании и ниското ниво на участие на жените в обществените институции. 
						Специалният представител на ЕС в Прищина Питер Фейт определи местните избори като важна стъпка към евентуалното членство в блока. 
						"Убеден съм, че като цяло изборите протекоха в добра и конструктивна атмосфера, обхващайки всички членове на общността", посочи той в изявление. Въпреки добрите новини НПО „Демокрация в действие” подаде сигнали за редица нередности, като двойно гласуване, подкупи, подправяне на избирателни урни и спиране на електрозахранването в избирателни секции. 
						Инцидентите "не повлияха съществено на резултатите от изборите", заяви Исмет Крюезиу от „Демокрация в действие” за белградската Б92. 
						Според Б92 е било съобщено за няколко инцидента, а в някои избирателни секции е била поискана намесата на полицията. Телевизионен канал съобщи, че в Малишево е станал бой, а четирима души са били арестувани в Янево за нападение над представител на ДЛК. 
						Албаноезичните медии отразиха случай с активист на ДПК, който е бил ударен с тъп предмет в Гниляне, след като се конфронтирал с група поддръжници на ДЛК, които се опитвали да свалят изборен плакат.

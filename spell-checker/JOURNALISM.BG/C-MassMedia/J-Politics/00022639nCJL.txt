Додик е скептично настроен за организираните от САЩ преговори за излизане от безизходицата с реформите в БиХ 
					22/05/2007
					 
						САРАЕВО, Босна и Херцеговина (БиХ) -- На пресконференция в понеделник (21 май) премиерът на Република Сръбска Милорад Додик изрази съмнения, че организираните от САЩ преговори, на които той ще присъства във Вашингтон тази седмица, ще успеят да съживят важните реформи в полицията и конституцията. Додик трябва да се срещне с Харис Силайджич, босненския представител в председателството на БиХ. "Срещата не е необходима, защото само ще потвърди нашите различия и няма да ни сближи повече," каза Додик. Той призова върховния представител да престане да се меси във вътрешните работи на БиХ, особено в областта на кадровите назначения. Той изрази увереност, че опитите да се направи от БиХ страна със силни централни институции са грешка, тъй като тези институции не функционират добре. (Дневни Аваз, Независне Новине - 22/05/07; Фена, РТРС, Ройтерс - 21/05/07)

Според международни агенции прилагането на Закона за собствеността в БиХ е почти приключило
14/04/2004
 
САРАЕВО, Босна и Херцеговина (БиХ) -- Международните агенции, ангажирани с прилагането на Закона за собствеността в БиХ - Службата на върховния представител, Върховният комисар на ООН за бежанците и ОССЕ - заявиха във вторник (13 април), че процесът върви към приключване. Темпът на прилагане на закона в страната е достигнал 93 % на 31 януари. Местните власти, отговарящи за жилищната политика, са финализирали 90% от работата по всички искове за собственост и са издали първоинстанционни решения в 99 % от случаите.
Други новини: Камарата на представителите на Федерацията БиХ одобри във вторник две проекто-изменения в конституцията на автономната област. Промените предвиждат пряко избиране на кметове при местни избори. Те също така регламентират адекватно представителство на конституиращите държавата народи в местното самоуправление, постановявайки, че кметът и заместник-кметът в дадена община не могат да бъдат от един конституиращ народ. Камарата на народите на БиХ обсъжда проекта в сряда. (Източници на СВП, Pincom.info, Фена - 13/04/04)

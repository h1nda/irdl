Отписването на част от сръбския дълг зависи от споразумението с МВФ
					14/11/2005
					Ако Сърбия и МВФ не успеят да се договорят за сключване на кредитно споразумение, ще бъде застрашено отписването на дълг в размер на 730 млн. долара от страна на кредиторите от Парижкия клуб. Това ще доведе до финансова катастрофа, казват икономисти.
					От Георги Митев-Шантек за Southeast European Times от Белград -- 14/11/05
 
					 
						
Сръбски официални лица казаха, че ще трябва да съкратят разходите за здравеопазване и други държавни разходи, за да изпълнят условията на МВФ. [АФП]
						В края на октомври преговорите между МВФ и правителството на сръбския премиер Воислав Кощуница бяха прекъснати, без да бъде постигнато споразумение за предоставяне на кредит в размер на 850 млн. евро. Засегнати от приетия неотдавна пенсионен закон, който нарушава условията на МВФ, представителите на фонда не приеха обещанията на администрацията за реформи -- обещания, които досега доста бавно се превръщаха в действия. 
						Сега МВФ иска твърди гаранции и преговорите няма да бъдат възобновени, докато не бъдат предприети сериозни действия за намаляване на държавните разходи и приватизиране на публичния сектор. 
						Залогът е висок. Парижкият клуб на банките кредиторки се съгласи да отпише 730 млн. долара от сръбския дълг, но само при успешно приключване на преговорите с МВФ. Ако не бъде постигнато споразумение до края на 2005 г., Сърбия ще трябва да плаща лихви в пълен размер върху всичките 2,61 млрд. долара, които дължи на Парижкия клуб. Това са пари, които правителството просто няма. 
						Успешно сключване на споразумение с МВФ е и едно от условията, определени от ЕС за финализиране на Споразумението за стабилизация и асоцииране с Белград. 
						Неуспешен резултат означава финансова катастрофа, казват икономистите. Външнотърговският дефицит е все още много висок -- 10,6 % от БВП. Дълговете са 60 % от БВП, а инфлацията, която е 17 %, е определено най-високата в региона. 
						Ако няма споразумение с МВФ, в Сърбия няма да влязат никакви сериозни чужди инвеститори, а без свежи капитали в страната може да настъпи криза с дълга още през 2007 г. Тогава годишната лихва върху външния дълг на Сърбия ще достигне 1 млрд. долара. 
						Според министъра на икономиката Предраг Бубало правителството работи "с пълна пара", за да изпълни условията на МВФ. Но друг представител на правителството, министърът на труда Слободан Лалович, призна, че вероятно няма да бъде постигнато споразумение до края на годината. 
						Пирита Сорса, представител на фонда за Сърбия и Черна гора, каза, че правителството просто не е изпълнило критериите за заема. В изказване пред репортери след оттеглянето на фонда от преговорите тя посочи високите държавни разходи, инфлацията и паричната политика като основни пречки. 
						След като се очаква годишната инфлация да бъде с 3 % над планираната, "основният въпрос е как да се укротят цените", добави Сорса. 
						Сръбската страна предлага да намали държавните разходи с 1,35 % от БВП, което е около 250 млн. евро, с големи съкращения в здравеопазването, образованието и армията. Но пенсиите остават основният въпрос, който може да попречи на споразумението. А и като се има предвид, че правителството на Кощуница зависи от "мълчаливата подкрепа" на социалистите на Слободан Милошевич, които подкрепиха спорния закон за пенсиите, перспективите остават несигурни.

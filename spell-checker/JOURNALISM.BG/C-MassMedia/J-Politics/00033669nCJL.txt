Гръцкият парламент одобри строгите мерки
					07/03/2010
					 
						АТИНА, Гърция -- Парламентът одобри в петък (5 март) нов пакет от строги мерки на правителството, целящи намаляване на огромния бюджетен дефицит на Гърция. Опозицията гласува против плана, а Комунистическата партия бойкотира вота. Планът цели да намали разходите с още 2,4 милиарда евро, като същевременно същата сума се набере от приходи. Гласуването бе проведено, докато хиляди протестираха срещу мерките пред сградата на парламента. Демонстрацията доведе до сблъсъци, когато млади хора започнаха да хвърлят камъни по полицаите, които отвърнаха със сълзотворен газ. Малка група демонстранти нападна лидера на Общата конфедерация на труда в Гърция (ГСЕЕ) Янис Панагопулос, докато той произнасяше реч. ГСЕЕ и Синдикатът на държавните служители АДЕДИ призоваха в петък своите членове да се присъединят към обща стачка срещу антикризисните мерки на правителството на 11 март. Междувременно на пресконференция с гръцкия премиер Георгиос Папандреу в Берлин в петък, германският канцлер Ангела Меркел заяви, че Атина не е искала финансова помощ, за да се справи с кризата. Папандреу отново заяви, че Гърция сама ще се справи. По-рано през деня премиерът на Люксембург Жан-Клод Юнкер заяви, че финансовите проблеми на Гърция трябва да бъдат решени в еврозоната и изключи всякаква помощ от МВФ освен техническа. (Kaтимерини - 06/03/10; AП, AФП, Дау Джоунс, Ройтерс, АНА-МПА - 05/03/10)

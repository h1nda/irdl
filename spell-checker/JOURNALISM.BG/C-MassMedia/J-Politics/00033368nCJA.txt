Анкара предприема действия за ограничаване на политическата роля на армията
					11/02/2010
					Опитва ли се Анкара да отслаби влиянието на военните в държавната политика? Отменянето на протокола за сътрудничество, който е в сила от 1997 г., и слуховете, че и други документи може да бъдат анулирани, подкрепят тези предположения.
					От Ерол Измирли за Southeast European Times от Истанбул -- 11/02/10
 
					 
						
ПВПСОС предоставяше на военните правомощия да се намесват при извънредни обстоятелства без разрешение от политическата власт. [Гети Имиджис]
						Отношенията между проислямското правителство на Турция и светската армия влязоха в нова ера с отменянето на спорен протокол, който позволяваше на военните да предприемат действия без разрешение от гражданските власти. 
						"Протоколът беше съвместно отменен след среща на длъжностни лица от [министерството на отбраната и министерството на вътрешните работи]", съобщи на 4 февруари министърът на вътрешните работи Бешир Аталай, цитиран от Анадолската осведомителна агенция. 
						Подписан през 1997 г. между генералния щаб и министерството на вътрешните работи, Протоколът за военно-полицейско сътрудничество в областта на сигурността, или ПВПСОС, беше смятан за един от най-ефективните инструменти за намеса на военните в политиката. 
						В случай на извънредни ситуации, като например граждански размирици, обхващащи повече от една провинция, военните имаха право да се намесят, без към тях да бъде отправено искане от политическата власт. Тази политика беше отменена след неотдавнашните обвинения срещу военните в подготвяне на преврат, основаващи се на публикувания в медиите "Съкрушителен план за действие". 
						Според съобщенията планът е бил изготвен през 2003 г. от базираната в Истанбул Първа армия, само месец след идването на власт на Партията на справедливостта и развитието (ПСР). Твърди се, че военните са планирали да провокират мюсюлманското население, предизвиквайки експлозии в джамии, след което са възнамерявали да използват протокола, за да потушат възникналите размирици. 
						Военните отхвърлиха обвиненията и осъдиха онези, които вярват, че армията би взривила турски религиозни храмове. "Проклинам [тези, които твърдят това]", заяви пред репортери началникът на генералния щаб генерал Илкер Башбуг. 
						Отменянето на ПВПСОС обаче се смята за първата стъпка в плана за ограничаване на ролята на военните в политиката. 
						"Отменянето на член 35 от Закона за вътрешната служба на Турските въоръжени сили (ТВС) и пренаписването на Документа за политиката за национална сигурност (ДПНС) са следващите в списъка, писа вестник "Радикал" в петък (5 февруари). 
						Въпреки че член 35 дава на военните правомощия да защитават светския ред и националното единство, без да организират преврати, според ДПНС армията има решаващата дума при определянето на заплахите срещу страната. 
						ПВПСОС и Законът за вътрешната служба на ТВС бяха обект на строг преглед от ЕС. 
						В изготвения през миналата година доклад на ЕС за напредъка на Турция се отбелязва: "Не са направени промени в Закона за вътрешната служба на Турските въоръжени сили или в Закона за Националния съвет за сигурност.” 
						"Те определят ролята и задълженията на турските въоръжени сили и предоставят голямо поле за действие на военните, давайки широка дефиниция на понятието национална сигурност. Тайният протокол ПВПСОС от 1997 г. относно сигурността, обществения ред и звената за помощ все още е в сила." Не е ясно обаче как да се намали напрежението между правителството и военните. 
						"След сформирането на правителството на ПСР конфликтът между гражданската власт и военните ескалира. Военните не харесват ПСР. Те се отнасят с подозрение към партията и искат да я блокират. От своя страна, ПСР също прави всичко възможно военните да останат в казармите", написа миналия месец журналистът ветеран Мехмет Али Биранд във всекидневника „Поща”.

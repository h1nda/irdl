Косовският парламент прие бюджета за 2011 г. на фона на критики и протести
					01/04/2011
					
						ПРИЩИНА, Косово -- Парламентът прие в четвъртък (31 март) бюджета за 2011 г. при силно противопоставяне на документа от страна на опозицията. Управляващата коалиция - Демократическата партия на Косово, Алиансът за ново Косово и малцинствата - успяха да си осигурят 66 гласа, а опозицията гласува "против", "въздържал се" или бойкотира вота. Депутатите от движението "Ветевендосе" напуснаха заседанието в знак на недоволство от факта, че бюджетът разчиства пътя за приватизацията на "Пощи и телеком Косово" (ПТК) . 
						Приемането на бюджета бе последвано от големи протести и сблъсъци между полицията и членове на профсъюза на ПТК. Опозицията се притеснява, че Косово рискува да изпадне във финансова криза, тъй като вече планира разходването на парите от приватизацията и международните дарения за тази година. (Зъри, Косова Сот, Експрес - 01/04/11; РТК, Кохавижън - 31/03/11)

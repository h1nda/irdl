Гласуването през септември – последна възможност за приемане на изборен закон
					31/08/2011
					Приемането на изборен закон е първото условие, което Черна гора трябва да изпълни, за да получи дата за започване на преговори за присъединяване към ЕС.
					От Миряна Бошкович за Southeast European Times от Подгорица – 31/08/11
 
					 
						
Опозицията настоява преподаването на сръбски и черногорски език в училищата да бъде застъпено в еднаква степен. [Ройтерс]
						В петък (2 септември) черногорският парламент ще гласува изменение на закона за образованието, което предвижда равнопоставеност на сръбския и черногорския език в образователната система. 
						Гласуването ще е решаващо за по-голямо препятствие – изборния закон на страната. 
						След седем неуспешни опита за приемане на изборен закон, който се поставя от ЕС като условие за присъединяването на страната, на 6 септември парламентът ще има последна възможност да събере необходимото мнозинство от две трети, за да приеме законодателството преди крайния срок за включване на информацията в последния доклад за напредъка на страната на Европейската комисия (ЕК). 
						Ако законът не бъде приет през септември, страната няма да е изпълнила седемте условия, определени от ЕС, и ще пропусне периода, през който може да получи дата за присъединяване през тази година. Следващото гласуване ще се проведе на 31 декември. 
						Към този момент опозиционните партии отказват да подкрепят закона, като законодателството за езика на обучение продължава да заема централно място в спора. 
						Според Кенет Морисън, специалист по политика на Югоизточна Европа в британския университет „Де Монфор”, не е изненадващо, че опозицията заема толкава твърда позиция по въпроса за езика и гражданството – и двете имат важно място в тяхната програма още от дебатите по конституцията от 2007 г. 
						Ентусиазмът на опозицията се подхранва и от новите резултати от преброяването, които показват, че 44 % от населението на страната говори сръбски, а само 36 % са обявили, че говорят черногорски. 
						След развалянето на постигнатото споразумение между опозиционните партии и премиера Игор Лукшич в средата на август остава въпросът дали парламентът ще приеме измененията в изборния закон. Последният неуспешен опит беше направен на 31 юли. 
						Законът е първото от седемте условия, които ЕК постави на Черна гора, за да даде на страната дата за започване на преговори за присъединяване. 
						Борис Раонич, член на Националния съвет за европейска интеграция, смята, че ако изборният закон не бъде приет скоро, Черна гора ще загуби поне една година от процеса на интеграция в ЕС. 
						Докато страната се отправя по пътя на присъединяването, ще бъде невъзможно да се прикрият проблеми като слабите институции, корупцията и дискриминацията. 
						„Пътят на европейската интеграция на Черна гора навлезе във важен етап. Изменението на изборния закон е една от най-важните реформи. Ето защо тя ще бъде в основата на оценката на Комисията в доклада за напредъка [от 12 октомври]”, заяви за SETimes говорител на еврокомисаря по разширяването Щефан Фюле.
						Морисън допуска, че ако приемането на изборен закон се провали още веднъж, това ще бъде неуспех за правителството на Черна гора по иначе, поне до момента, сравнително гладкия път към членство в ЕС. 
						„[Опозицията] несъмнено ще продължи да настоява за разпускане на парламента и нови избори, обосновавайки се, че сегашното правителство не е легитимно и няма правомощия да преговаря с ЕК. Има вероятност преди края на годината да се състои още едно гласуване по въпроса”, заяви Морисън за SETimes. 
						„Разширяването не заема челно място в дневния ред, докато финансовата криза в еврозоната се задълбочава. Кризата в парламента на Черна гора обаче няма да помогне по въпроса”, заяви Морисън.

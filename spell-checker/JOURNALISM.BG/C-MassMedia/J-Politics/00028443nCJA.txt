Албанският парламент прие нов избирателен кодекс
					20/11/2008
					Често непримирими съперници, демократите и социалистите в Албания този път бяха единодушни по основния въпрос за избирателната реформа. По-малките партии обаче негодуват. 
					От Йонилда Кочи за Southeast European Times от Тирана -- 20/11/08
 
					 
						
Гласоподавателите ще избират нов парламент през юни 2009 г. съгласно новия кодекс. [Гети Имиджис]
						Парламентът прие във вторник (18 ноември) новия избирателен кодекс, консенсус между управляващата Демократическа партия (ДП) и основната опозиционна Социалистическа партия (СП), с надеждата да осигури честни и свободни избори идната пролет. 
						В подкрепа на новия кодекс, който е основан на европейски модели, гласуваха 112 депутати от 140-местния парламент. „Този кодекс ще бъде запомнен не само защото ще осигури свободни и честни избори, но и като велик пример за политическо сътрудничество,” каза съпредседателят на комисията, изготвила законопроекта, демократът Илир Русмайли. 
						Избирателният кодекс завършва законовата рамка, на която ще се базира прилагането на новата избирателна система. 
						Макар че двете основни партии се договориха да изменят сегашния кодекс през април, процесът бе спънат от опозицията на по-малките партии, които протестираха срещу изключването си от избирателните комисии съгласно новия кодекс. Те казват още, че новата регионална система на пропорционално представителство ще намали значително броя на техните места на изборите догодина. 
						Много експерти обаче смятат, че ролята на по-малките партии при съществуващата система е проблематична. И демократите, и социалистите са обвинявани, че нечестно раздуват влиянието на съюзниците си от по-малките партии, за да разширят собствената си властова база в парламента. 
						Десет членове на партиите, между които лидерът на Социалистическото движение за интеграция и бивш премиер Илир Мета, организираха осемдневна гладна стачка в знак на протест. 
						"Това е престъпление срещу конституцията и демокрацията,” каза Мета пред демонстрантите, които скандираха „Срам” пред сградата на парламента. 
						"Вие одобрявате кодекс на кражбите и подкопавате изборите през 2009 г.", каза пред парламента бившият съюзник на Сали Бериша Нард Ндока преди края на стачката. 
						Провеждането на свободни честни избори бе често повтаряно от ЕС изискване към Албания, споменато отново в последния доклад на Европейската комисия за Албания, публикуван по-рано тази седмица. Албания все още не е провела неоспорвани избори, които да отговарят на международните стандарти. Наблюдателите разглеждат следващите общи избори, очаквани през юни, като тест за готовността на Албания за по-нататъшна европейска интеграция. 
						В понеделник представителят на ОССЕ в Албания Роберт Бош призова политическите партии да усъвършенстват новия избирателен кодекс. „Всякакъв дискриминационен елемент трябва да бъде изключен,” каза Бош.

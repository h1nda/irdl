Рен: "БиХ няма да започне преговори по ССА тази година заради блокирането на реформата в полицията"
					15/09/2005
					 
						БРЮКСЕЛ, Белгия -- В сряда (14 септември) еврокомисарят по разширяването Оли Рен потвърди, че Босна и Херцеговина (БиХ) няма да може да започне преговори по Споразумение за стабилизация и асоцииране (ССА) с ЕС тази година поради блокирането на реформата в полицията. "Съжалявам, че бе изпусната възможността да се отпразнуват 10-те години мир с откриване на нова фаза от европейското бъдеще", добави Рен. Той напраи това изказване, след като бе съобщено, че парламентът на Република Сръбска (РС) отново е отхвърлил концепцията за преструктуриране на полицейския сектор на базата на трите основни принципа на ЕС. Службата на върховния представител също излезе в сряда с изявление, в което обвинява РС и управляващата в РС Сръбска демократическа партия за пропуснатата от БиХ възможност. 
						В интервю за "Дневни аваз" от четвъртък премиерът на БиХ Аднан Терзич потърси отговорност и от Сърбия, като обвини Белград, че насърчава обструкционистката политика на РС. (Дневни аваз - 15/09/05; EU Observer, Източници на Службата на върховния представител - 14/09/05)

Ще разчупят ли изборите в БиХ политическия лед?
					05/10/2010
					Анализатори предупреждават, че ако новоизбраните политици не успеят да сложат край на четиригодишния застой, Босна и Херцеговина може след време да се разпадне.
					(Ройтерс, РСЕ/РС, Euobserver - 05/10/10; AФП, ДПА, ФТ, Икономист, ТАЙМ, Гардиън, Ню Йорк Таймс, Евронюз, Телеграф, Уол Стрийт Джърнъл, EurActiv, РСЕ/РС - 04/10/10)
 
					 
						
Преброяване на бюлетините след неделните избори в Босна и Херцеговина. [Ройтерс]
						Анализатори и дипломати изглеждаха скептично настроени в понеделник (4 октомври), че общите избори от края на миналата седмица в Босна и Херцеговина (БиХ) ще спомогнат за прекратяване на политическия застой и дълбоко вкоренените етнически разделения. 
						Бакир Изетбегович, син на военновременния лидер на балканската страна Алия Изетбегович, отбеляза в неделя изненадваща победа, спечелвайки мястото, запазено за босненските мюсюлмани в тристранното председателство. Като умерен политик и заместник-ръководител на основната бошнашка Партия на демократичното действие (ПДД) сега той ще поеме поста от Харис Силайджич от по-твърдолинейната националистическа Партия за БиХ. 
						 Желко Комшич, кандидат от многоетническата Социалдемократическа партия (СДП), който представляваше босненските хървати в председателството през последните четири години, ще запази поста си за още четири. Същото се отнася и за Небойша Радманович от босненската сръбска Партия на независимите социалдемократи (ПНСД), който спечели сръбското място след оспорвана победа над опонента си Младен Иванич. 
						 Както Изетбегович, така и Комшич, също умерен политик, се застъпват за обединена БиХ, докато партията на Радманович твърдо се противопоставя на каквито и да било ходове в такава посока и прокарва идеята за отцепване. 
						Лидерът на ПНСД Милорад Додик, който в неделя спечели президентските избори в Република Сръбска (РС), след като бе премиер на автономната област от 2006 г. насам, многократно е заплашвал, че ще свика референдум за независимост. 
						Ден след изборите Държавният департамент на САЩ призова победителите в изборите "да намерят общ език в името на по-доброто бъдеще" за всички граждани на БиХ. 
						 "Очакваме с интерес сформирането на правителство, ангажирано с решаването на нерешените конституционни и други въпроси, за да може страната твърдо да поеме по пътя към евро-атлантическата интеграция," каза пред репортери в понеделник говорителят на Държавния департамент Филип Кроули. 
						Позовавайки се на практиката от последните 15 години, върховният представител Валентин Инцко изрази съмнение, че национална коалиция ще се сформира преди февруари 2011 г. 
						"Тази година още няма да имаме правителство," каза за "Ройтерс" върховният международен представител в БиХ. 
						Някои анализатори смятат, че ситуацията след изборите няма да направи по-лесни от преди усилията за намиране на общ език. 
						"С подобни твърдолинейни позиции ще бъде трудно да се намери компромис," каза босненският политолог Харис Абаспахич, цитиран в различни репортажи. "Същевременно допълнителното радикализиране на ситуацията няма да помогне на никого, тъй като би могло да тласне РС към изолация." 
						Сречко Латал, анализатор за Балканите в Международната кризисна група, изрази надежда, че победата на умерен бошнак като Изетбегович, който е обещал да работи за стабилизирането на ситуацията в БиХ, ще помогне за прекратяването на политическия застой. 
						 "Надявам се, че [Изетбегович] ще донесе промяна," каза Латал. "Защото, ако ни предстоят още четири години като последните четири, това ще постави страната на ръба на разпадането. А е много малко вероятно страната да се разпадне мирно." 
						Ако това се случи, ще бъде засегнат целият регион, смята Йоанис Армаколас, директор на работната група за Балканите под ръководството на Центъра за стратегически и международни изследвания във Вашингтон и Гръцкия център за европейски изследвания със седалище в Атина. 
						 "Една отслабена и потенциално нестабилна Босна неизменно ще изведе на преден план взаимно подсилваните етнически проблеми в региона, заличавайки напредъка, постигнат през последните десет години," предупреди анализаторът, цитиран от списание "ТАЙМ".

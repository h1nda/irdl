ЮНМИК отрича да са водени тайни преговори с Белград
					07/08/2008
					 
						ПРИЩИНА, Косово -- Няма тайни преговори между ръководителя на ЮНМИК Ламберто Заниер и Белград по въпроси, предложени от генералния секретар на ООН Бан Ки Мун, каза в сряда (6 август) говорителят на ЮНМИК Александър Иванко. Подчертавайки прозрачността на ЮНМИК, Иванко отхвърли повдигнатите от властите в Прищина опасения и каза, че ЮНМИК не води преговори „зад ничий гръб”.
						Също в сряда най-голямата опозиционна партия, Алиансът за ново Косово (АНК), обвини ЮНМИК, че се опитва да легализира сръбските паралелни структури в Косово. „Заниер по-добре да си ходи у дома, ако ще продължава по този начин. По-добре да седне и да прочете конституцията на Косово, а не да я нарушава," заяви АНК. (Лайм, Зери, Коха Диторе - 07/08/08)

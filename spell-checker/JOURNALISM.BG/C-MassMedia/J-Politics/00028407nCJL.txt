Талят призова кипърските гърци да игнорират хардлайнерите в преговорите за обединяване на острова
					17/11/2008
					 
						НИКОЗИЯ, Кипър -- Кипърските гърци трябва да престанат с опитите си да се харесат на църквата и на хардлайнерите, ако искат да постигнат напредък в провежданите преговори за обединяване, предупреди в събота (15 ноември) кипърският турски лидер Мехмет Али Талят. Кипърската гръцка администрация "трябва да се откаже от ходовете, харесващи се на хардлайнерските кръгове”, каза Талят на церемония по случай 25-годишнината от основаването на самопровъзгласилата се Севернокипърска турска република (СКТР). „Не можеш да угаждаш на крайните националисти и в същото време да протягаш ръка за мир на кипърските турци,” подчерта той. Талят осъди също и демонстрациите на кипърски гърци в петък срещу едностранно обявената независимост на СКТР.
						Също в петък кипърският президент Деметрис Христофиас обвини Турция, че не работи за двузонова, двуобщностна федерация, а по-скоро за двудържавно решение на острова. Той окачестви като „непочтени” опитите на турската страна да убеди международната общност, че „в Кипър има два народа, а не две общности”. (Хюриет - 16/11/08; Анадолска информационна агенция, АФП, СНА, Фамагуста Газет - 15/11/08)

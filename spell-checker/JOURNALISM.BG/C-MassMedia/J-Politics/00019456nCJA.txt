Десните партии в България още не са се споразумели за свой кандидат за президент 
					02/08/2006
					Осем български десни партии се опитват да се споразумеят за свой общ кандидат за президентските избори в страната на 22 октомври. Последният им опит завърши без успех във вторник. 
					(Новинар - 02/08/06; Агенция София Нюз, София Ехо, Всеки ден, Медиапул, Дневник - 01/08/06; Ангъс Рийд - 19/07/06)
 
					 
						
Десните партии не могат да определят кандидат, който да се противопостави на сегашния президент Георги Първанов, за когото се очаква да се кандидатира отново. [Гети Имиджис]
						След няколкомесечни опити да постигнат споразумение за общ кандидат за президентските избори на 22 октомври осем български десни партии отново не успяха да изгладят различията си във вторник (1 август). 
						Само четири от партиите -- "Демократи за силна България" (ДСБ), Съюзът на демократичните сили (СДС), Съюзът на свободните демократи и Демократическата партия -- потвърдиха подкрепата си за председателя на Конституционния съд Неделчо Беронов. Останалите четири партии, които включват две земеделски партии, Вътрешната македонска революционна организация и "Гергьовден", все още не са взели решение, като някои от тях заявиха, че са необходими допълнителни разговори. 
						78-годишният Беронов бе номиниран за поста от ДСБ в началото на юли. Три седмици по-късно лидерът на СДС Петър Стоянов, който през 2001 г. изгуби битката за втори президентски мандат и бе обявил решението си да се кандидатира отново за изборите тази година, неочаквано се отказа от намеренията си, като каза, че ще подкрепи Беронов. 
						"СДС ще работи упорито за победа на президентските избори," каза Стоянов при обявяването на решението си. 
						Междувременно, като изрази загриженост от неуспеха на осемте партии да представят общ, подкрепян от всички кандидат, съветът на Българския земеделски народен съюз - Народен съюз номинира за поста своя лидер, Анастасия Мозер. 
						След срещата във вторник лидерът на "Гергьовден" Любен Дилов е казал, че Беронов и Мозер са уважани хора и консултациите трябва да продължат. Но според съобщенията партията би предпочела за кандидат на десните партии да бъде избран Стоянов, лидерът на ДСБ Иван Костов или кметът на София Бойко Борисов. 
						Мнозина смятат, че споразумениетo за общ кандидат е единственият шанс на десните сили за победа. 
						Сегашният президент Георги Първанов, който бе лидер на Българската социалистическа партия, преди да стане президент през 2001 г., е един от най-популярните политици в България. Мнозина смятат, че той ще се кандидатира отново тази година, но той все още не е потвърдил това. 
						Проучване на общественото мнение, проведено неотдавна от Националния център за изследване на общественото мнение преди оттеглянето на Стоянов, показа, че 34,6 % от участниците в проучването биха гласували за Първанов. 
						С подкрепа от 4,5 % Стоянов бе на трето място след Борисов, неофициалния лидер на "Граждани за европейско развитие на България", който бе подкрепен от 14,8 % от участниците в проучването. 
						Обикновено класиран сред най-популярните политици в проучванията, кметът на София и бивш главен секретар на Министерството на вътрешните работи каза миналата седмица, че не смята да се включва в президентската надпревара. Той обаче загатна, че неговата формация може да излезе със свой собствен кандидат. 
						Беронов е уважаван и "вероятно много добър човек," каза Борисов. Но той добави, че България се нуждае от енергичен президент, като се имат предвид задачите и предизвикателствата пред страната като член на ЕС. По план България трябва да се присъедини към Съюза на 1 януари 2007 г. 
						Беронов не е член на политическа партия и не е играл важна роля извън юридическите кръгове. Все още не е ясно дали той ще може да мобилизира и обедини предполагаемите 2 милиона привърженици на десните партии.

Двете най-големи партии в Косово сключиха споразумение за сформиране на управляваща коалиция
					07/01/2008
					 
						ПРИЩИНА, Косово, Сърбия -- Лидерът на Демократическата партия на Косово (ДПК) Хашим Тачи и лидерът на Демократичната лига на Косово (ДЛК) Фатмир Сейдиу постигнаха споразумение за сформиране на нова управляваща коалиция в Косово, каза в събота (5 януари) заместник-председателят на ДПК Хайредин Кучи. Според Кучи двете партии са приключили преговорите и са готови да подпишат споразумение. Според него ДПК ще излъчи министър-председателя и ще поеме седем министерства, а ДЛК ще номинира заместник министър-председател и петима министри. Етническите малцинства ще поемат останалите три министерства. Подробностите във връзка с новата коалиция и нейната платформа ще бъдат обявени на заседанието на парламента в сряда.
						По време на петъчната учредителна сесия на парламента бившият министър-председател на Косово Байрам Реджепи от ДПК каза, че Косово ще получи своята независимост от Сърбия до три месеца. (Kosovalive, РТК, Телеграфи, Б92, Синхуа - 06/01/08; ДПА, Дойче Веле, ЮПИ, Синхуа - 05/01/08; Гласът на Америка, Б92, Фокус, Ал Джазира - 04/01/08)

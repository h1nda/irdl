Според наблюдателите управляващата коалиция в Черна гора печели парламентарните избори 
					11/09/2006
					Черногорският премиер Мило Джуканович, чиято управляваща коалиция спечели парламентарните избори в неделя, обеща да ускори евроатлантическата интеграция на адриатическата република. 
					(AФП, БиБиСи, EuroNews, Гардиън, Ню Йорк Таймс, Блумбърг, Файненшъл Таймс - 11/09/06; AП, Ройтерс, ДПA, AФП, БиБиСи, Гласът на Америка, РСЕ/РС, Б92 - 10/09/06)
 
					 
						
Жена гласува в избирателна секция в Подгорица. [Гети Имиджис]
						Часове след затварянето на избирателните секции черногорският премиер Мило Джуканович каза в понеделник (11 септември), че неговата лявоцентристка коалиция е спечелила абсолютно мнозинство на първите парламентарни избори в страната след края на съюза й със Сърбия през май. 
						"Определено мога да кажа, че имаме 42 и в момента се борим за 43-и мандат," е казал той пред поддръжници в Подгорица, цитиран от AФП. 
						След като вече са преброени 97 % от гласовете от изборите в неделя, наблюдатели от Центъра за мониторинг казаха, че управляващата коалиция, която включва Демократичната партия на социалистите на Джуканович (ДПС) и Социалдемократическата партия (СДП), е спечелила 41 от местата в 81-членния парламент на страната. 
						Друга организация, Центърът за демократичен преход (ЦДП), също заяви, че коалицията ДПС-СДП ще вземе 41 места. Наблюдателите от ЦДП съобщиха, че трипартийната опозиционна коалиция, водена от Социалистическата народна партия на Предраг Булатович, е спечелила 11 места, като пред нея е "Сръбска листа", която изглежда е спечелила 12 места. 
						Движението за промяна, бивша неправителствена организация, която наскоро се регистрира като политическа партия, спечели 11 места. Пет по-малки партии и коалиции ще си поделят останалите шест места, предвиждат от ЦДП. 
						Изборите в неделя се проведоха по-малко от четири месеца след референдума за независимост на Черна гора. На 21 май гласуваха над 85 % от всичките близо 485000 избиратели в страната. Този път обаче избирателната активност не е надвишила 66,5 %, по предварителни данни. 
						44-годишният Джуканович, който през последните 15 години е бил както премиер, така и президент на Черна гора, и който води силна кампания в защита на независимостта преди референдума през май, нарече последната си победа "триумф за проевропейската политика в Черна гора". Той обеща също да ускори реформите, необходими за евроатлантическата интеграция на страната и да работи за привличане на особено необходимите чужди инвестиции. 
						"Черна гора е твърдо стъпила на пътя към Европа и има ръководство, което … може да направи съществени стъпки към европейската интеграция," каза Джуканович в неделя. "Утре ще насочим вниманието си с подновена енергия към нови успехи, за да направим Черна гора още по-демократична, по-развита икономически, с повече работни места и по-високи заплати." 
						В понеделник ОССЕ посочи в съобщение за пресата, че изборите са протекли до голяма степен в съответствие с демократичните стандарти, но предупреди, че трябва да се обърне внимание на няколко появили се отново предизвикателства. Проблемите включват обвинения в купуване на гласове, оплаквания от натиск върху гласоподавателите, пристрастно отразяване в медиите и промени в избирателния закон след насрочването на изборите, казаха от ОССЕ. 
						Но в общи линии "народът на най-младата държава в света може да се гордее, че първите избори след обявяването на независимостта отговарят на международните стандарти," каза ръководителят на парламентарната делегация на ОССЕ Жоао Соареш. 
						Официалните резултати се очакват по-късно в понеделник.

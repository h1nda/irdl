Сръбският парламент осъди зверствата в Сребреница
		01/04/2010
		ЕС приветства сръбската декларация, осъждаща зверствата, извършени от босненските сърби през 1995 г. В резолюцията обаче се отбягва думата геноцид.
		От Бояна Милованович за Southeast European Times от Белград -- 01/04/10
 
		 
			
Сръбският президент Борис Тадич представи преди три месеца резолюцията, осъждаща зверствата през 1995 г. в Сребреница. [Гети Имиджис]
			С историческа декларация сръбският парламент осъди зверствата срещу близо 8 000 момчета и мъже, босненски мюсюлмани, в Сребреница, извършени през юли 1995 г. от армията и полувоенните формирования на босненските сърби. Това се смята за едно от най-големите кланета в историята на Европа след Втората световна война. 
			Декларацията, в която бе пропусната думата "геноцид" заради политически свади, бе приета от парламента в сряда (31 март). 
			Дебатът продължи над 12 часа, като и без това напрегнатата атмосфера бе допълнително изострена от бомбена заплаха пред сградата. Докато полицията проучваше сигнала, който се оказа фалшив, дебатът в сградата продължи. В крайна сметка бе приет документ, в който парламентът изказва съболезнования на жертвите и се извинява на техните семейства за непредотвратяването на масовите убийства. 
			 Върховният представител на ЕС за външната политика, Катрин Аштън, и еврокомисарят по разширяването Щефан Фюле заявиха в общо изявление, че декларацията за Сребреница е важна крачка за Сърбия в осмислянето на неотдавнашното й минало и ще помогне за помиряването на бившите югославски републики. 
			Аштън и Фюле подчертаха, че освен декларацията Сърбия е поела и други сериозни ангажименти към жертвите и международната общност, включително арестуването на двамата оставащи на свобода обвиняеми във военни престъпления - Ратко Младич и Горан Хаджич - и пълно сътрудничество с трибунала на ООН за военни престъпления. Всички тези неща, заяви ЕС, са от решаващо значение за перспективите на Сърбия за членство в ЕС. 
			Президентът Борис Тадич каза, че от една страна, резолюцията е демонстрация на патриотизъм и уважение към жертвите, а от друга, принос към усилията за помиряване в региона. 
			 Лидерите на босненските сърби обаче заявиха, че от нея няма нужда, настоявайки упорито, че декларацията откроява престъпленията в Сребреница, а пренебрегва други, извършени през 90-те години на миналия век. 
			Откакто Тадич обяви преди три месеца намерението си да прокара декларацията, обществеността се раздели в мнението си по проблема, особено по въпроса дали убийствата са били равносилни на геноцид. 
			 Националистическата Сръбска радикална партия настоява, че геноцид не е имало и че Младич - военновременният главнокомандващ на въоръжените сили, лоялни на Република Сръбска - е герой. 
			Либералдемократическата партия (ЛДП), ръководена от Чедомир Йовинович настоя декларацията да включи дефиницията на Международния съд (МС), който в свое решение от 2007 г. по съдебното дело на Босна и Херцеговина срещу тогавашния съюз между Сърбия и Черна гора го определи като "геноцид". 
			 В окончателната версия, приета от парламента, решението на МС бе цитирано, без да се използва думата "геноцид". 
			Депутатът националист Слободан Самарджич настояваше, че не трябва да се "открояват само жертвите на един народ" през 90-те години на миналия век. Томислав Николич, лидер на опозиционната Сръбска прогресивна партия, добави, че "един цял народ не трябва да се извинява за действията на отделни лица". 
			Депутати от управляващата коалиция обаче смятат, че декларацията представлява повратен момент в пътуването на Сърбия към модерно, демократично и европейско общество. 
			"Осъждайки потресаващите престъпления срещу бошнаците в Сребреница, отдавайки почит на жертвите и изразявайки състрадание към техните семейства, днес ние поемаме отговорността за сваляне на тежкото бреме от себе си, което отделни лица оставиха върху плещите ни и плещите на нашите бъдещи поколения," каза Нада Колунджия, депутат от партията "За европейска Сърбия". 
			Драгица Мишич, на 50 г., адвокат от Белград, каза, че приемайки декларацията, Сърбия е забравила за своите собствени жертви. "Трябва да почитаме всички жертви еднакво. Така излиза, че нито един сърбин не е загинал в тези конфликти, а дори и да е бил убит един сърбин, този член на нашия собствен народ изглежда има по-малка ценност," каза той за SETimes. 
			 Мирко Селич, на 43 години, смята,че резолюцията е била излишна на този етап. "Сърбия има по-важни проблеми от миналите конфликти. Всичко, свързано с декларацията, е само загуба на време," каза той за SETimes. 
			Йелена Данилович, студентка на 22 г., мисли обаче другояче. 
			"Трябва да приключим с тези въпроси и да вървим напред, по тази причина мисля, че документът бе правилно приет," каза тя.

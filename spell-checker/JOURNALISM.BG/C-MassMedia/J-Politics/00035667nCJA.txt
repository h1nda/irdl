Израелският президент приветства партньорството с Румъния
					16/08/2010
					Посещението на Шимон Перес миналата седмица показа задълбочаване на отношенията. 
					От Паул Чокою за Southeast European Times в Букурещ – 16/08/10
 
					 
						
"Виждам една демократична Румъния, устремена към еднa от първите позиции в Европа", заяви израелският президент Шимон Перес (вляво). [Виктор Барбу/SETimes]
						Израелският президент Шимон Перес похвали "нова Румъния" по време на тридневно посещение в Букурещ миналата седмица. Той увери своя колега Траян Бъсеску, че приятелството между двата народа ще продължи и в далечното бъдеще. 
						"Бил съм на посещение в Румъния три пъти и всеки път виждам една различна Румъния. Сега виждам една демократична Румъния, която се е устремила към една от първите позиции в Европа", каза Перес в четвъртък (12 август) на съвместна пресконференция с Бъсеску. 
						"За Израел Румъния не е просто точка в историята или географията, а цяла историческа глава. Ние никога няма да забравим, че по време на най-тъмния период за Европа, по време на нацизма, румънците спасиха живота на 400 000 евреи, които [по-късно] дойдоха в Израел и допринесоха и все още допринасят за изграждането на Израел," каза Перес. 
						"Между нашите народи съществува приятелство, което няма да приключи, а ще продължи във времето и историята", добави той и отбеляза, че половин милион израелци изпращат поздрави от Румъния. 
						Разговорите с румънските лидери - включително Бъсеску, председателя на Сената Мирча Джоана и председателя на долната камара Роберта Анастасе - се съсредоточиха върху двустранното сътрудничество в областта на отбраната, технологиите, образованието, бизнеса и туризма и върху регионални проблеми като мирния процес в Близкия изток. 
						Подписани бяха две споразумения - едно за сътрудничеството в областта на културата, образованието и науката, и другото върху поправка на съществуващ протокол за увеличаване на инвестициите. 
						Перес също присъства на религиозна служба в памет на шест израелски летци, които загинаха, когато хеликоптерът им се разби в Карпатите по време на военно учение в края на юли. 
						Бъсеску също го увери, че Румъния подкрепя безрезервно последния пакет от санкции, приети от Съвета за сигурност на ООН срещу Иран. 
						"Ние отхвърляме идеята, че Иран може да притежава ядрено оръжие", каза Бъсеску и призова за дипломатическо решение на въпроса. "Румъния ще бъде лоялен партньор на НАТО, в която организация тя членува, и лоялен партньор на Израел." 
						 "Посещението на президента Перес бе историческо, тъй като е първото посещение, направено от президент на Държавата Израел в Румъния", заяви за SETimes израелският посланик в Букурещ Давид Орен. 
						"Посещението бе възможност за укрепване и задълбочаване на отличните двустранни отношения между Израел и Румъния във всяко отношение. То показа значението, което двете страни отдават на тези специални отношения", каза Орен. 
						"Нещо повече, то бе възможност за търсене на начини за по-нататъшно укрепване на отношенията особено що се отнася до сътрудничеството в областта на икономиката и научните изследвания," добави той. 
						В реч по време на церемония в Мемориала на Холокоста, Перес заяви, че Румъния смело е поела отговорност за ролята си по време на Втората световна война. 
						Центърът "Шимон Визентал" обаче разкритикува израелския президент в петък за това, че не е заклеймил зверствата, извършени от военновременния режим на Ион Антонеску. 
						В доклад от 2004 г. на комисия за Холокоста се прави заключението, че 280 000 евреи и 11 000 роми са били убити по време на режима на Антонеску.

Македонският президент призовава за политически консенсус по въпросите на децентрализацията на властта
21/11/2003
 
СКОПИЕ, Македония -- Президентът Борис Трайковски призова в четвъртък (20 ноември) за политически и обществен консенсус, необходим за приемането на пакета от законопроекти за децентрализация на властта. Трайковски каза, че коалиционните партньори на правителството, страните по Охридското рамково споразумение, опозицията и управляващите партии ще проведат поредица от срещи по въпроса през следващите дни. Децентрализацията на властта е последното условие за пълното изпълнение на Охридското споразумение. Апелът на Трайковски бе направен по време на откриването на Третия форум на гражданското общество, който разглежда въпроси, свързани с човешките права, върховенството на закона, образованието, религиите и околната среда.
Също в четвъртък външният министър г-жа Илинка Митрева се срещна в Брюксел с генералния секретар на НАТО, лорд Джордж Робъртсън. В отговор на препоръката на Робъртсън за подобряване на координацията между всички министерства, тя каза, че правителството планира да назначи координатор по евро-атлантическа интеграция. Митрева също така го запозна накратко с напредъка на кампанията за доброволно събиране на оръжието в Македония. (Утрински весник - 21/11/03; MИA, A1 ТВ, Макфакс - 20/11/03)

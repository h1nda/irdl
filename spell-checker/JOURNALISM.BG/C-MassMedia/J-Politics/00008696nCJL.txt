Международни наблюдатели оценяват местните избори в Албания
15/10/2003
В своя предварителен доклад за местните избори в Албания международните наблюдатели заявяват, че страната е отбелязала забележителен прогрес към изпълнение на международните стандарти, независимо от някои нередности.
От Арди Пулай за Southeast European Times в Тирана - 15/10/03
 
 
Албанците се явиха пред урните в неделя (12 октомври), за да изберат общински ръководства в рамките на вот, който се разглежда като тест за напредъка на страната към демокрация и като проверка за относителната сила на правителството и опозицията.
Избирателните секции бяха отворени в 7 часа сутринта, а повечето бяха затворени 12 часа по-късно, с изключение на местата, където все още имаше опашки от избиратели, чакащи да подадат своя глас. В Тирана избирателните секции останаха отворени цял час след като бяха забелязани групи от чакащи избиратели.
Около 2.7 млн регистрирани гласоподаватели в страна с население от 3.1 млн. души имат право да избират местните ръководства в 380 градски и селски общини. Според говорителя на Централната избирателна комисия (ЦИК) Ертон Синани активността е била около 52%.
Управляващата социалистическа партия (СП) и основната опозиционна Демократическа партия (ДП) оповестиха свои данни за резултатите, като ДП се оплака от пропуски при избирателните списъци, отправяйки обвинения, че това е преднамерен опит от страна на социалистите да бъдат изключени привърженици на ДП от участие в изборите. Председателят на ЦИК Илириан Целибаши обаче определи тези нередности като "технически, а не политически проблеми", произтичащи от неточна регистрация.
Около 2,000 местни наблюдатели и 230 от ОССЕ и ОДИПЧ упражняваха мониторинг върху изборите в приблизително 4,700 избирателни секции. В предварителния доклад на наблюдателите се посочват проблеми, свързани с избирателните списъци, които обаче не са повлияли върху изхода от изборите и не са били резултат от политическа намеса. Посланик Робърт Бари от ОДИПЧ заяви на пресконференция в Тирана, че изборите са демонстрирали напредък, но същевременно подчерта нуждата от подобрения.
Наблюдателите съобщават и за проблеми при разпространението на материали и подготовката на членове на избирателните комисии. Като цяло обаче докладът констатира, че ЦИК е успяла да управлява процеса по професионален, прозрачен и обективен начин. В него освен това се дава висока оценка на ролята на полицията по време на изборите.
Междувременно албанският президент Алфред Моисиу даде висока оценка на длъжностните лица, полицията и тайните служби във връзка с помощта им за осигуряване на нормален изборен процес. Според президентската администрация президентът е разговарял с Нано и лидера на ДП Сали Бериша, отправяйки им благодарност за това, което той е определил като " цивилизована кампания".
Четвъртите поред местни избори в Албания след установяването на многопартийна демокрация през 1991 година бяха организирани съгласно нов Избирателен кодекс. Гласоподавателите избраха членове на местни съвети и местни ръководства в 65 общини, 308 комуни и 11 общински района в Тирана.

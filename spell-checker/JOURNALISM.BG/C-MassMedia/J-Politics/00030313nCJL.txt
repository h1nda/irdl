ЕС призова за провеждане на свободни избори в Албания
					19/05/2009
					 
						БРЮКСЕЛ, Белгия -- В понеделник (18 май) ЕС отново подчерта, че Албания трябва да осигури провеждането на свободни и честни избори през юни, които да съответстват на международните стандарти, за да увеличи своите шансове за получаване на статут кандидат-членка на ЕС. Подходящите мерки включват достоверни избирателни списъци, улесняване на достъпа до нови лични карти за всички граждани, които нямат паспорти, и сътрудничество с наблюдателите на изборите. Всичко това беше посочено в съвместно изявление, публикувано след първото заседание в понеделник на Съвета за стабилизация и асоцииране ЕС-Албания.
						Други новини от понеделник -- Албанската управляваща Демократическа партия (ДП) избра бившия министър на правосъдието Алдо Бумчи за председател на партийната организация в Тирана за следващите четири години. ДП не успява да спечели кметските избори в Тирана от 2000 г. насам. (Шкип, Синхуа - 19/05/09; Топ Ченъл, Лайме, Топ Нюз, Ора Нюз, Шекули, Гласът на Америка - 18/05/09)

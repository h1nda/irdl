Косовската опозиция заплашва с нов бойкот, ако Пацоли се кандидатира за президент
					04/04/2011
					
						ПРИЩИНА, Косово -- Основната опозиционна партия, Демократичната лига на Косово (ДЛК), отново ще бойкотира гласуването за нов президент, ако между партиите не бъде постигнат общ консенсус за кандидата. Лидерът на партията Иса Мустафа обяви това след среща в неделя (3 април) на Генералния съвет на ДЛК. "Изборът на президент трябва да стане в резултат на политическо споразумение, което да изразява интересите не само на управляващите политически структури, но и тези на опозицията, а именно на гражданите на Република Косово," каза Мустафа пред репортери след срещата. 
						Други две опозиционни партии, движението "Ветевендосе" и Алиансът за бъдещето на Косово, също посочиха, че ще бойкотират заседанието, ако Беджет Пацоли отново се кандидатира за президент. Миналата седмица Конституционният съд реши, че изборът му от парламента е бил в нарушение на конституцията. (Еспрес, Зъри, Коха Диторе, Косова Сот - 04/04/11; TВ 21, Клан Косова, Кохавижън - 03/04/11)

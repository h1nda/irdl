Турски главен прокурор твърди, че Ердоган няма право да участва в специалните избори
08/01/2003
 
АНКАРА, Турция -- Главният прокурор на Върховния апелативен съд Сабих Канадоглу отбеляза във вторник (7 януари), че лидерът на управляващата партия Реджеп Тайип Ердоган няма право да участва в насрочените извънредни избори в провинцията Сиирт. Канадоглу обясни, че кандидат, който има забрана за участие в първоначалните избори на 3 ноември, не може да участва в повторните избори. Председателят на Висшата избирателна комисия (ВИК) Туфан Алган обаче отхвърли твърдението на Канадоглу, наричайки го субективно и непредставляващо никоя държавна институция. Според официални представители на Партията на справедливостта и развитието, крайната дума по легитимността на кандидатурата на Ердоган ще има ВИК. При победа в изборите той вероятно ще заеме премиерския пост. (Хюриет - 08/01/03; Анадолска агенция, ТРТ, Дюня - 07/01/03)

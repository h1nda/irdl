Косовският президент Пацоли посети северната граница 
					08/03/2011
					 
						ПРИЩИНА, Косово -- В понеделник (7 март) президентът Беджет Пацоли посети северните граници със Сърбия, придружен от командващия на КФОР генерал Ерхард Бюлер. Те пътуваха с два хеликоптера на КФОР до ГКПП-та, контролирани от косовската полиция и митнически служители на ЮЛЕКС. „Целта на посещението ми там беше да окуража хората, които работят в митническите пунктове, да продължат работата си и да предам посланието, че те не са сами там и са под грижите на косовските институции”, каза Пацоли. Пропускателните пунктове нe налагат мита върху вносните стоки, а те само се регистрират от ЮЛЕКС, което е икономическа тежест за властите в Прищина. 
						Представители на сръбските паралелни структури в северната част на страната осъдиха визитата на Пацоли като провокация в навечерието на преговорите между Прищина и Белград. (Клан Косова, ТВ 21, Кохавижън, РТК - 07/03/11)

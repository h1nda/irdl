Ръководителят на мониторинговата мисия на ОССЕ се надява, че албнските избори ще демонстрират политическа зрялост
					15/02/2007
					 
						ТИРАНА, Албания -- Ръководителят на мисията за наблюдение на ОССЕ/ОДИЧП Йорген Грунет заяви в сряда (14 февруари), че се надява местните избори в неделя да се проведат в атмосфера на политическа зрялост, отличаваща се със спокойствие и честност. В интервю за Албанската обществена телевизия Грунет отбеляза, че макар гласуването да е било предшествано от политическа криза, споровете са били решени и всички партии трябва да приемат резултатите от изборите. 
						Междувременно нов инцидент помрачи последните етапи на кампанията. Рано в четвъртък сутринта бомба нанесе щети на ресторант, който кметът на Тирана Еди Рама бе напуснал само минути по-рано. Той присъствал на празненство по случай рождения ден на свой сътрудник. Пострадали няма. Американският посланик в Албания Марси Райс призова за пълно разследване. (Албейниън Нюз, Фокус - 15/02/07; EU Business - 14/02/07)

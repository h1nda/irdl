Албанският президент Топи: "Изборите ще се проведат по график"
					22/04/2009
					 
						ТИРАНА, Албания -- Във вторник (21 април) президентът Бамир Топи отхвърли спекулациите за възможно отлагане на парламентарните избори на 28 юни поради трудности в издаването на личните карти. Той призова също така всички политически партии да спрат споровете по успешното протичане на процеса. "Тези дебати вредят на процеса и са погрешна стъпка за албанската политика", заяви Топи.
						Други новини от вторник -- Съд във Вльора осъди етническия грък Васил Болано, кмет на южния град Химара, на шест месеца затвор за злоупотреба с власт. Той беше подсъдим заради издадената заповед за премахване на пътните знаци в Химара през декември 2007 г., когато той излезе с аргумента, че знаците трябва да бъдат изписани и на гръцки език. Прокуратурата заяви, че действията на Болано са нанесли щети за почти 170 000 евро. Кметът трябва да заплати глоба от 3 800 евро и не може да заема обществени длъжности в продължение на три години. Партиите, представляващи гръцкото малцинство в Албания, критикуваха присъдата като "политически мотивирана и ксенофобска". (Лайме, Топ Чанъл, Клан, Balkan Web, Алсат, Шекули, Тема, Телеграфи, АП, АФП - 21/04/09)

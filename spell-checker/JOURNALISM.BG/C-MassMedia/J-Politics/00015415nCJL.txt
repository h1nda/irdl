Три партии от РС изпратиха писма в подкрепа на продължаването на преговорите за реформа в полицията
					28/07/2005
					 
						САРАЕВО, Босна и Херцеговина (БиХ) -- В сряда (27 юли) три партии от Република Сръбска (РС) -- управляващата Сръбска демократическа партия (СДП), главната опозиционна партия Съюз на независимите социалдемократи (СНСД) и Демократичният национален съюз (ДНС) -- изпратиха писма в подкрепа на продължаването на политическите преговори за реформата в полицията, както поиска върховният представител Пади Ашдаун. Неговата говорителка, Лиляна Радетич, каза пред вестник "Независне новине", че СДП, СНСД и ДНС ясно са изразили подкрепата си в писмена форма, след като Ашдаун ги е критикувал, че по-рано тази седмица не са изпратили представители на последната среща по въпросите на преструктурирането на полицията. Междувременно премиерът на БиХ Аднан Терзич каза в сряда, че е готов да свика нови преговори до края на тази седмица. Реформата в полицията е основно изискване за започване на преговори за стабилизация и асоцииране с ЕС. (Независне новине - 28/07/05)

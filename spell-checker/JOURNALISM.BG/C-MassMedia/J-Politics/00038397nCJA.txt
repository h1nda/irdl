Разследване на политическите убийства в Косово
					04/05/2011
					Политическите партии си размениха обвинения в организиране на убийства на опоненти, предизвиквайки призиви за провеждане на разследване.
					От Мухамет Брайшори за Southeast European Times от Прищина – 04/05/11
 
					 
						
Косовският парламент може да разпореди да се разследват твърденията, че Косовската разузнавателна служба е служила като инструмент за политическо сплашване. [Ройтерс]
						Парламентът трябва да реши дали да започне разследване на дейността на Косовската разузнавателна служба (ШИК) - предвоенната и следвоенната организация на тайните служби. Една от политическите партия, Алиансът за бъдещето на Косово (АБК), твърди, че разузнавателната служба е функционирала като инструмент на Демократическата партия на Косово (ДПК) на премиера Хашим Тачи. 
						Според Бурим Рамадани от АБК разследването на дейността, законността и задачите на ШИК ще бъде едно от най-важните след конфликта от 1999 г. 
						„Гражданите на Косово трябва да знаят дали ШИК е била престъпна организация, или орган, който е служил на интересите на народа..., трябва да знаем как е била финансирана организацията, как е функционирала и какво е правила”, заяви той. 
						Председателят на парламента Якуп Красничи, член на ДПК, обаче разкритикува предложението, като го определи като „объркано искане, което трябва да бъде изяснено, преди парламентът да вземе решение по него”. 
						Междувременно ДПК внесе свое искане за разследване на политическите убийства след 1999 г., в което се твърди, че АБК е поръчала убийствата на политически опоненти, което партията отрече. 
						Разкриването на истината за политическите убийства след 1999 г. е голямо предизвикателство за парламента, твърди анализаторът по въпросите на сигурността Гранит Салиху. 
						„Ясно е, че убийствата са насочени към определени групи. За обществеността всички те са политически мотивирани, но и досега не са разкрити”, каза той за SETimes, като добави, че полицията и съдебната система като цяло не са разследвали тези случаи. 
						Салиху обаче смята, че започването на разследване сега ще създаде нови проблеми. „В крайна сметка някои ще кажат, че резултатите са политически мотивирани, и нищо няма да бъде решено, просто ще се появи още един проблем”, каза той. 
						Що се отнася до съдбата на внесените в парламента предложения, Салиху твърди, че или и двете ще бъдат одобрени, или и двете ще бъдат отхвърлени, като обясни, че резултатът зависи „от политическата сделка, която ще последва”. 
						Председателят на парламентарната група на ДПК Адем Грабовци каза за SETimes, че неговата партия е готова да подкрепи разследването на ШИК, но парламентът трябва да подкрепи и решението за политическите убийства. 
						„Трябва да осъзнаем, че политическите убийства все още тероризират гражданите на Косово, и затова трябва да установим истината, какво наистина се е случило през този период”, каза Грабовци. 
						Шестима настоящи депутати от ДПК са признали, че са били членове на ШИК. 
						Иса Мустафа, кмет на Прищина и лидер на Демократичната лига на Косово (ДЛК), заяви, че ШИК се е реорганизирала и реинтегрирала в държавните институции. 
						„Хората, които служеха в ШИК, сега са част от полицейските сили, но използват същите методи като бившето югославско Управление за държавна сигурност (УДБА)”, заяви той.

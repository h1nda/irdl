Социалистите бойкотираха президентските избори в Албания
					12/06/2012
					Управляващата Демократическа партия издигна вътрешния министър Буяр Нишани за президент въпреки възраженията на Социалистическата партия.
					От Southeast European Times -- 12/06/12
 
					 
						
Буяр Нишани, новият албански президент, в прегръдка с премиера Сали Бериша, вдясно, след гласуването в парламента в понеделник (11 юни). [Ройтерс]
						Новият албански президент бе избран само от управляващата Демократическа партия в понеделник (11 юни), тъй като Социалистическата партия отказа да участва в четвъртия кръг на гласуването, което допълнително разделя страната и хвърля съмнение върху стремежите й за членство в ЕС. 
						Буяр Нишани, вътрешен министър, бе избран със 73 на 76 гласа в 140-местния парламент. Той бе третият избор на управляващите демократи. Джезаир Заганьори оттегли името си от надпреварата миналата седмица, след като не успя да спечели първите три кръга на гласуването, а вторият номиниран кандидат, Артан Ходжа, се оттегли преди гласуването в понеделник по причини, които не обясни. 
						Нишани поема поста от президента Бамир Топи, чийто петгодишен мандат свършва на 24 юли. 
						За разлика от предишните кръгове, които изискваха мнозинство от три пети в парламента, гласуването в понеделник изискваше обикновено мнозинство. Западните държави призоваха Албания, която два пъти подава заявление за членство в ЕС, да се обедини зад един кандидат в ранен кръг от гласуването, за да се облекчи политическото напрежение. 
						Демократите и социалистите обаче не можаха да се договорят. Социалистите блокираха опита на ДП да прокара своя кандидат Заганьори през парламента миналата седмица, но отказа да номинира свой кандидат. СП заяви, че е задължение на ДП като управляваща партия да предложи алтернативи за дискусии и дебат. 
						Лидерът на СП Еди Рама заяви пред репортери, че победата на Нишани е удар върху надеждите на Албания да се присъедини към ЕС. 
						"Невероятно е, че един министър става президент... в този исторически, деликатен момент," каза Рама. "Как можаха да предложат кандидат, който представлява изключително Демократическата партия?" 
						Бившият ръководител на Социалистическата партия и бивш премиер, Фатос Нано, публично бе помолил Рама да го подкрепи като неин кандидат. Рама обаче каза, че бъдещият президент не трябва да бъде човек, силно ангажиран с политиката. 
						ЕС настоява за демократични реформи, преди да приеме Албания за членка. 
						"Ролята на президента за укрепване на независимостта на държавните институции в Албания и подпомагане на обединяването на усилията й ще бъде от решаващо значение за Албания, за да може тя успешно да се пребори с предизвикателствата по пътя си към Европейския съюз," каза в изявление посланикът на ЕС в Албания, Еторе Секуи. 
					
				
			
					 
					
 
 

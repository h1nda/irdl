Лайчак призна, че ФБиХ има политически и икономически проблеми
					12/08/2008
					 
						САРАЕВО, Босна и Херцеговина (БиХ) -- Върховният представител Мирослав Лайчак заяви, че състоянието на Федерация БиХ (ФБиХ) не е добро нито в политически, нито в икономически аспект, и според него причината е в участието на четири партии в правителството - Партията на демократичното действие, Партията за БиХ, Хърватския демократичен съюз и Хърватския демократичен съюз 1990 г. В интервю за вестник “Вечерни Лист” в неделя (10 август) Лайчак добави, че съществуващата в момента практика на пренебрегване на малцинствата и налагане на волята на мнозинството на хърватските министри на заседанията на правителството не са най-добрият начин за постигане на напредък в БиХ. Той заяви, че противоречията в правителството на ФБиХ показват слабо развита политическа култура при търсенето на компромис или вземането на решения с консенсус. Лайчак отново подчерта, че политическият процес може да бъде подобрен чрез промени в конституцията, които според него трябва да бъдат основен приоритет на БиХ заедно с интеграцията в ЕС.
						В понеделник Лайчак отново призова за постигането на компромис по въпроса за държавната собственост, като каза, че това, както и положителната оценка на Съвета за прилагане на мира, ще бъдат най-трудните за изпълнение критерии за закриването на Службата на върховния представител. По време на среща със Златко Лагумджия, лидер на основната опозиционна партия във ФБиХ, Социалдемократическата, Лайчак отбеляза, че тъй като в конституцията на БиХ не се посочва кое равнище на държавното управлението получава контрол върху активите, необходимо е да бъде постигната политическа договореност. (РТРС, СРНА, Дневни Аваз, Онаса, СВП - 11/08/08)

Европейските лидери изпратиха поздравления до новия президент на САЩ 
					21/01/2009
					Държавните глави изпратиха поздравления до президента на САЩ Барак Обама по случай встъпването му в длъжност във вторник. Те изразиха също надежда за по-добри отношения между ЕС и САЩ по време на президентския му мандат.
					(Ройтерс, ФТ, Интернешънъл Хералд Трибюн - 21/01/09; AП, АФП, Би Би Си, Гласът на Америка, Дойче Веле, Евронюз, Euobserver, ХИНA, СНA, MИA, Макфакс - 20/01/09)
 
					 
						
Билборд в Прищина поздравява президента на САЩ Барак Обама. [Лаура Хасани]
						Европейските лидери поздравиха във вторник (20 януари) Барак Обама с встъпването му в длъжност като 44-ти президент на Съединените щати, изразявайки надежда за непрекъснато и устойчиво подобряване на трансатлантическото сътрудничество и усилията за преодоляване на предизвикателствата, пред които е изправен светът. 
						"Да действаме заедно, това е един от най-добрите начини за посрещане на потребностите и надеждите на хората от двете страни на Атлантика,” се казва в изявлението на чешкото председателство на ЕС. ЕС очаква „да си сътрудничи тясно с новата американска администрация за устойчив напредък на трансатлантическото партньорство и за непрекъснатото си адаптиране към огромните предизвикателства, които ни отправя променящият се свят," се казва още там. 
						В Европа се хранят големи надежди, че първият президент на САЩ от афро-американски произход ще допринесе за подобряване на отношенията между САЩ и Европа в това изпълнено с кризи време. 
						"Аз лично вярвам, че избирането на президента Обама бе определяща, повратна точка за Америка,” заяви председателят на Европейската комисия (ЕК) Жозе Мануел Барозу. „Сега това може да се окаже и важна повратна точка за останалата част от света." 
						Той каза, че ЕС и Съединените щати трябва да работят в партньорство, за да отговорят на глобалната финансова криза, заплахите срещу мира и стабилността и промените в климата.
						Лидерите на 27-те страни, членки на ЕС, също отправиха поздравления до Обама. Определяйки новия президент на САЩ като „човек с голяма визия”, британският премиер Гордън Браун заяви, че встъпването му в длъжност отваря „нова глава както в американската ... така и в световната история". 
						Франция, каза френският президент Никола Саркози, е решена да работи ръка за ръка със Съединените щати и „няма търпение” новият президент „да се залови за работа, за да можем заедно с него да променим света". 
						Германският канцлер Ангела Меркел определи вторник като „специален ден” не само за Съединените щати, но и за милиарди хора, и изрази надежда за повече сътрудничество с Вашингтон. 
						"Надявам се, че нашето сътрудничество ще бъде белязано от ... вземане на решения, основани на принципа, че една страна не може да реши проблемите на света,” каза във вторник германският лидер. 
						Балканските лидери, включително хърватският президент Стипе Месич и премиерите на България и Македония, Сергей Станишев и Никола Груевски, също поздравиха Обама и му пожелаха успех. 
						Месич пожела на Обама успех и изрази увереността си в непрекъснатото развитие на хърватско-американските отношения. 
						Груевски благодари на новия лидер на САЩ за неговата „постоянна подкрепа, насърчаване и признаване” на конституционното име на Македония, както и за кандидатурата на Скопие за членство в НАТО.
						"Ние високо ценим вашето признаване на нашето достойнство,” писа той на Обама. 
						В своето обръщение по случай встъпването си в длъжност Обама каза "на всички други народи и правителства, които гледат днес, от най-големите столици до малкото село, в което се е родил баща ми: Знайте, че Америка е приятел на всяка нация и всеки мъж, жена и дете, които се стремят към бъдеще на мир и достойнство...", независимо от икономическите си трудности и факта, че продължава да води две войни.

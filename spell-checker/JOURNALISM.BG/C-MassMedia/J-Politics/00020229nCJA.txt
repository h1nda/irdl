Председателят на военновременния парламент на РС бе осъден за военни престъпления
					10/10/2006
					Хагският трибунал призна за виновен Момчило Краишник по няколко обвинения във военни престъпления, но го оневини по обвинението в геноцид. 
					От Влатко Вукотич за Southeast European Times от Баня Лука – 10/10/06 
 
					 
						
Момчило Краишник. [Гети Имиджис]
						Трибуналът на ООН за военни престъпления осъди Момчило Краишник на 27 години лишаване от свобода за престъпления срещу човечеството, извършени по време на конфликта в Босна и Херцеговина (БиХ). Бившият председател на парламента на Република Сръбска (РС) Краишник е бивш близък сътрудник на един от най-издирваните бегълци от правосъдието в света, Радован Караджич. Делото се считаше за едно от най-важните в историята на съда на ООН. 
						Краишник бе признат за виновен в преследване, изтребление, убийствa, депортиране и насилствено преместване на несръбски граждани. Съдебният състав на Трибунала обаче постанови, че прокуратурата не е доказала вината му по най-сериозното обвинение от обвинителния акт - това за геноцид и съучастие в геноцид. 
						Присъдата постановява, че босненските сръбски лидери са предприели съвместно престъпно начинание с цел етническо преструктуриране на части от БиХ чрез драстично намаляване на процента на босненските мюсюлмани и хървати. 
						"Краишник е дал разрешение за началото на програмата за експулсиране по време на сесията на босненското сръбско народно събрание, когато е призовал за прилагане на съгласуваните мерки - етническо разделение на място," каза председателят на съдебния състав, Алфонс Ори, докато четеше присъдата. 
						Делото започна през февруари 2004 г., след повече от четиригодишно очакване. Подсъдимият заяви, че е имал проблеми с намирането на свидетели, тъй като "мнозина са по горите или се укриват в толкова дълбока нелегалност, че дори и СФОР не може да ги открие". 
						Показанията, дадени от бившия президент на РС Биляна Плавшич, се смятаха решаващи за делото. Плавшич, която излежава 11-годишна присъда, след като се призна за виновна по обвинения във военни престъпления, заяви пред съда, че Краишник е бил една от най-влиятелните фигури по време на конфликта в БиХ. 
						"Благодарение на способността му да бъде много практичен и реален, мисля, че в някои отношения той надделяваше в сравнение с бившия президент на РС Радован Караджич," каза тя. 
						Двадесет и седемгодишната присъда на Краишник бе критикувана в БиХ по различни съображения. Мунира Субашич от Асоциацията на майките от Сребреница я намира за твърде снизходителна. "Чувствам се дори още по-унизена и по-голяма жертва. С такива дела и присъди никога няма да намеря сина си." 
						Водещи политици от РС заявиха от своя страна, че наказанието е твърде строго, тъй като Краишник е бил само председател на парламента. 
						Семейството на Краишник обяви, че ще обжалва присъдата. Прокуратурата може да направи същото, тъй като поиска доживотна присъда. 
						Хагският трибунал е осъдил досега 49 подсъдими, а делата срещу други 23-ма все още са в ход. Сред шестимата обвиняеми, които все още не са арестувани, са Караджич и военният му командир Ратко Младич.

Белград има нов временно изпълняващ длъжността президент
					16/04/2012
					Поемайки поста на временно изпълняващ длъжността президент до изборите на 6 май, председателят на парламента Славица Джукич-Деянович каза, че е готова да поеме тази отговорност.
					От Бояна Милованович за Southeast European Times в Белград - 16/04/12
 
					 
						
Славица Джукич-Деянович стана времено изпълняващ длъжността президент, след като Борис Тадич подаде оставка, за да се кандидатира за още един мандат. [Ройтерс]
						Когато сръбският президент Борис Тадич подаде оставка на 5 април, председателят на парламента Славица Джукич-Деянович пое поста на временно действащ президент. Макар че мандатът й ще бъде кратък, тъй като изборите са насрочени за 6 май, периодът е достатъчно дълъг за Сърбия да започне да осмисля какво е жена да бъде начело на управлението. 
						Според конституцията временно действащият президент Джукич-Деянович, официален предсдтавител на Социалистическата партия на Сърбия (СПС), също ще бъде върховен главнокомандващ на армията и ще изпялнява всички дипломатически задължения, свързани с външната политика. 
						След като пое длъжността временно действащ президент, Джукич-Деянович каза, че е готова за тази задача и ще си върши работата съзнателно и в съответствие със закона. 
						"Като официален представител на държавата трябва да си сътруднича с другите държавни институции. Ще изпълнявам президентските задължения, като разчитам на решенията на парламента и кабинета", каза за белградските медии Джукич-Деянович. 
						Тя обаче изрази надежда, че няма да бъде призовавана да взема "деликатни решения" по отношение на ескалиращото напрежение в Косово във връзка с наближаващите избори. 
						"Очевидно е, че дипломацията е най-мъдрото решение, но ние също имаме конституционното задължение да защитим нашия народ, ако обстоятелствата го наложат. Ние обаче винаги ще се стремим към диалог и политически компромис", каза Джукич-Деянович за телевизия "Б92". 
						Тя е втората жена временно действащ президент на Сърбия след отстраняването на Слободан Милошевич през 1997 г. Бившият председател на парламента Наташа Мичич пое поста през декември 2002 г. за повече от година, след като на изборите победител не бе излъчен. 
						Колегите на Джукич-Деянович могат да кажат за нея само хубави думи. 
						"Мисля, че тя направи много като председател на парламента за пробива на жените в сръбската политика. С почтеността и хладнокръвието си тя демонстрира как трябва да се изпълняват висшите държавни задължения", каза за SETimes най-близкият сътрудник на Джукич-Деянович, парламентарният секретар Велко Одалович. 
						Наталия Микуномич, ръководител на правителствената дирекция "Равнопоставеност на половете" каза, че поемането на Джукич-Деянович на президентския пост е по-маловажно от факта, че тя е ръководила парламента. 
						"Много се направи за пробива на жените в сръбската политика, както между другото се доказва и от факта, че [някои] партии [могат да излъчат] жени кандидатки за премиерския пост. Това би позволило на жените да покажат уменията си и да се докажат като официални представители на изпълнителната власт, където в момента те са на заден план", каза за SETimes Микунович . 
						Досега само Сръбската радикална партия е съобщила, че излъчва жена за кандидат за поста президент за изборите през май. Съпругата на радикалния лидер Воислав Шешел - Ядранка Шешел - ще участва в надпреварата. 
						Колкото до изпълняващия длъжността президент, тя подкрепя лидера на СПС Ивица Дачич. 
						"На гласоподавателите им омръзна както от Николич, който винаги е втори, така и от Тадич, когото вече познаваме почти от десетилетие", каза тя. 
						"Очаквам честно гласуване на президентските избори. Ако върху обществото не се упражни прекалено голямо влияние, и ако не се създаде обстановка за референдум, мисля, че Дачич е човекът, от когото Сърбия има най-голяма нужда." 
					
				
			
					 
					
 
 

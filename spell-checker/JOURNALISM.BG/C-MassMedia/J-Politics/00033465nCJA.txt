ЕС: "Албания трябва да излезе от политическия застой"
					18/02/2010
					Целта на Албания да стане членка на ЕС може да се отдалечи, ако страната не преодолее по-бързо продължаващата политическа криза, заявяват посланици от ЕС в Тирана. Испания държи да бъде намерено решение. 
					(Информационна агенция Фокус - 18/02/10; AФП, АП, Дойче Веле, Сайпръс Уийкли, Синхуа - 17/02/10; MИA, Синхуа - 16/02/10) 
 
					 
						
Албанският премиер Сали Бериша (вдясно) и белгийският му колега Ив Льотерм се срещнаха в Тирана във вторник (16 февруари). [Гети Имиджис]
						Дипломати от ЕС предупредиха в сряда (17 февруари), че политическата криза в Албания - непримирим бойкот на парламента, който продължава вече пети месец - трябва да бъде преодоляна, ако страната иска да продължи по пътя на присъединяването към ЕС. 
						От септември опозиционната Социалистическа партия (СП) отказва да участва в каквато и да била законодателна работа в знак на протест срещу предполагаеми измами по време на общите избори през юни 2009 г. 
						 "Перспективата на Албания за ЕС е поставена на карта," каза испанският посланик Мануел Монтобио де Балансо след среща на посланиците от ЕС в Тирана. Испания понастоящем заема шестмесечното ротационно председателство на 27-членния блок. 
						Албанският президент Бамир Топи организира в събота среща между лидера на СП Еди Рама и премиера Сали Бериша в опит да сложи край на политическия застой. Двамата лидери не успяха да постигнат компромис, но според съобщенията са се съгласили на допълнителни разговори. 
						Мисия на Съвета на Европа се очаква да посети Тирана до дни, за да обсъди начините за решаване на кризата. 
						По-малко от месец след присъединяването й към НАТО на 1 април миналата година Албания подаде официалното си заявление за членство в ЕС. Сега тя трябва да получи положителна оценка от Европейската комисия (ЕК) относно готовността си за присъединителни преговори, за да бъде призната официално за кандидат-член за ЕС. 
						Страната затъна в политическа криза веднага след парламентарните избори на 28 юни. Дясната Демократическа партия (ДП) на Бериша и коалиционните й партньори спечелиха изборите и втори мандат с незначителна преднина от 1,5 % пред СП, водена от кмета на Тирана, Рама. 
						СП оспори резултатите от изборите, твърдейки, че те са били манипулирани, и призова за подробно разследване на изборите и повторно преброяване на гласовете, но Бериша отхвърли това искане. 
						В резултат на това СП, която спечели 65 от всичко 140 места в парламента, бойкотира от септември насам работата на събранието, парализирайки приемането на изискваните от ЕС закони. 
						Макар оглавяваната от ДП коалиция да има мнозинство от 75 места в парламента, повечето законопроекти, които страната трябва да приеме, за да осъществи по-нататъшен напредък по пътя си на интеграция в ЕС, изискват мнозинство от три пети, т.е. 84 гласа. 
						В последния си доклад за напредъка на Албания по пътя на присъединяването, публикуван през октомври, ЕК заяви, че страната се нуждае от укрепване на върховенството на закона и независимостта на съдебната власт, както и от гарантиране на свободата на медиите. 
						Месец по-късно бившият еврокомисар по разширяването Оли Рен предупреди Тирана, че трудно може да се надява на положителна оценка, ако законодателният процес остане блокиран. 
						 "Ако парламентарният бойкот продължи още дълго, той ще се отрази негативно на анализа на политическите критерии и следователно ще има отрицателни последици върху шансовете за получаване на кандидатски статут," подчерта Рен след среща с външния министър Илир Мета на 11 ноември. 
						По време на посещението си в Тирана във вторник белгийският премиер Ив Льотерм, чиято страна ще поеме ротационното председателство на ЕС от Испания на 1 юли, подкрепи кандидатурата на Албания за членство в ЕС. 
						"Смятаме, че приемането на Албания в ЕС е решаващ фактор за стабилността на Балканите," каза той, призовавайки също така Тирана да положи по-големи усилия за изпълнение на изискванията за либерализиране на визовия режим с ЕС, така че албанските граждани да могат да пътуват свободно из по-голямата част от Европа.

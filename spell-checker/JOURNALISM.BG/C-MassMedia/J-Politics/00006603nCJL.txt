Парламентът на Сърбия-Черна гора подготви пътя за нови екстрадиции
16/04/2003
Парламентът на Сърбия-Черна гора проправи пътя за екстрадирането на всички обвинени във военни престъпления, извършени в Босна и Херцеговина през 90-те години.
(АП, Ройтерс, БиБиСи, Радио Б92, Уебсайт на сръбското правителство - 14/04/03)
 
 
В понеделник (14 април) парламентът на Сърбия-Черна гора гласува за разширяване на сътрудничеството с трибунала на ООН за военни престъпления, като проправи пътя за екстрадирането на всички обвинени за жестокости, извършени по време на балканските войни през 90-те години. 126-местният законодателен орган прие поправките към закона за сътрудничеството със 77 гласа "за" срещу 16 "против". Имаше шест въздържали се, а 26 депутата не гласуваха.
С приемане на промяната, законодателите премахнаха клауза в досегашния закон, който позволяваше предаването само на тези, обвинени преди април 2002 г., когато законът е бил приет. Тази клауза представляваше голяма пречка за пълното сътрудничество.
Според белградското радио Б92, всички 16 гласували против поправките са сръбски членове на парламента, докато всички въздържали се сa от Черна гора. Социалистите на Слободан Милошевич и Радикалната партия на Воислав Шешел, който също е обвиняем, се обявиха против поправките. Управляващата в Сърбия Демократическа опозиция на Сърбия и Демократическата партия на Сърбия, които обикновено са противници, се обединиха в тяхна подкрепа.
В изявлението, в което се обявява промяната на закона, сръбското правителство заяви, че упълномощава Министерството за правата на човека и малцинствата на съюза да взема решения за екстрадиране на сръбски и черногорски граждани в Хага, като същевременно прехвърля отговорността за предаването на обвиняемите към вътрешните министерства на двете страни. Преработеният закон дава също и правомощия на Съвета на министрите да позволява на свидетелите и заподозрените да разкриват класифицирана държавна и военна информация, като част от процесите в трибунала на ООН.
Външният министър на централното правителство Горан Свиланович заяви пред парламента, че сътрудничеството с трибунала е много важно за успеха на външната политика на страната. Той съобщи също, че трибуналът ще издаде още седем нови обвинителни акта.
Медиите съобщиха, че двама от поддръжниците на Милошевич - Йовица Станишич и Франко Симатович - вероятно ще са сред новите обвинени. И двамата са били началници по сигурността по време на режима на Милошевич и са сред първите, задържани във връзка с убийството на Зоран Джинджич миналия месец. При стария закон тяхната екстрадиция щеше да бъде невъзможна.
Някои заподозрени обаче, обвинени преди април 2002 г. са все още на свобода, включително Радован Караджич и Ратко Младич. За първия се смята, че се укрива в Черна гора, а втория в Сърбия. Що се отнася до друг беглец - бившият офицер от югославската армия Веселин Сливанчанин - Свиланович предупреди, че ако не се предаде, ще бъде арестуван. "За Сливанчанин ще бъде най-добре да отиде в Хага и да докаже невинността си", каза министърът.

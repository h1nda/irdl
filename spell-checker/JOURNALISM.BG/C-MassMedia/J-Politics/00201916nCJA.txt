Нов закон може да облекчи работата на съдилищата в Сърбия
					01/10/2011
					Наказателните процеси в Сърбия сега ще се провеждат по начин, подобен на този в САЩ и Хагския трибунал.
					От Биляна Пекушич за Southeast Еuropean Times in Belgrade - 01/10/11 
 
					 
						
Съдилищата в Сърбия са претоварени с дела. [Никола Барбутов/SETimes]
						Като мярка към изпълнение на още едно условие за присъединяване към ЕС парламентът на Сърбия прие нов закон за наказателната процедура в края на септември, внасяйки много нововъведения в юриспруденцията на страната. 
						Най-голямата промяна е въвеждането на "прокурорско разследване", практика, при която един прокурор трябва да докаже основанията за предявяване на обвинения срещу някого - което дава възможност на съда да започне правен процес. 
						Предишната практика на представяне на доказателства по време на съдебния процес доведе до затрупването на съдилищата с дела. 
						"Ранното отхвърляне на обвиненията [срещу някого], за когото не съществува съмнение, че е извършил престъпно нарушение, спестява на съдебната ни система време и пари. Съдилищата така ще могат да се съсредоточат върху дела, за които предварително знаят, че се основават на неопровержими доказателства", каза за SETimes председателят на Асоциацията на прокурорите на Сърбия (АПС) Горан Илич. 
						По време на разследването и проучването на свидетелите, прокурорът е длъжен да се свърже със заподозрения и с неговия или с нейния адвокат, за да им даде възможност да прегледат всички документи по делото. 
						"Защитата получава по-дълги срокове отпреди. Сега тя има пряк достъп до работата на прокурора и може веднага да предприеме съответните стъпки", каза за SETimes адвокатът Слободан Белянски. 
						Заподозреният и неговият адвокат имат право да събират доказателства по време на следствието в полза на защитата, както и да предлагат на прокурора да предприеме действия, свързани с осигуряването на доказателства. 
						Съдът може да поиска допълнителни доказателства от прокурора или от обвиняемия. 
						Съдът решава дали да започне съдъбен процес на изслушването, на което присъства прокурорът, обвиняемият или неговият, или нейният адвокат, където те представят своите аргументи. 
						Ако се приеме обвинителният акт, обвиняемият може да признае вината си в престъплението на следващото изслушване, след което на съдебния процес той бива незабавно осъден. 
						Обвиненият обаче може също да уреди делото с прокурора, практика, която понякога не се приема добре от обществото. 
						През април обществото реагира бурно, когато известната певица Светлана "Цеца" Разнатович уреди делото си, като се призна за виновна, плати 1,5 милиона евро и бе поставена под домашен арест за една година, вместо да лежи в затвора. 
						"Разбира се, за сериозни престъпления, за които прокуратурата има доказателства, не може да има споразумение, защото прокурорът ще има интерес да вкара обвинения в съда", каза Илич. 
						Адвокатът Миливой Рантелич обясни, че новият закон защитава правата на всички граждани, гарантирани от международните споразумения. 
						"Например за някой, който по време на прокурорското разследване кандидатства за работа, няма да има пречки да бъде назначен, защото последствията за обвиняемия възникват само когато съдът се произнесе, че има основания за съдебно преследване", каза Пантелич за SETimes. 
						Новият закон също осигурява възможност за освобождаване под гаранция и по-точно определяне на критериите за налагане на глоби и работа в полза на обществото, както и замяната им със затвор. 
						Прокурорът за организираната престъпност и прокурорът за военните престъпления ще започнат да прилагат новия закон на 15 януари. 
						"Държавната прокуратура, съдилищата и полицията може да имат нужда от по-дълга подготовка и обучение, за да могат да се съобразят с новите правни модели", каза за SETimes говорителката на Специалания съд за оганизираната престъпност Мая Ковачевич. 
						Според официални представители на АПС не може да се определи точно дали новият закон ще подобри процесите в съдебната система. 
						"Само когато законът се прилага в продължение на една година, ще можем да видим ефекта от тази фундаментална промяна в наказателната процедура", каза за SETimes председателят на управителния комитет на АПС Радован Лазич.

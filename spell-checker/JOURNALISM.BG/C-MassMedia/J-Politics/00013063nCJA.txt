Хърватите се готвят за избори за президент
					23/12/2004
					Настоящият президент Стипе Месич е най-големият фаворит в президентската надпревара в Хърватия, която трябва да се проведе на 2 януари. Но основният му опонент, Ядранка Косор, се радва на подкрепата на правителството, премиера и управляващата партия и обещава оспорвана борба.
					От Миранда Новак за Southeast European Times от Загреб – 23/12/04
 
					 
						
Ядранка Косор отправя предизвикателство към настоящия президент Стипе Месич. [Хърватски парламент]
						На 2 януари хърватите ще избират президент измежду няколко кандидата. Засега настоящият президент Стипе Месич изглежда има най-добри шансове да спечели, следван от заместник-премиера Ядранка Косор, кандидатка на управляващата партия ХДС. 
						Много наблюдатели смятат, че основният въпрос е дали Месич, който се радва на подкрепата на седем политически партии и има доста голяма преднина според проучванията на общественото мнение, ще спечели още на първия тур. Ако той успее, казва политическият коментатор Давор Денеро, "реалните му правомощия и власт в политическата система ще се увеличат значително. Въпреки факта, че властта на президента на републиката е сравнително ограничена, той доказа през настоящия си мандат, че може да действа като важен гарант за демократизацията и, условно казано, като стълб на политическата система." 
						Косор обаче ясно показа, че възнамерява да проведе сериозна битка. "Убедена съм, че с мобилизиране на партийните сили и подкрепата на всички групи, които оценяват какво е постигнала партията и лично аз, почти сигурно ще можем да спечелим изборите," каза Косор, като добави, че предимството й се дължи на факта, че може да разчита на подкрепата и на мъжете, и на жените. Кампанията на Косор бе подкрепена от 40 женски неправителствени организации. 
						Дори преди още да вляза в надпреварата, каза тя, проучванията показваха, че имам задоволителен рейтинг от 17 % спрямо Месич - процент, който според нея сега значително ще се увеличи. 
						Дори и Месич не подценява предизвикателството, като посочва, че правителството, премиерът и управляващата партия ХДС са се съюзили срещу него. "Ясно е, че повече не мога да провеждам кампания срещу неясна група," каза той, като добави, че в резултат на това е трябвало да промени предизборната си стратегия. 
						Макар в надпреварата да влязоха и още няколко кандидата, очаква се повечето да спечелят по-малко от един процент от гласовете, докато двама от тях - Славен Летица и Джурджа Адлешич - имат шансове да спечелят по 5 % в най-добрия случай. Въпреки това тези кандидати биха могли да изиграят важна роля, тъй като наблюдателите смятат, че те могат да привлекат някои от поддръжниците на Месич и така непряко да помогнат на Косор.

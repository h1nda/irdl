БиХ започва преговори с ЕС за въвеждане на безвизов режим
03/08/2004
Извършвайки голям дипломатически пробив за Босна и Херцеговина (БиХ), председателят на МС на БиХ Аднан Терзич се срещна през юли с представителя на ЕС Антонио Виторино за първите официални консултации по либерализирането на визовия режим за граждани на БиХ.
От Антонио Пърленда за Southeast European Times в Сараево - 03/08/04
 
 
Комисарят на ЕС по правосъдие и вътрешни работи Антонио Виторино оцени високо напредъка на БиХ в сектора на сигурността и правосъдието, както и в борбата срещу организираната престъпност, нелегалната миграция и трафика на хора. [АФП]
Премиерът на Босна и Херцеговина (БиХ) Аднан Терзич се срещна с комисаря на ЕС по правосъдие и вътрешни работи Антонио Виторино през юли. Двамата проведоха първите официални консултации по евентуалното либерализиране на визовия режим на Съюза за граждани на БиХ.
"Бяхме в Европейската комисия (ЕК), за да поискаме информация за конкретните изисквания, които трябва да изпълним, за да станем кандидат за въвеждане на безвизов режим за нашите граждани," посочи Терзич след визитата. "Комисарят Виторино оцени високо напредъка, който сме отбелязали в сектора на правосъдието и сигурността, както и в борбата срещу организираната престъпност, нелегалната миграция и трафика на хора. Той обеща, че Европейската комисия ще представи много скоро пред нас конкретните си изисквания."
"Преди няколко месеца никой в ЕК не желаеше да обсъжда този въпрос с нас. Но благодарение на направения прогрес достигнахме до точката, в която вече можем да дискутираме тази тема," допълни Терзич.
В рамките на бившата СФРЮ гражданите на БиХ можеха да пътуват свободно без виза в повечето страни по света. След конфликта от 1992-1995 г. обаче престъпни групи организираха трансгранични канали за наркотици, трафик на хора и нелегална миграция. Оттогава БиХ има безвизов режим само с няколко държави, включително Турция, Тунис, Хърватия и Сърбия-Черна Гора.
Според Терзич ЕК е изразила готовност да подкрепи БиХ при подготовката й да изпълни четирите най-важни предпоставки за либерализацията на визовия режим: борбата срещу нелегалната миграция, противодействието срещу фалшивите документи за самоличност, прилагането на законодателство срещу прането на пари, както и стимулирането на регионалното сътрудничество срещу организираната престъпност. Заедно с Държавната гранична служба на БиХ и реорганизираните полицейски сили, новосформираната Държавна агенция за разследване и охрана (СИПА) е ключова институция за борба срещу всички видове организирана престъпност.
"Искаме ефикасна и реорганизирана полиция, както и ефикасна СИПА. Това е едно от ключовите условия на ЕК за изпълнение на условията на изследването за подготвеността на БиХ за членство в ЕС и програмата на НАТО "Партньорство за мир". Само една реорганизирана система за сигурност може да осигури свободно пътуване на гражданите на БиХ в страните от ЕС без виза," заяви директорът на СИПА Средое Нович по време на откриването на агенцията на 14 юли.
Шефът на делегацията на ЕК в БиХ Майкъл Хъмфриз потвърди пред SE Times, че неотдавнашните разговори бележат началото на официалните преговори по въвеждане на безвизов режим за БиХ. Той обаче подчерта, че "това е само първата крачка и предстоят много бъдещи такива."
"Това е нещо, което трябва да се разреши в дългосрочен план," каза той. "Трябва да докажем, че структурите за прилагане на закона, граничния контрол, убежището, миграцията и за противодействие на организираната престъпност работят и подобряват резултатите си с течение на времето. Разбираме, че този конкретен въпрос е присърце на всеки в тази страна," каза Хъмфриз.
"Населението на БиХ обаче трябва да разбере, че за ЕС това е също един политически чувствителен въпрос," допълни той. "Спомнете си дебатите, които протекоха когато новите държави-членки се присъединиха в ЕС и когато почти всички страни от ЕС изразиха безпокойство дали това няма да доведе до потоп от хора към техните държави? Не мисля, че това ще бъде така. Но това е един политически много чувствителен въпрос, който се нуждае от единодушното съгласие на всички държави-членки."

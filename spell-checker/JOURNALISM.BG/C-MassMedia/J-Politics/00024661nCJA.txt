По-малките партии може решат изборите след оспорвания вот в Хърватия
					26/11/2007
					Хърватският демократичен съюз на премиера Иво Санадер е с малка преднина пред Социалдемократическата партия на изборите в неделя, но и на двете партии не им достигат доста места, за да получат необходимото мнозинство в парламента. През следващите дни може да се очакват интензивни коалиционни преговори.
					От Наташа Радич за Southeast European Times от Загреб – 26/11/07
 
					 
						
Лидерът на ХДС и премиер Иво Санадер реагира при получаването на предварителните резултати от изборите в неделя (25 ноември). [Гети Имиджис]
						При малкото предимство на управляващата партия и евентуалната възможност лявата опозиция да създаде коалиция, възможно е да мине известно време, преди да стане ясен резултатът от общите избори в Хърватия в неделя (25 ноември). Сега Хърватският демократичен съюз (ХДС) на премиера Иво Санадер и Социалдемократическата партия (СДП) ще трябва да се борят за 77-те гласа, необходими за парламентарно мнозинство. 
						Предварителните резултати, основаващи се на над 97 % от подадените гласове, показват, че ХДС е получил 35,84 % от гласовете, което му дава 60 места. Социалдемократическата партия е втора с 31,84 %, или 57 места. На трето място е сформираната коалицията между Хърватската селска партия (ХСП), Социаллибералната партия (ХСЛП) и Съюза на планинските региони (СПР), с осем места. Хърватската народна партия (ХНП) е четвърта със седем места. 
						Лидерът на ХДС Санадер бе първият, който започна да празнува. Веднага след като се получиха резултатите, той обяви своята партия за победител и каза, че ще поиска от президента Стипе Месич мандат за съставянето на правителство. Атмосферата в централата на ХДС бе еуфорична. Но такава бе и обстановката в офиса на СДП, където членовете на партията се наслаждаваха на концерт с акустични инструменти на хърватска рокгрупа. Лидерът на СДП Зоран Миланович бе дал обещание да получи необходимите гласове за спечелване на премиерския пост. 
						Малките партии ще решат кой ще бъде крайният победител. Лявата ХНП вече обяви, че е готова да се присъедини към коалиция със СДП, но вероятно решаващият фактор в тези избори ще бъде центристката коалиция ХСП-ХСЛП-СПР. В момента тя преговаря и със Санадер, и с Миланович. Една стара хърватска поговорка гласи, че който даде повече, той получава булката. 
						Хърватската диаспора, по-специално в Босна и Херцеговина, където ХДС се ползва със силна подкрепа, също може да наклони везните. Очаква се гласоподавателите от диаспората да осигурят до пет допълнителни места за Санадер и неговата партия. 
						Наблюдавайки изборните резултати от кабинета си, президентът Месич каза, че "ще връчи мандата за съставяне на правителство на онзи, който предостави ясни гаранции за 77 парламентарни гласа". Президентът разговаря в изборната нощ с двамата кандидати, но отказа да коментира своите предпочитания, заявявайки, че би желал да остане неутрален по време на процеса.

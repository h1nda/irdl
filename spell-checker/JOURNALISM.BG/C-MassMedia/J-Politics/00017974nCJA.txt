Завърши вторият кръг от преговорите между Белград и Прищина
					21/03/2006
					Представители на Сърбия и на косовските албанци се срещнаха отново във Виена, за да обсъдят въпроси, свързани с децентрализацията. Споразумение не бе постигнато, но участващите страни заявиха, че преговорите са били конструктивни.
					От Блерта Фоничи за Southeast European Times от Прищина -- 21/03/06
 
					 
						
Ръководителят на косовската делегация Хашим Тачи заяви, че Прищина се противопоставя на създаването на моноетнически анклави. [Гети Имиджис]
						Делегациите на Прищина и Белград проведоха втория кръг от преките преговори по децентрализацията в петък (17 март). Основни теми на преговорите под егидата на специалния пратеник на ООН Марти Ахтисаари, председателствани от неговия заместник Алберт Рохан, бяха местните финанси, сътрудничеството между общините и трансграничното сътрудничество. 
						Срещата бе сериозна, конструктивна и продуктивна, по думите на членове на двете делегации. Двете страни обаче имат противоположни идеи относно типа децентрализация, която трябва да бъде осъществена, и дори за целите на последните преговори. 
						Според Слободан Самарджич, член на белградския екип, цитиран от Радио Б92, основни точки в дневния ред са били "финансирането на сръбските общини в Косово, хоризонталните връзки между сръбските общини в региона и изграждането на асоциация на общините, която да ги свързва с Белград." 
						Прищина обаче се противопоставя на създаването на хоризонтални връзки между сръбските общини, както и на вертикална връзка между общините и Белград, с обосновката, че те ще доведат до образуването на моноетнически анклави, заяви ръководителят на екипа Хашим Тачи. "Косовската делегация разбира интереса на Белград към косовските сърби, но този интерес трябва двустранно да отговаря на закона," каза той. 
						"Ние работим по най-високите международни стандарти, за интеграция на всичко. Няма да делим гражданите на мнозинство и малцинства, а [ще ги смятаме за] косовски народ," добави Тачи. 
						Независимо от липсата на споразумение, каза Рохан, дискусията беше "изключително конструктивна." 
						"Тя бе ориентирана към проблемите, нямаше полемика, а и така трябва да продължава, за да можем действително да се опитаме да обсъдим различните проблеми, трудностите, спорните моменти, както и да се опитаме да намерим общи позиции," каза Рохан. 
						Той каза, че всички участници са били единодушни, че финансовите субсидии от Белград за общините в Косово са приемливи, при условие че се предоставят по прозрачен начин и се ограничават до области в рамките на компетенциите на общините. 
						"Има две различни неща. Едното е сътрудничеството между общините. Това съответства напълно на "Хартата на общините", която предвижда такова сътрудничество по конкретни въпроси," каза Рохан. "Например ако не всяка община иска да поддържа болница, те могат да се обединят и да поддържат една болница за няколко общини. Това са практически въпроси и за целта могат да се сформират партньорства между общините." 
						Делегациите се споразумяха също така косовските общини да имат правото да сключват споразумения помежду си за функционално сътрудничество в рамките на собствените си сфери на компетенция, стига това да не води до допълнителен пласт на управление между общините и централните власти, каза Рохан.
						Третият кръг от преговорите ще се състои отново във Виена на 3 април.

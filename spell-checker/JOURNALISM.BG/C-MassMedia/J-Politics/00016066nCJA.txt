Турция отлага посещението на папата в стремеж да разсее политическите безпокойства
					27/09/2005
					Правителството на Турция, разтревожено от възможните последици от планираното посещение на папата през ноември, реши проблема, като отправи официална покана за негово посещение през следващата година.
					От Алън Коув за Southeast European Times -- 27/09/05
 
					 
						
Преди да стане папа, Бенедикт XVI публично правеше изявления против кандидатурата на Турция за присъединяване към ЕС. [AФП]
						По-рано този месец турският президент Ахмет Неждет Сезер покани папа Бендикт XVI да посети неговата предимно мюсюлманска страна със светско управление през 2006 г. Говорителят на външното министерство Намик Тан каза, че пътуването ще даде възможност на Бенедикт "лично да усети атмосферата на културна толерантност в Турция" и ще "допринесе за усилията му за подобряване на диалога между религиите и взаимното разбирателство между цивилизациите в глобален мащаб". 
						Повечето анализатори обаче изтълкуваха този ход като начин за справяне с една потенциално деликатна политическа ситуация. По причини, свързани с дипломатическия протокол, поканата на Сезер на практика отменя заплануваното по-рано за ноември 2005 г. посещение. По покана на патриарх Вартоломей I папата трябваше да присъства на тържествата по случай деня на Св. Андрей в истанбулския квартал "Фенер" -- седалище на малочисленото православно малцинство в страната. 
						Планът бе източник на безпокойство за турските лидери, който се притесняваха, че Бенедикт може да се обърне към Вартоломей като към вселенски патриарх на православната църква -- титла, която Анкара не признава. Вместо това правителството счита патриарха единствено за духовен лидер на приблизително 2000 православни гърци в Турция. 
						Смята се, че турските лидери са се опасявали също, че основна тема на посещението на Бенедикт XVI ще бъде религиозната свобода в един деликатен политически момент. В навечерието на очакваните от страната преговори за присъединяване към ЕС, насрочени за 3 октовмри, тя е подложена на силен натиск да покаже, че спазва обещанията си за засилване на религиозната свобода. Това обаче изисква промени, които не се възприемат еднозначно в страната, поради което много анализатори тълкуват хода на Сезер като опит за печелене на време. 
						В продължение на повече от 30 години единствената православна семинария в Турция, намираща се на остров край Истанбул, остава затворена от властите. Патриарх Вартоломей получи подкрепата на ЕС за кампанията си за нейното отваряне наново. Макар и да е обещала да го стори, Анкара още не е предприела действия за това. 
						И накрая, отношенията на Анкара с Бенедикт XVI са хладни от самото начало. Бившият кадинал Йосеф Рацингер е известен като противник на членството на Турция в ЕС, което той е окачествявал като "сериозна грешка ... срещу хода на историята", и като застъпник на идеята, че вместо това е по-добре страната да направи съюз с други мюсюлмански държави. Имиджът на папата в Турция не се подобри и след съобщенията за намерението му да се моли в църквата "Света София", древна византийска църква в Истанбул, превърната в музей. 
						Според съобщенията Ватиканът е разочарован от решението на Сезер, макар и публично да запази мълчание. Що се отнася до Вартоломей, в коментара му пред репортери преобладаваше дипломатичният тон. "За нас би бил голям жест от страна на папата, ако можеше да се присъедини към нашите тържества ... но ние не желаем да настояваме, нито пък да създаваме криза в държавата. Нашите лидери са преценили, че така е по-добре, и ние не искаме да проявяваме упорство," отбеляза той. 
						Последното посещение на папа в Турция бе това на Йоан Павел II през 1979 г. в рамките на усилията му за сближаване между католическата и православната църква.

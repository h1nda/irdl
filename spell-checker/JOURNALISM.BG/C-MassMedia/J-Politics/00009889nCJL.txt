Българската дясна опозиционна партия върви към сериозно разцепление
19/02/2004
Възможно е основната дясна опозиционна партия в България да се разцепи в резултат от задълбочаващия се разрив сред ръководството й. Бившият министър-председател на България Иван Костов заяви, че ще бойкотира важен партиен форум и може да основе нова партия.
(Новините, Фокус - 19/02/04; Би Би Си, БНН, Медиапул, Дневник, Всеки ден - 18/02/04)
 
 
"Ако не стане чудо, ще напусна СДС [Съюз на демократичните сили]", каза Костов пред привърженици в сряда (18 февруари). [АФП]
Бившият министър-председател на България Иван Костов обяви решението си да бойкотира важна конференция на десния Съюз на демократичните сили (СДС) и евентуално да основе нова партия до края на февруари в зависимост от резултатите от форума.
"Ако не стане чудо, аз ще напусна СДС", каза Костов в сряда (18 февруари) пред свои привърженици в претъпканата 1500-местна зала в един от софийските университети. "Каузата вече я няма . няма го желанието да се служи на хората", цитира думите му Българска новинарска мрежа.
Изявлението му идва преди важна двудневна национална конференция на СДС, която започва в събота и на която вероятно Надежда Михайлова ще бъде преизбрана за лидер на партията. Костов, който ръководи СДС преди партията да загуби парламентарните избори през 2001 г., искаше наследничката на поста му да отложи конференцията и да подаде оставка като ръководител на партията. Засега Михайлова е единственият кандидат за поста.
Костов призова своите поддръжници да се съберат отново на 28 февруари, за да решат дали той и неговите последователи, 29 депутати от СДС, трябва да напуснат парламента или да продължат да се борят. Междувременно някои от сподвижниците му казаха, че ще се съберат в неделя, след края на конференцията на СДС, за да основат евентуално нова партия.
Костов обвинява Михайлова, че не е изпълнила трите обещания, които е дала на последната партийна конференция: да запази единството на партията, да я върне във властта и да работи за реабилитация на управлението на партията през периода 1997-2001 г. Непоколебим антикомунист, Костов е против по-умерената политика на настоящото ръководство, против неговата готовност да търси съюзници сред бивши членове на ръководена от СДС коалиция, както и против неспособността му, според Костов, да предложи адекватни политически решения на належащи проблеми.
Михайлова се кандидатира за кмет на София на изборите за местно самоуправление на 26 октомври и загуби. Според Костов тя трябва да поеме отговорност за загубата в столицата, която по традиция винаги е била крепост на СДС.
Михайлова отказа да стори това и на свой ред обвини Костов, че е провалил предизборната й кампания. Членове на нейния кръг, включително бившият президент Петър Стоянов и бившият премиер Филип Димитров, заявиха, че Костов и неговите сподвижници всъщност помагат на Българската социалистическа партия да се върне на власт.
"Поведението на Иван Костов и хората от неговия кръг отслабва партията", каза Стоянов миналата седмица. "Разклатена е вярата на хората в СДС, защото е поставена под въпрос вътрешнопартийната демокрация."
Очаква се на конференцията на СДС да присъстват около 4 200 делегати. Ако присъстват по-малко от половината, тя ще бъде отложена.

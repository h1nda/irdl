Албания, Македония и Черна гора подписаха споразумение за свободно пътуване
					28/12/2011
					Гражданите на трите балкански страни сега имат достъп до свободно движение с биометрични лични карти. 
					От Мухамет Брайшори за Southeast European Times в Прищина - 28/12/11
 
					 
						
Външните министри на Македония и Албания, Никола Попоски и Едмонд Хаджинасто присъстват на срещата на 14 декември, където те, заедно с черногорския им колега Милан Рочен, подписаха споразумение за свободно движение. [Ройтерс] 
						На срещата на страните от Адриатическата харта в Тирана на 14 декември, Албания, Македония и Черна гора подписаха споразумение, което дава възможност на гражданите от трите страни да пътуват с паспорт и биометрични лични карти до и от съответните страни. 
						Албанският външен министър Едмонд Хаджинасто каза, че тези споразумения ще улеснят и стимулират движението на хора, ще укрепят контактите и сътрудничеството между страните и ще създадат нов регионален климат в подготовка за пълна интеграция в ЕС. 
						"Това е много важно развитие, тъй като ние предприемаме действителни стъпки за създаване на зона на свободно движение в региона, като израз на отлично сътрудничество, което ще продължи и в други области. Отличното политическо сътрудничество се отразява в специфичните стъпки в икономическата интеграция между нашите страни", каза Хаджинасто. 
						Македонският му колега Никола Попоски подчерта значението, което това ще окаже върху двустранните отношения с Албания. 
						"Tова е специфична стъпка, която ще увеличи възможностите за сътрудничество между нашите две страни и ще улесни преминаването през границите, за да се постигне целта за интеграция, да се улесни движението на гражданите и да се засили общата решимост на нашите две страни за интеграция в ЕС", каза Попоски. 
						Черногорският външен министър Милан Рочен добави: "Това споразумение [за личните карти] ще улесни живота на нашите граждани от двете страни на границата, на бизнесмените и туристите. Ние имаме обща история и настояще, но също и общо бъдеще към членство в ЕС." 
						Хората, които живеят в пограничната област на Албания, силно приветстваха споразумението, тъй като те имат семейни и културни връзки със съседните градове и села в Македония и Черна гора. 
						Димитер Бушати, рибар от Шкодра, всяка седмица посещава пазарите в Подгорица или Улчини. Той каза за SETimes, че това споразумение означава по-малко тревоги при пътуванията. 
						"Преди не можехме да пътуваме до Черна гора без паспорти. Сега, макар че имам паспорт, съм щастлив, защото винаги се страхувах да не го изгубя или нещо подобно. Сега с личната карта, разбира се, е по-лесно, защото децата ми, които нямат паспорти, могат да ме придружават. За мен и за семейството ми Черна гора е важен пазар," казва Бушати. 
						Алберт Вангели, експерт по евроинтеграция, каза за SETimes, че това е добра стъпка, но не е достатъчна, за да се постигне пълна интеграция между страните в региона. 
						"Абсурдно е, че страните в региона искат да се присъединят към ЕС, но не са напълно интегрирани една с друга. Шенгенската зона означава липса на граници, а на този етап всички страни в региона не биха се отказали от граничния контрол", казва Вангели. 
						Той добави, че осъществяването на споразуменията не представлява никакъв риск за сигурността на която и да е страна. 
						"Споразуменията дават възможност за движение само с биометрични карти, което означава, че ако някой има стара карта, няма да може да пресече границата, което [елиминира] безпокойствата за сигурността, свързани с фалшифициране на лични карти или нещо подобно, докато сътрудничеството между полицията с Македония и Черна гора протича гладко", каза Вангели за SETimes. 
						Косово се очаква да подпише същото споразумение с Македония и Черна гора, казва Албер Гаши, експерт по евроинтеграция в Прищина. Той каза за SETimes, че споразумението за свободно движение със Сърбия подкрепя това. 
						"От много години имаме това споразумение със Сърбия. Брюкселското споразумение за свободно движение дава възможност за пътувания с лични карти, а сега [се изисква] придружително писмо, за което все още няма решение. Време е Косово да започне да преговаря с Македония и Черна гора по този въпрос", казва Гаши. 
						Миналата година по време на Председателството на регионалната инициатива за миграция, убежище и бежанци Албания предложи идеята за създаване на зона за свободно движение между страните членки, т. нар. "Балканска Шенгенска зона", насърчена от позитивния опит с използването на лични карти като средство за пътуване до Косово. Същото споразумение се очаква скоро да бъде постигнато и с Босна и Херцеговина. 
						С тези споразумения Албания дава възможност на своите граждани да пътуват с лични карти до всички страни, които не са членки на Шенгенското пространство, като правителството съобщи, че ще преговаря и със страните членки на ЕС за възможно споразумение за пътуване с лични карти .

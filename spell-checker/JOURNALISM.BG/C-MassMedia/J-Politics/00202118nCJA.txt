Споразумението за СУГ между Косово и Сърбия буди съмнения
					05/12/2011
					Косово и Сърбия постигнаха споразумение за Съвместно управление на границите, но много групи поставят споразумението под въпрос. 
					От Линда Карадаку и Ивана Йованович за Southeast European Times от Прищина и Белград -- 05/12/11
 
					 
						
Косовски сърби са блокирали граничните контролно-пропускателни пунктове от близо шест месеца. [Ройтерс]
						По време на възобновените миналата седмица преговори между Белград и Прищина бе постигнато споразумение за Съвместно управление на границите (СУГ), което обхваща граничните КПП между Сърбия и Косово. 
						"Имайки предвид, че двете страни ще бъдат задължени постепенно да хармонизират законодателството си с европейското, страните постигнаха споразумение по развитата от ЕС концепция за съвместното управление на граничните пунктове (СУГ)," казаха от ЕС, който посредничи в диалога. 
						Това означава, че страните "постепенно ще установят съвместни, интегрирани, единични и сигурни постове на всички свои общи гранични пунктове" и ЮЛЕКС ще присъства там. "Концепцията за СУГ ще се реализира постепенно, веднага щом това стане практически възможно," заяви Съюзът. 
						Посредникът от ЕС Робърт Купър каза, че споразумението за СУГ е "съвместно управление на всички неща, с които разполагаме - митнически постове, полицейски постове, гранични постове." 
						"Всички тези неща са събрани на едно място," каза Купър. Той заяви, че ЮЛЕКС вече присъства на ГКПП - в съответствие със своя мандат - и че ще продължи с мерките, "само че вместо граничните КПП да са такива само от едната страна на границата, ще бъдат нещо като двойни врати, включващи хора и от двете страни на границата". 
						"Така ще имаме сръбска полиция, косовска полиция и ЮЛЕКС... Идеята на тези споразумения е на едно-единствено място да се предлагат всички различни услуги от Косово и Сърбия, работещи съвместно за контролирането на граничните пунктове," каза Купър. 
						Ръководителят на косовската делегация за преговорите, Едита Тахири, каза, че споразумението за СУГ е в пълно съответствие със законите и конституцията на Косово. 
						Тя каза, че споразумението за СУГ е било подписано от двете страни и от посредника на ЕС. 
						Говорителят на ЕС Мая Кочиянчич заяви за SETimes, че Съюзът процедира с това споразумение по същия начин както и с останалите споразумения от диалога. Никое от постигнатите по-рано споразумения обаче не е подписано. 
						"Очаквам случаят да бъде такъв. Очаквам същата система, която установихме по време на диалога," каза Кочиянчич. Тя подчерта очакванията на ЕС за прилагането на това споразумение възможно най-скоро. 
						Депутатката от Единната сръбска листа в парламента на Косово, Рада Трайкович, заяви за SETimes, че е доволна от споразумението. Всяка промяна е по-добра от статуквото, което е в сила от твърде дълго време, каза тя.
						"Бих искала да приемем това решение... без никакви промени в етническата структура на населението. Всичко, което е договорено, и всичко, което е направено, виждам като шанс за нормален живот. Докато сърбите живеят нормално, Сърбия ще присъства в Косово," каза Трайкович за SETimes. 
						Мисля, че за сърбите от Северно Косово е особено важно да приемат това Съвместно управление на границата, или Управление на административните граници, защото чуваме за престъпност в Северно Косово и как цялата северна част на страната е криминализирана. Приемането му ще бъде най-добрият начин да се отдели частта от сърбите на север, които не се занимават с незаконна търговия или други форми на престъпност, от онези, които извличат печалба там," каза изпълнителният директор на белградския Център за евро-атлантическа интеграция Йелена Милич за SETimes. 
						"Ако ни интересува какво се случва в Косово, тогава е в [наш] интерес Косово да бъде част от новите тенденции, а не да бъде черна дупка." 
						Въпреки че споразумението се приветства като пробив на фона на продължаващото напрежение на северните гранични пунктове в Косово, някои поставят конкретиката под въпрос. 
						Косовската опозиционна партия Движение "Ветевендосе" изтъква, че споразумението използва терминологията "гранични пунктове", докато съкращението е СУГ. "Което не показва какво значи Г - граница или гранична линия?", пита партията. 
						"Тази буква в английски език е една и съща и за двете - думата граница и думата за административна линия. Едита Тахири го превежда като граница. Успехът се крепи на една буква," каза Дардан Моличай, организационен секретар на движението, за SETimes. 
						"Косово не може да сключи споразумение за съвместно управление на границата, след като едната държава не признава тази граница," каза той. 
						Косовските сърби, които са барикадирали граничните КПП от близо шест месеца, не са доволни от споразумението. 
						"Ще настояваме Конституционният съд да даде мнението си относно конституционността и законността на постигнатите споразумения и ще очакваме [сръбският представител Борислав] Стефанович да представи споразумението в писмен вид на сръбските представители в Косово," каза кметът на Митровица Кръстомир Пантич за SETimes. 
						Косовският анализатор Авни Зогиани казва, че съвместното управление на границата се свежда до технически правила, които могат да се прилагат само когато и двете страни са съгласни. 
						"Мисля, че сегашните преговори нямат за цел нищо друго, освен да улеснят пътя на Сърбия към интеграция. Съгласявайки се днес, Косово помага на Сърбия в нейната интеграция, без да я принуждава да признае косовската граница като междудържавна граница," каза Зогиани за SETimes. 
						Шабан Гуда, помощник-директор в Косовската гранична полиция, който участва в делегацията за преговорите в Брюксел, каза за SETimes, че СУГ е най-модерната форма на контрол и надзор на границата. 
						"Осъществяването на СУГ ще направи възможно по-бързото циркулиране на хора и стоки и увеличава в голяма степен сигурността и контрола на границата," каза Гуда за SETimes.

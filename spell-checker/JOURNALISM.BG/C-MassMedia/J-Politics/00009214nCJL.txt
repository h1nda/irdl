Победителят в хърватските избори влиза в преговори с партия от парламентарното малцинство
28/11/2003
 
ЗАГРЕБ, Хърватия -- Хърватският демократичен съюз (ХДС) започна преговори за сформиране на коалиционно правителство с Хърватската селска партия (ХСС) на бившия председател на парламента Златко Томчич в четвъртък (27 ноември). На излизане от централата на ХСС в Загреб лидерът на ХДС Иво Санадер изглеждаше оптимистично настроен, като каза, че двете партии "постепенно се приближават до споразумение", без обаче да разкрива подробности. Томчич бе по-сдържан, заявявайки, че правителство на ХДС и ХСС е "възможно, но не абсолютно". Двете формации ще образуват работна група по проблеми на икономиката.
Също в четвъртък Санадер каза, че е предложил коалиционно партньорство на Хърватската социаллиберална партия и на Демократичния център. Преговорите с тези партии трябва да продължат през следващите дни. Междувременно Милорад Пуповац, един от тримата депутати от Независимата сръбска демократическа партия, заяви, че няма да приеме министерски пост в правителството, но подсказа, че партията ще подкрепи коалиционния кабинет, оглавяван от ХДС, при условие че в него не участват коалиционни партньори от крайната десница. (МедиаСкан - 28/11/03; AФП, ХИНA, Би Би Си - 27/11/03)

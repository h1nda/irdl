Междуверският диалог продължава въпреки политиката
					18/06/2012
					Докато политическите лидери в региона намират основания за разногласия, регионалните религиозни групи търсят обща база за разбирателство.
					От Лили Линч за Southeast European Times в Белград - 18/06/12
 
					 
						
Патриарх Ириней (в средата), глава на Сръбската православна църква, направи историческо посещение в Хърватия този месец. [Ройтерс]
						Макар че неотдавнашният избор на бившия ултранационалист Томислав Николич за президент на Сърбия вече предизвика няколко диспута между новия държавен глава и други в региона, междуверският диалог между висши представители на различни религиозни групи продължава да бъде от решаващо значение. 
						По-рано този месец патриарх Ириней, глава на Сръбската православна църква, посети Хърватия, което мнозина в региона определиха като "историческо" посещение. По време на тридневната му визита Ириней се срещна с ръководителя на Хърватската католическа църква Йосип Боженич, членове на Хърватската епископска конференция, архиепископа на Загреб, както и с хърватския президент Иво Йосипович и премиера Зоран Миланович. Ириней също връчи на кмета на Загреб Милан Бандич ордена на император Константин Велики. 
						След избора на Николич, чието минало е свързано с бившия диктатор Слободан Милошевич и обвиняемия от Хагския трибунал Воислав Шешел, мнозина се страхуват, че процесът на помирение, свързан с войните на Балканите от 1990-те години може да спре или да се върне назад. 
						Според някои обаче религиозните групи могат да изиграят важна роля в процеса на помирение. Както Йосипович заяви пред репортери по време на визитата на сръбския патриарх, "Във времена, които пораждат чувства, които не са в духа на мира и помирението, контактите между църквите, вярващите, преговорите и диалогът означават много за мира и помирението". 
						Според Сръбската православна църква визитата е важна за регионалния диалог. 
						"Искахме да направим информацията за посещението на партриарха колкото се може по-публична, затова направихме съобщение за визитата както на сръбски, така и на английски език и публикувахме съвместно изявление на патриарх Ириней и кардинал Божанич на нашия уебсайт", каза за SETimes дякон Ивица Кайрович от Сръбската православна църква. 
						
Патриарх Ириней се срещна и с лидера на Хърватската католическа църква кардинал Йосип Божанич. [Ройтерс]
						
						Срещата между религиозните лидери в Хърватия бе съвсем навременна в светлината на спора, предизвикан от коментар на Николич по време на интервю през май за германските медии. Николич каза за "Франкфуртер Алгемайне Цайтунг", че хърватският град Вуковар, който понесе големи щети, причинени от сръбските войски през 1991 г., е "сръбски град" и че хърватите нямат причина да се връщат там. 
						"Ако изявлението на г-н Николич означава връщане към идеите от 1990-те години, мога да кажа от името на всички хърватски граждани, че тези идеи няма да се реализират," каза Йосипович. 
						Представители на хърватското правителство не присъстваха на официалното встъпване в длъжност на Николич на 11 юни в Белград. 
						
						
Новият президент на Сърбия Томислав Николич направи изявления, които някои се безпокоят, че могат да застрашат усилията за помирение. [Ройтерс]
						Някои религиозни анализатори обаче смятат, че посещението на Ириней в Хърватия е било само "протоколна визита". Както каза за SETimes Ивана Бартулович, политически анализатор за Центъра за религиозни изследвания в Белград, "Мисля, че повече от всичко друго това бе политически ход ". 
						Същевременно Бартулович каза, че има и други признаци за междуверско сътрудничество в региона и макар че те получават много по-малко внимание от страна на медиите, отколкото визитата на партиарха в Хърватия, те могат да осигурят много по-стабилни основания за помирение с течение на времето. 
						Центърът за религиозни изследвания организира образователни програми за висши представители на религиозните общности в Сърбия и в региона, както и за вярващи от различни вероизповедания. 
						Бартулович каза, че чрез тази програма организаторите се опитват да "установят устойчиво общуване по теми, за които различните религиозни групи могат да бъдат единодушни, като образование, здравеопазване и услуги в полза на общността". Наскоро междуверска образователна програма бе разширена, за да включи дискусии по теми като екология и права на жените. 
						В Косово малко религиозни водачи са склонни да говорят открито за междуверския диалог, въпреки че Американският университет в Косово организира такива събития, включително неотдавнашна среща, по време на която всички главни религиозни водачи присъстваха на посещение на висш представител на Англиканската църква. 
						Както каза за SETimes Ивана Стеванович, независим изследовател на идентичността и дискурса от Белград, "В днешно време можете понякога да видите лидерите на всички главни религии, ислямска, католическа и православна, да се разхождат в центъра на Призрен. Това означава, че те се срещат. Онова, за което разговарят обаче е различен въпрос". 
					
				
			
					 
					
 
 

Словения ще подкрепи временното търговско споразумение на ЕС със Сърбия, каза Рупел
					09/09/2008
					 
						ЛЮБЛЯНА, Словения -- Външният министър Димитрий Рупел каза в понеделник (8 септември), че неговата страна ще подкрепи едно временно търговско споразумение между ЕС и Сърбия. "Ако ЕС иска политиката му към Сърбия да е успешна, трябва да вземе решение за сключване на временното споразумение", отбеляза Рупел в интервю за всекидневника "Дневник". Той каза, че опитът на Словения от периода на председателството й на ЕС през първата половина на тази година доказва, че "политиката на доверие и разбиране е тази, която работи най-добре". След сключването на временното търговско споразумение ЕС трябва да продължи процеса на интегриране на Сърбия колкото може по-бързо, добави той. "Тази стъпка е от стратегическо значение за ЕС и ще даде силен тласък на проевропейските сили в Сърбия", подчерта Рупел. (ФоНет, Дневник, Б92 - 08/09/08)

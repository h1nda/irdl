ЕС поставя признаването на Кипър като уловие за присъединителните преговори с Турция 
					17/12/2004
					 
						БРЮКСЕЛ, Белгия -- ЕС и Турция видимо се приближиха в петък (17 декември) до историческо споразумение за започване на присъединителни преговори, като лидерите на ЕС смекчиха поставеното по-рано искане Анкара да признае Кипър. В четвъртък лидерите решиха да предложат преговорите да започнат на 3 октомври 2005 г., но само при условие че Турция незабавно подпише документ, с който де факто признава кипърското гръцко правителство. Това искане обаче отпадна, след като лидерите на Холандия, Великобритания, Франция, Германия и Гърция достигнаха до компромисно решение, според което Анкара вместо това ще поеме "доброволен" ангажимент за признаването на Кипър в близко бъдеще. ЕС посочи още, че може да наложи предпазни клаузи с цел да гарантира спазването от страна на Турция на критериите за членство, както и да ограничи миграционния поток на работна ръка. Окончателните решения на срещата на върха трябва да бъдат приети от лидерите на ЕС късно в петък.
						Други новини: Лидерите се споразумяха да подпишат договорите за присъединяване с България и Румъния в началото на 2005 г. Това ще даде възможност на двете страни да влязат в съюза през 2007 г., ако са реализирали необходимите реформи. Лидерите на ЕС решиха също да започнат присъединителни преговори с Хърватия през април 2005 г., при условие че Загреб докаже безусловното си сътрудничество с Трибунала на ООН за военни престъпления. (AП, AФП, Би Би Си, Ройтерс, Блумбърг, Анадолска агенция - 17/12/04)

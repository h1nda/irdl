Милошевич е обвинен в поръчителство на политически убийства
24/09/2003
Слободан Милошевич бе обвинен във вторник (23 септември) ,че е поръчал убийството на бившия сръбски президент Иван Стамболич и в опита за убийство на лидера на Сръбското движение за обнова Вук Дражкович.
(Радио Свободна Европа/ Радио Свобода, Блумбърг, Танюг - 24/09/03; АФП, Ройтърс, Би Би Си, ЮПИ, Радио Б92 - 23/09/03)
 
 
Срещу бившия югославски президент Слободан Милошевич, който е изправен пред Трибунала в Хага по обвинения в геноцид и военни престъпления, сега е предявено обвинение по повод предполагаемата му роля в насилието срещу политическите му опоненти. Съобщавайки за предявеното обвинение във вторник (23 септември), специалният прокурор на Сърбия Йован Приич каза, че Милошевич е обвинен в поръчителство на убийството на бившия сръбски президент Иван Стамболич и в опит за убийство на лидера на Сръбското движение за обнова Вук Дражкович.
Стамболич, бивш покровител на Милошевич и негов приятел, превърнал със във враг, изчезна безследно по време на джогинг в белградски парк през август 2000 г. Останките му бяха изровени в Северна Сърбия по-рано тази година след убийството от 12 март на сръбския премиер Зоран Джинджич и последвалата операция срещу организираната престъпност. Стамболич, който бе президент на Сърбия в периода 1986-1987 г., се очакваше да бъде основният противник на Милошевич по време на президентските избори през октомври 2000 г.
По-рано сръбската полиция заяви, че петима членове на сега разпуснатото специално полицейско звено, свързано с режима на Милошевич, са отвлекли и екзекутирали Стамболич.
Милошевич отрича всички твърдения, които го свързват с убийството, подчертавайки, че той не го е разглеждал като заплаха за политическата си кариера по онова време. " Иван Стамболич не представляваше вече интерес за мен.. Той бе един напълно забравен политик," цитира АФП думите на Милошевич в писмо, изпратено от затворническата килия в Хага миналия месец.
Два месеца преди изчезването на Стамболич Драшкович оцеля след опит за покушение в черногорския курорт Будва. По време на предходен инцидент от октомври 1999 г. дългогодишният лидер на опозицията остана невредим след инсценирана катастрофа с кола, при която четирима негови сътрудници бяха убити.
Местните медии цитираха изявление на Приич от вторник, в което се казва, че Милошевич е подбудил извършителите към решението да се прицелят в Стамболич и Драшкович. Заедно с Милошевич, четири други лица се посочват в обвинението, включително бившият командир на специален полицейски отряд Милорад Лукович с прозвище "Легия". Той е основният заподозрян за убийството на Джинджич и все още се укрива. Другите трима са бившият началник на ДС Радомир Маркович, неговият заместник Милорад Брацанович , както и бившият началник на ГЩ на армията Небойша Павкович.
Приич заяви, че ще внесе обвинителния акт и съпътстващи документи в Белградския окръжен съд в сряда. Съдът след това ще може да открие производство.
Съпругата на Милошевич Миряна Маркович, за която по-рано се смяташе, че е подбудителят на убийството на Стамболич, не е спомената сред обвиняемите. Преди няколко месеца полицията издаде заповед за арестуването й във връзка с убийството. Смята се, че тя се укрива някъде в Русия.
Специалният съд бе създаден след убийството на Джинджич с определена насоченост към случаи на тероризъм и организирана престъпност. Белградското радио Б92 цитира Приич, който е заявил в сряда, че до средата на октомври се планира издаването на още три обвинителни акта във връзка с организираната престъпност.

Номинираният за министър-председател на БиХ поиска от партиите да представят своите кандидати за министри
					07/01/2008
					 
						САРАЕВО, Босна и Херцеговина (БиХ) -- Номинираният за министър-председател Никола Спирич поиска в петък (4 януари) от шестте парламентарно представени партии в управляващата коалиция на държавно ниво да представят своите предложения за министри и заместник-министри в кабинета. Той се надява процесът да бъде финализиран към края на януари или в началото на февруари. Спирич подаде оставка на 1 ноември в знак на протест срещу мерките, наложени от върховния представител Мирослав Лайчак в отговор на провала на реформата в полицията. В края на декември обаче той бе отново номиниран за поста министър-председател и получи мандат за сформиране на ново правителство.
						В свое интервю за СРНА в неделя Спирич подчерта своята подкрепа за работата на специалната комисия за реформата в полицията. Изграждането на полицейска структура на държавно ниво остава основно изискване за сключването на предприсъединително споразумение с ЕС. 
						Други новини -- Камарата за военни престъпления на Съда на БиХ потвърди в петък присъдата, произнесена срещу сръбския генерал в оставка Новак Джукич. Той е обвинен в издаването на заповед за артилерийски обстрел на Тузла през 1995 г., по време на който бяха убити 71 цивилни граждани и ранени стотици други. По това време Джукич е бил командващ на босненската сръбска армия в района. Той беше арестуван преди два месеца в Баня Лука. (РТС - 06/01/08; Независне Новине, Дневни Аваз - 05/01/08; РТРС, ПБС, НТВ Хаят, Фена, Ройтерс, Jurist.com - 04/01/08)

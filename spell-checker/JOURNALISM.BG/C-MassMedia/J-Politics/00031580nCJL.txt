Косовският парламент няма да обсъжда споразумението ЮЛЕКС-Сърбия
					09/09/2009
					 
						ПРИЩИНА, Косово -- Депутатите няма да обсъждат протокола за полицейско сътрудничество между ЮЛЕКС и Сърбия, заяви във вторник (8 септември) председателят на парламента Якуп Красничи, добавяйки, че не е постъпвало искане за парламентарно обсъждане. Прищина настоява, че във връзка със споразумението е трябвало да бъде поискано и мнението на Косово, което също би следвало да го подпише.
						Междувременно във вторник британският посланик в Косово Анди Спаркс отрече твърденията, че протоколът нарушава суверенитета на Косово. "Този протокол ще помогне в работата на ЮЛЕКС по предотвратяване на организираната престъпност и всякакви други престъпления, по-специално в северната част на страната", каза Спаркс. (Инфо Прес, Коха Диторе, Зери, Лайм, Експрес - 09/09/09)

С наближаването на изборите в Сърбия броят на арестите по границата нараства
					02/04/2012
					Сръбската жандармерия арестува в събота двама косовски полицейски служители, като същия ден бяха освободени четиримата сръбски полицаи, задържани през февруари от косовската полиция.
					От Линда Карадаку за Southeast European Times от Прищина – 02/04/12
 
					 
						
Сръбски части арестуваха двама въоръжени косовски полицейски служители близо до контролно-пропускателния пункт "Мердаре" на границата между Косово и Сърбия в събота (31 март). [Ройтерс]
						С наближаването на изборите в Сърбия на 6 май напрежението по границата между Косово и Сърбия нараства. 
						Двама косовски полицаи, Шукри Бинаку и Сами Бечири, бяха арестувани от сръбската жандармерия в събота (31 март) на граничен пункт "Мердаре". Според Б92 сръбският министър на вътрешните работи Ивица Дачич е заявил, че „появата на двамата косовски полицаи е драстично нарушение на Военнотехническото споразумение, подписано в Куманово през 1999 г.“ 
						„Какво са правели те на територията на Централна Сърбия и кое споразумение предвижда това?“, попита Дачич, като добави, че „всеки, който се осмели да наруши Военнотехническото споразумение от Куманово по този начин, ще бъде арестуван“. 
						В понеделник, 2 април, полицаите бяха предадени на представители на ЮЛЕКС и отведени в Косово. Прищина съобщи, че нейните служители са патрулирали в зоната на отговорност на косовската полиция. 
						"Този коварен и организиран акт на сръбската жандармерия отново свидетелства за ориентацията и агресивната нагласа на сръбската държава към Република Косово“, се казва в изявление на косовското министерство на вътрешните работи. 
						Според президента на Косово Атифете Яхяга арестите са „удар срещу институционалната и териториалната цялост на Република Косово“. 
						Това са най-скорошните арести от поредицата задържания по границата, които накараха Дачич да предупреди за евентуални „реципрочни мерки“. 
						Косовската полиция арестува четирима сърби на 28 март за притежание на сръбски изборни материали и списъци на избиратели. Говорителят на косовската полиция Арбер Бека заяви за SETimes, че арестите са извършени във връзка с опитите на Сърбия да проведе избори в Косово. 
						Сърбия насрочи общински и парламентарни избори на 6 май и заяви, че в тях ще бъдат включени и райони от Северно Косово. 
						Прищина изрази категоричното си несъгласие и посочи, че ако е необходимо, ще използва сила, за да спре изборите в своите граници. „Имаме издадена оперативна заповед, [която разяснява] какво трябва да прави полицията в тези случаи“, заяви Бека. 
						На 27 май косовската полиция иззе и пропагандни материали на предполагаема екстремистка организация във Вучитрън. Полицията съобщи, че в автомобил с петима сръбски граждани са били открити броеве на вестник „Сръпске Новине“. 
						Полицията е открила 38 броя от вестника, който се издава в Торонто от „Четническото движение на Равна гора" ("Четнички Равно Горски Покрет"). Една жена от петимата сръбски граждани е била задържана за 48 часа за подбуждане към омраза и разделение. Жената е освободена, но разследването продължава. 
						Също на 28 март по обвинения в шпионаж и трафик на наркотици са арестувани двама косовски албанци, сред които председателят на Синдиката на металурзите Хасан Абази, съобщи Б92. 
						В събота „Хюман Райтс Уоч“ поиска те да бъдат освободени. Организацията също така настоя Косово да помогне за спешното преразглеждане от съдия от мисията на ЕС в Косово на обвиненията срещу четиримата сърби, държани под домашен арест. 
						„Реципрочните мерки не са в интерес на Сърбия и сръбската полиция не желае да предприема такива действия. Тази ситуация обаче… очевидно не може да продължи без реципрочни мерки. Ако някой иска да се състезава с арести, ние имаме нашия отговор“, заяви Дачич. 
						На 26 февруари в Косово бяха арестувани петима сърби, включително четирима полицаи, които бяха обвинени в нарушаване на съдебна заповед. Те бяха задържани за срок от 30 дни. 
						Като се позова на диалога между Косово и Сърбия и постигнатите досега споразумения, Дачич постави под въпрос споразумението за свободата на движение, „ако всеки ден има арестувани сърби“. 
						„Това са явни провокации и не мога повече да спирам полицията да не блокира Кончул. През следващите дни ще проличи какво се получава, когато се въведат реципрочни мерки“, предупреди Дачич. 
						Фисник Реджепи, политически съветник на министъра на вътрешните работи на Косово, заяви, че арестите на граждани от сръбската полиция се извършват изцяло на политическа основа и противоречат на споразумението за свободата на движение. 
						„Гражданите на Косово, възползвайки се от разпоредбите на постигнатото в Брюксел споразумение, са възнамерявали да преминат транзитно през територията на Сърбия, без да извършват каквато и да е официална дейност в страната. Това е разликата между законните действия на косовската полиция и политическите и антиевропейски действия на сръбската държава“, каза Реджепи за SETimes. 
						Според Б92 посредникът на ЕС Робърт Купър е заявил, че политическите проблеми трябва да се решават чрез диалог и преговори, а не чрез селективно прилагане на закона. „ЕС очаква двете държави да изпълнят поетите по време на диалога ангажименти“, каза той. 
					
				
			
					 
					
 
 

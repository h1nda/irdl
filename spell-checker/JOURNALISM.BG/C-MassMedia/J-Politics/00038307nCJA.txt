Размириците в Сирия будят безпокойство във връзка със споразумението за сигурност
					27/04/2011
					Властите в Турция са обезпокоени от нестабилността в тяхната съседка и имат много сериозна причина за това.
					От Алакбар Рауфоглу за Southeast European Times – 27/04/11
 
					 
						
Турция и Сирия заздравиха отношенията помежду през последното десетилетие. [Ройтерс]
						По-рано този месец турските сили за сигурност започнаха мащабна операция по границата със Сирия, при която бяха убити седем кюрдски бунтовници, след като голяма група членове на Кюрдската работническа партия (ПКК) прекосиха границата. Операцията се проведе след месеци на тайни преговори, в които Анкара успя да убеди Дамаск да подпише споразумение за сигурност относно кюрдските бунтовници. 
						На 14 април двете страни одобриха споразумение за борба с бунтовниците, което беше прието от турския парламент. 
						Поради засилването на репресиите срещу протестиращите в Сирия обаче някои в Анкара не са сигурни за бъдещата насоченост на споразумението. 
						Мехмет Шандър, председател на парламентарната група за приятелство между Турция и Сирия, смята, че сътрудничеството между двете държави в областта на борбата срещу тероризма е изложено на опасност. В интервю за SETimes той сподели своите безпокойства. 
						„Ако Турция не реагира остро на [репресиите] срещу протестите в Сирия и [не] обясни кой кой е на режима на Башар Асад, че хората по улиците не са терористи, а хора, които искат демокрация, накрая Дамаск ще ни посочва погрешните хора вместо истинските терористи”, твърди Шандър, който е представител на дясната Партия на националистическото действие (ПНД). 
						„Турското разузнаване и политиците трябва да направят всичко възможно, за да предотвратят избиването на невинни хора от режима на Асад, преди протестиращите да станат по-агресивни”, призова той, като добави, че демокрацията в Сирия „е един от нашите основни национални интереси”. 
						 Обща 900-километрова граница дели Сирия и Турция, като през 1998 г. двете държави бяха на ръба на обявяването на война заради сирийската подкрепа за ПКК. Двустранните отношения засилиха своето значение при твърдата външна политика на управляващата Партия на справедливостта и развитието (ПСР), като през 2009 г. бяха подписани няколко споразумения, включително за безвизови пътувания. 
						Видимо е и сътрудничеството по кюрдския въпрос. Само през миналата година сирийските сили за сигурност задържаха 400 предполагаеми членове на ПКК. Макар и първоначално създадена като организация на турските кюрди, в бойните части и сред лидерите на ПКК има много сирийски кюрди. 
						След началото на антиправителствените протести в Сирия Анкара възприе подход на изчакване. Анкара следи развитието, като се стреми да използва своето влияние, за да смекчи сирийските ответни мерки, без от това да пострадат двустранните отношения и конкретните интереси. 
						Министър-председателят Реджеп Тайип Ердоган се въздържа да се застъпи публично за смяна на режима в Дамаск, като вместо това призова за реформи. 
						„Следим внимателно събитията [в Сирия] и правим всичко възможно да повлияем на ръководителите на страната”, каза за SETimes Мехмет Джейлан, член на ПСР и заместник-председател на парламентарната комисия по външни отношения. 
						По отношение на споразумението за борба с бунтовниците той посочи, че пактът е проправил пътя за екстрадирането на членове на ПКК между Сирия и Турция. 
						Според Сердар Ердурмаз, заместник-председател на турския Център за международни отношения и стратегически анализ в Анкара, въстанието в Сирия е голяма пречка за Анкара, защото страните наскоро са успели да нормализират отношенията си след повече от 30 години съперничество. 
						„Днес фактът, че бунтовете протичат в държава с повече от 1,5 милиона кюрдско население, е заплаха за Турция”, каза той за SETimes, като нарече пактът за борба с бунтовниците между двете страни „мъртъв документ”. 
						„Ако въстанието в Сирия доведе до сформирането на нова администрация, Турция трябва да започне от самото начало”, допълни той.

Сръбският парламент прием поправки в Закона за ефирните медии 
					30/08/2004
					Сръбският парламент одобри промени в Закона за ефирните медии, но според някои критици измененията едва ли ще помогнат за намаляване на влиянието на държавни служители върху Съвета за радио и телевизия, който се предполага, че трябва да бъде независим орган за наблюдение на медиите. 
					От Давор Коникушич за Southeast European Times в Белград – 30/08/04 
 
					 
						
Сръбският парламент прие ново законодателство, което ще промени начина, по който се назначават членовете на Съвета за радио и телевизия.[ОССЕ]
						Сръбският парламент одобри ново законодателство, което би променило начина, по който се избират членовете на Съвет за радио и телевизия. Критиците на направеното предложение, вкл. някои, които са участвали в изработването на проекта, заявяват, че измененията са предимно козметични и едва ли ще постигнат много за решаване на проблеми, свързани с работата на съвета. 
						Депутатите одобриха законопроекта на 24 август с 144 на 35 гласа. Той предвижда избирането на трима члена на Съвета от парламентарна комисия, вместо от цялото Национално събрание, от сръбското правителство и провинциалното правителство на Войводина, както това ставаше до този момент. Законът предизвиква изменения и в списъка на групите, които имат право да номинират членове на съвета. 
						Парламентът на Войводина ще продължи да избира един член, а това се отнася и за сръбските университети, организациите на собственици на електронни медии, журналистите, филмовите и театралните дейци и асоциацията на професионалните композитори, заедно с местни НПО и граждански сдружения, борещи се за свобода на словото и правата на малцинствата и децата. Един член на съвета ще продължи да бъде назначаван от църковни и религиозни общности, докато за деветия член ще се изисква да живее и работи в Косово. 
						Милош Живкович, член на работната група, която предложи първоначалния проект, счита, че предлаганите промени не атакува корена на проблема: огромното влияние на държавата върху работата на Съвета. “Проблемът доведе до блокаж в дейността на този работен орган. Според мен сега е времето да се коригират създадените по-рано диспропорции именно чрез пълно зачитане на европейските стандарти, с повече равни права за назначаване на членовете на Съвета за радио и телевизия, “ казва Живкович. 
						Трите професионални организации – Асоциацията на независимите журналисти в Сърбия (НУНС), Белградският медиен център и Асоциацията на независимите електрони медии – внесоха алтернативно предложение, целящо да направи процедурата по назначение на членовете на съвета по-справедлива. Съгласно това предложение трима члена следва да се назначават от държавата; трима от църквите, университети и НПО и трима от професионалните организации на журналистите, собствениците на ефирни медии, композиторите и театралните дейци.
						Според президента на НУНС Нино Браевич приетият закон не промяна баланса на силите в Съвета. “Сега ще имаме четирима представители на правителството, вкарани по различен начин … четирима представители на правителството, четирима представители на неправителствени структури, а деветият ще продължи да бъде назначаван като представител на Косово,” посочва Браевич. 
						В съвместно писмо трите организации предупредиха, че ако не се гарантира независимостта на Съвета за радио и телевизия, това може да се превърне в препятствие по пътя на Сърбия към интеграция в ЕС. Доминиращото влияние на държавните органи “означава, че той не може да бъде независим и следователно не съответства на международните стандарти и на демократичното общество, което се стремим да изградим,” се казва в писмото.

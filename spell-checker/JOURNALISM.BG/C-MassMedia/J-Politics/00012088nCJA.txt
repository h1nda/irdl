Сръбска партия настоява за преговори по бъдещето на държавния съюз 
					24/09/2004
					Сръбският заместник-министър председател Миролюб Лабус и неговата партия "Г17 плюс" призоваха за започване на преговори по бъдещето на държавния съюз между Сърбия и Черна гора, като казаха, че той вече не функционира. Но други не са съгласни с тях, включително и лидери от ЕС.
					От Давор Коникушич за Southeast European Times от Белград - 24/09/04
 
					 
						
Сръбският заместник-министър председател Миролюб Лабус призова за преговори за бъдещето на Сърбия и Черна гора. [АФП]
						Тази есен трябва да се проведат преговори за бъдещето на държавния съюз между Сърбия и Черна гора, според сръбския заместник-министър председател Миролюб Лабус. Партията "Г17 плюс", чийто ръководител е Лабус, е сред подписалите Белградското споразумение, което осигури основата за създаване на сегашната федерация. Но сега партията твърди, че съюзната държава не функционира и е дошло време за преговори с Подгорица. 
						"За нас е сигурно, че трябва да седнем на масата на преговорите, преди всичко в рамките на съюзния комитет по присъединяването към ЕС, и трябва открито да поговорим какво да правим по-нататък", каза Лабус. 
						Сръбският президент Борис Тадич обаче зае противоположна позиция. Според Тадич съюзната държава в момента е "най-функционалното решение и за двете страни членки, и за техните граждани". 
						Тадич обяви, че възнамерява да "започне серия от политически проекти и действия, които биха могли преди всичко да помогнат за приемането на цялостна стратегия на националната държава". 
						"Парламентът, правителството и президентът трябва да определят какви са нашите легитимни цели като национална държава при новите политически условия на глобализация и променящо се равновесие на силите в света", каза той. 
						След като Демократичната партия на Сърбия (ДПС), най-силният член на управляващата коалиция, упорито отхвърля всякаква възможност за разделяне на Сърбия и Черна гора, не е ясно как смята да действа Лабус. Председателят на парламентараната група на ДПС, Милош Алигрудич, каза, че в управляващата коалиция не са се водили разговори за разделяне на съюза. 
						"Позицията на ДПС по този въпрос е съвсем ясна, а именно - спазване на конституцията, спазване на Белградското споразумение, на всички срокове и на действията, които трябва да се проведат в тези срокове", каза Алигрудич. 
						Най-конкретните предложения за разделяне на съюза бяха направени от Миодраг Вукович от Демократическата партия на социалистите, който предложи три решения. Първото е просто да се раздели съюзът. Втората възможност е да се създаде съюз на две международно признати държави. Третата алтернатива е да се запази съществуващият съюз до изтичане на Белградското споразумение догодина и тогава да се проведе референдум. 
						Междувременно ЕС неколкократно посочи, че интеграционният процес изисква Сърбия и Черна гора да е съюзна държава. Ако референдум доведе до независимостта на една от съюзните републики, новата държава ще трябва отново да започне от нулата, като води преговори за членство с всички европейски институции.

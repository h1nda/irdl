В Румъния се провеждат местни избори 
					03/06/2008
					Кандидатите за кметове ще трябва да се явят на балотаж на 15 юни, тъй като малко резултати бяха окончателни на изборите в неделя.
					От Валентина Поп за Southeast European Times от Букурещ - 03/06/08 
 
					 
						
В основните градове на Румъния - с изключение на Констанца и Клуж-Напока - никой не спечели кметския пост на първия тур. [Габриел Петреску]
						Слаба беше избирателната активност на местните избори в неделя (1 юни) в Румъния - по-малко от 50 % от регистрираните избиратели се явиха пред урните - с пет процентни пункта под избирателната активност от 2004 г. Около 18 милиона души бяха регистрирани да гласуват за 3 200 кметове, 40 000 членове на общински съвети и 41 председатели на общински съвети. 
						Изборите бяха без прецедент, защото това „първо поколение европейски местни служители”, по думите на президента Траян Бъсеску, ще управлява фондове на ЕС на обща стойност 20 милиарда евро от 2007 до 2013 г. Румъния ще получи тези средства за местни, регионални и национални проекти, предназначени да изравнят социалните и инфраструктурни различия между новата членка и по-старите членки на ЕС. 
						Избирателната активност в Букурещ бе много ниска, като гласуваха само 31 % от регистрираните избиратели, въпреки че политическите и финансови интереси там са вероятно най-големите в страната. Наблюдателите смятат кметския пост в столицата за потенциален трамплин към президентството, какъвто бе случаят с Бъсеску, който от кмет стана президент през 2004 г. 
						Деветнадесет кандидати се надпреварваха за поста. Кандидатът на Либералдемократическата партия (ЛДП) Василе Блага, който спечели 30,9 % от гласовете и независимият кандидат Сорин Опреску, който получи 30,7 %, ще се срещнат на балотаж на 15 юни. 
						Независимата кандидатура на Опреску стана повод за полемики от самото начало, когато той напусна Социалдемократическата партия (СДП), след като не спечели нейната номинация. 
						След оттеглянето си Опреску не успя да спечели достатъчно подписи, за да се кандидатира като независим. Накрая Апелативният съд реши, че той може да се кандидатира. По-късно пресата установи, че някои от предполагаемите участници в петицията му не са чували за Опреску, а други били малки деца. 
						В нито един от другите големи градове - с изключение на Констанца и Клуж-Напока - нямаше категоричен победител сред кандидатите за кметове на първия тур. В Констанца представителят на СДП Раду Мазаре спечели нов мандат с приблизително 63 % от гласовете. В Клуж-Напока кандидатът на ЛДП Емил Бок бе преизбран със 75 %. 
						В по-малките градове, където някои политици явно са се опитвали да купуват гласове, възникнаха редица нередности и инциденти, свързани с насилие. Анамария Мошнягу, изпълнителен директор на Асоциация "За демокрация”, румънска НПО, която изпрати наблюдатели в избирателните пунктове, цитира подозренията, че един глас е струвал между 800 и 1 000 евро, особено в районите от голям икономически интерес, гласят репортажи на Би Би Си. 
						При друг докладван инцидент стотици хора са се събрали пред местен избирателен пункт в Щефанещи в покрайнините на Букурещ, твърдейки, че някой им предлагал по 300 евро да гласуват за даден кандидат. В Щефанещи има 4 000 регистрирани избиратели, разпределени в два избирателни района. В понеделник министърът на вътрешните работи Кристиан Давид обеща разследване и заяви, че има „реални доказателства, че гласуването е било манипулирано”.

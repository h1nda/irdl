ОССЕ и БДИПЧ обявиха, че изборите в Македония не отговарят на стандартите
					04/06/2008
					Според наблюдателната мисия на ОССЕ/БДИПЧ неделните избори в Македония не са постигнали международните стандарти. Те добавиха, че насилието и сплашването са подкопали усилията за евроинтеграция.
					От Марина Стояновска за Southeast European Times от Скопие -- 04/06/08
 
					 
						
"Провеждането на свободни и честни избори е съществен критерий за процеса на интеграция в ЕС,” каза еврокомисарят по разширяването Оли Рен. [Гети Имиджис]
						Изборите в неделя (1 юни) в Македония според наблюдателната мисия на ОССЕ/БДИПЧ не са успели да покрият „основни международни стандарти”. Тя се позова на опитите за разстройване на изборите в районите с преобладаващо албанско население. 
						"Насилието и опитите за манипулиране на кампанията за жалост хвърлят сянка върху иначе добре проведените избори,” каза заместник-председателят на Парламентарната асамблея на ОССЕ Пия Кристмас-Мьолер. „Насилието ... в етническите албански райони е неприемливо нарушение на мира и демократичните права на хората.” 
						Въпреки че македонските власти организираха изборите добре, те прилагаха законите „избирателно” и не успяха „да предотвратят насилието”, твърди в доклада си мисията. 
						"ОССЕ ще следи дали властите ще обърнат сериозно внимание на нарушенията и ще предприемат корективни действия,” каза посланик Робърт Бари, ръководител на мисията на ОССЕ/БДИПЧ. „Ние ще наблюдаваме и избирателните секции , където гласуването ще се проведе повторно, и ще вземем окончателно решение в зависимост от това доколко властите ще разследват напълно и ще елиминират инцидентите." 
						Според Бари широко разпространената липса на превантивни мерки е позволила появата на инциденти в деня на изборите. 
						Еврокомисарят по разширяването Оли Рен също публикува в понеделник изявление в строг тон. „Дълбоко съжалявам за насилието, което беляза изборите. Европейският съюз е силно ангажиран с европейските перспективите [на Македония]. Подчертавам, че провеждането на свободни и честни избори е важен критерий за процеса на евроинтеграция." 
						Хавиер Солана, върховен представител на ЕС по въпросите на сигурността, също изрази разочарованието си. Говорителката му Кристина Галах каза, че той е провел телефонен разговор с премиера Никола Груевски. ”Той очаква повторно гласуване в [най-силно засегнатите] избирателни секции с цел да се подобри имиджът на изборите,” каза тя. 
						В понеделник американският посланик в Македония Джилиън Милованович и специалният представител на ЕС Ерван Фуере се срещнаха с Груевски, за да обсъдят насилието в деня на изборите. 
						Трябва да бъдат положени всички усилия не само за откриване на виновниците, но и за даването им под съд. Македония не издържа този изпит по демокрация, но международните институции й дават нов шанс [със заплануваното повторно гласуване], каза след срещата Фуере. 
						"Тези избори не бяха на нивото на онези от 2006 г.”, каза Милованович. „За жалост на някои хора им бе попречено да гласуват, обещанието на премиера обаче да премахне тези проблеми е окуражаващо и очакваме по-добри резултати след две седмици. Изненадана съм, че хората реагираха с безразличие на инцидентите, сякаш те се случват на някой друг, а не на тях."

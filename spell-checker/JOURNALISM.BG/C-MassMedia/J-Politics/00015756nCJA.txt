Ромската община в Скопие ще проведе втори тур на кметските избори
					30/08/2005
					Гражданите в преобладаващо ромската община Шуто Оризари ще се явят пред избирателните секции на 4 септември за втория тур на кметските избори. Наблюдателите обявиха първия тур за честен и почти без нарушения.
					От Зоран Николовски за Southeast European Times от Скопие -30/08/05
 
					 
						
Никой от кандидатите не спечели категорична победа на изборите за кмет на 21 август в Шуто Оризари. [АФП]
						Избори за кмет се проведоха в преобладаващо ромската община на Скопие Шуто Оризари на 21 август. Тъй като никой от кандидатите не постигна категорична победа, на 4 септември ще се проведе повторно гласуване. Кандидатът на Обединената партия за еманципация, Ердуан Исени, получи 2626 гласа на първия тур. Той ще се изправи срещу класиралия се на второ място Шабан Селиу от Ромския съюз, който спечели 1874 гласа. 
						Първоначално проведена през март, заедно с останалата част на Македония, надпреварата в Шуто Оризари трябваше да бъде повторена, тъй като първоначалният победител, Амди Байрам, не можа да заеме поста, защото бе обвинен по дело за незаконно присвояване на текстилни стоки и осъден на четири години затвор. 
						Въпреки това трудно начало наблюдателите оценяват изборите като честни и без сериозни нередности. Представителите на неправителствени организации, наблюдавали изборите, казват че те са се повели в мирна и демократична атмосфера, отбелязвайки значителен напредък спрямо предходните избори в Шуто Оризари. 
						Отбелязани бяха някои изолирани случаи на неспазване на процедурата, но те не са повлияли съществено на резултатите. Основното притеснение според наблюдателите е разочароващо ниската избирателна активност. 
						"Най-големият недостатък на тези избори бе неучастието на електората”, каза Сарита Яшарова от Ромската група за лобиране. 
						"Първият кръг на предсрочните избори за кмет на Шуто Оризари се проведе в мирна атмосфера и без сериозни инциденти”, каза Славица Биляровска от МОСТ. “Но избирателната активност бе много ниска." 
						Едва 4653 (или 23,37 %) от 19908 редовни гласоподаватели са дали гласа си в първия тур, според Националната избирателна комисия. 
						С разгорещяването на надпреварата за втория тур кандидатите си разменят нападки. Ромският съюз обвини Исени в нарушаване на изборните правила, твърдейки че е агитирал в изборния ден. Исени не коментира обвиненията, но настоява, че партията му ще победи Ромския съюз на повторния тур дори с още по-голяма преднина.

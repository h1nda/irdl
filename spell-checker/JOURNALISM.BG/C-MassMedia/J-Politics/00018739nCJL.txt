Черногорският президент очаква независимостта да бъде провъзгласена идната седмица
					29/05/2006
					 
						ПОДГОРИЦА, Сърбия и Черна гора -- Независимостта на Черна гора може да бъде провъзгласена идната седмица, каза в неделя (28 май) президентът Филип Вуянович пред АФП в изказване, което бе широко отразено в местните медии. Той предсказа, че преговорите по отцепването на страната от Сърбия ще започнат малко след това. Що се отнася до непосредствените последици от независимостта на Черна гора, Вуянович обясни, че правомощията, свързани със сръбско-черногорския Върховен съвет за отбрана, ще бъдат прехвърлени на президентите на двете републики. Окончателните резултати от референдума на 21 май се очакват тази седмица. Предварителните резултати сочат, че за независимостта са гласували 55,5 %, малко над изискуемия праг от 55 %. Привъжениците на държавния съюз със Сърбия, чийто лидер е Предраг Булатович, са написали писмо до ЕС, в което оспорват резултата и настояват, че референдумът е бил опорочен от нередности.
						Междувременно черногорският премиер Мило Джуканович се срещна в Брюксел с върховния представител на ЕС по въпросите на сигурността Хавиер Солана и с еврокомисаря по разширяването Оли Рен за разговори относно стъпките, които трябва да бъдат предприети след референдума. По-късно Рен ще отпътува за Белград, където ще разисква референдума, преговорите по Споразумението за стабилизация и асоцииране с ЕС и преговорите за статута на Косово. (Б92, Бета, РТС, АП - 28/05/06)

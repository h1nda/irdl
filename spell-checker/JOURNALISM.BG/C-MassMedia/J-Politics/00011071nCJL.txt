Турското правителство иска да отложи лятната ваканция на парламента
08/06/2004
 
АНКАРА, Турция -- Правителството планира да поиска парламентът да продължи работата си и след 1 юли, датата, на която той обикновено излиза във ваканция, посочи турският министър на правосъдието и говорител на правителството в понеделник (7 юни). Продължаването на работата ще осигури възможност за приемането на някои проектозакони, които са важни за Доклада на ЕС за напредъка на Турция и чрез които местното законодателство се придвижва към политическите критерии от Копенхаген за членство в ЕС.
Също в понеделник висш турски прокурор поиска от апелативен съд да отмени 15-годишната присъда, произнесена срещу кюрдската активистка Лейла Зана. През 1991 г. тя стана първата жена-кюрд, спечелила парламентарен мандат. ЕС призовава за нейното освобождение. (Хюрриет - 08/06/04; Анадолска агенция, НТВ, ТРТ2, АП, АФП - 07/06/04)

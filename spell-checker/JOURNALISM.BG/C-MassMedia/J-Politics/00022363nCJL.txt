Президентът на РС разкритикува парламента на ФБиХ за приемането на резолюция за Сребреница
					26/04/2007
					 
						БАНЯ ЛУКА, Босна и Херцеговина (БиХ) -- Президентът на Република Сръбска Милан Йелич разкритикува в сряда (25 април) наскоро приетата резолюция от парламента на Федерация БиХ (ФБиХ), която призовава за изваждане на община Сребреница извън юрисдикцията на РС и за предоставянето й на специален статут в рамките на БиХ. Според съобщението от кабинета на Йелич това действие представлява нарушение на Дейтънското мирно споразумение, както и на конституциите и на БиХ, и на РС. Йелич призова също Службата на върховния представител да отговори на резолюцията на парламента. Босненските партии в БиХ се стремят към извоюване на специален статут за Сребреница след неотдавнашното решение на Международния съд, че през юли 1995 г. там е бил извършен геноцид. 
						Междувременно в сряда министър-председателят на РС Милорад Додик посети Сребреница, където представи плана на своето правителство за икономическо съживяване на района. (Независне Новине - 26/04/07; ПБС БиХ, РТРС, СРНА - 25/04/07)

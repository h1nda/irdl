Първата фаза от преговорите за реформата в полицията на БиХ доведе до важно споразумение
					29/04/2005
					Първата фаза от политическите разговори за преструктуриране на полицията в Босна и Херцеговина завърши със споразумение, предвиждащо създаването на единна полицейска служба на държавно ниво.
					(Служба на върховния представител - 29/04/05; AП, Фена - 28/04/05)
 
					 
						
Върховният представител на международната общност в БиХ Пади Ашдаун потвърди в четвъртък (28 април), че 11 основни партии на БиХ са постигнали споразумение за първата фаза от реформата в полицията. [АФП]
						В четвъртък (28 април) международни представители приветстваха напредъка, постигнат по време на първата фаза на политическите разговори за преструктуриране на полицията в Босна и Херцеговина (БиХ). В края на тридневните преговори 11 партии, представени в парламента, се договориха за основните принципи на реформата. Останалите въпроси, включително най-спорният от тях -- за определянето на границите на полицейските зони -- ще бъдат разгледани по време на втората фаза на преговорите. 
						В съответствие с изискванията на ЕС споразумението, постигнато в планината Влашич късно в сряда вечерта, положи основите за създаване на единна полицейска структура на държавно ниво, която ще бъде финансирана от държавния бюджет и в работата й няма да има политическа намеса. 
						 Като приветства постигнатото споразумение, еврокомисарят по разширяването Оли Рен похвали политиците в БиХ за готовността им да намерят решение. 
						"Много обнадеждаващо е, че тези решения съответстват на принципите на ЕС", е казал Рен в четвъртък, цитиран от информационната агенция на БиХ "Фена". "Целта на политиката е да се намират практически решения на трудни въпроси и политиците в БиХ показаха, че са готови да намерят отговори, които ще бъдат от полза за страната като цяло." 
						Партиите в БиХ се договориха за създаване на специална работна група от експерти от двете автономни области на БиХ, която да подготви предложения за териториалното разпределение на местните полицейски райони (МПР). Очаква се премиерът на БиХ Аднан Терзич да назначи групата до 3 май, а след това тя да представи предложенията си за карта на полицейските райони до 9 май. Отправната точка, каза Терзич, ще бъде т. нар. карта "9+1", предложена от Комисията за преструктуриране на полицията с председател бившият белгийски премиер Вилфрид Мартенс, която предвижда девет МПР плюс един по-голям полицейски район за столицата Сараево. 
						Върховният представител в БиХ Пади Ашдаун също похвали политиците, участвали в преговорите. Той говори пред репортери в присъствието на Терзич и Мартенс и добави, че споразумение за картата на полицейските райони трябва да бъде постигнато по време на втората и окончателна фаза на преговорите, която се очаква да започне на 11 май. 
						Преговорите трябва да приключат до 19 май, когато екип на Европейската комисия (ЕК) пристига в Сараево за преглед на напредъка на БиХ по изпълнение на изискванията, посочени в предварителното проучване на ЕС. Една положителна оценка ще даде възможност на БиХ да започне преговори с Брюксел по Споразумението за стабилизация и асоцииране. 
						Парламентите на двете автономни области в страната, Федерация БиХ и Република Сръбска, ще имат срок до средата на юни да ратифицират окончателното политическо споразумение. Точно тогава ЕС ще вземе решение дали БиХ ще продължи напред по пътя си към Европа, каза Ашдаун. 
						Посолството на САЩ в БиХ също приветства напредъка, постигнат по време на преговорите в планината Влашич, и призова участващите партии бързо да решат оставащите въпроси."Само чрез приемането на тези принципи лидерите на Босна ще могат да създадат полицейска структура, която ефективно ще служи на гражданите и която ще отвори вратата към европейското бъдеще на Босна," посочва посолството в свое изявление.

Косово скърби за президента Ругова
					22/01/2006
					 
						ПРИЩИНА, Косово, Сърбия-Черна гора -- Президентът на Косово Ибрахим Ругова почина в събота (21 януари) на 61-годишна възраст след няколкомесечно боледуване от рак на белия дроб. Говорител заяви, че Ругова е починал в резиденцията си в квартала Велания, в присъствието на семейството му. Ключова фигура в борбата на косовските албанци за независимост от Белград, Ругова бе диагностициран през септември, но реши да не се оттегля от поста си. 
						В изявление в неделя, Генералният секретар на ООН Кофи Анан оцени Ругова като "истински лидер", който е бил за мирно решаване на проблемите в Косово. Той призовава партиите на етническите албанци да запазят единството и да се придържат към наследството на Ругова за мир в момент, когато започва решаването на окончателния статут на провинцията. Марти Ахтисаари, специален пратеник на Анан за преговорите за статута, отправи призив в същия дух. 
						Косово обяви петдневен траур, което означава, че определеното за сряда начало на директните преговори между делегациите на Прищина и Белград във Виена вероятно ще бъде отложено. Председателят на косовския парламент Нексат Дачи се очаква да бъде определен за действащ президент. (Политика - 22/01/06; KosovaLive, Уеб-сайт на ООН, Танюг, АП, АФП, Ройтерс, Би Би Си, Си Ен Ен, РТС - 21/01/06)

Според представители на ЕС Турция би могла да започне преговори за членство през 2005 г. 
					03/09/2004
					Някои представители на ЕС споделят мнение, че Анкара би могла да започне преговори за членство в ЕС с Брюксел още през април 2005 г. , докато други предупреждават, че приключването на процесът може да отнеме между 10 и 15 години.
					(AФП, Aнадолска агенция, EurActiv - 02/09/04; AФП, Европейски парламент - 01/09/04; Bloomberg, EUobserver - 31/08/04)
 
					 
						
Комисарят на ЕС по разширяването Гюнтер Ферхойген ще пристигне в Анкара в неделя (5 септември).[АФП]
						Ако се констатира, че Турция е изпълнила политическите критерии за членство, тя би могла да започне преговори за присъединяване с Брюксел още през април 2005 г., посочиха някои представители на ЕС. Мнозина обаче предупредиха, че може да мине цяло десетилетие преди страната да влезе в Съюза. 
						Лидерите на 25-членния блок се очаква да решат на срещата на върха на Европейския съвет през декември дали да поканят Турция за предприсъединителни преговори. Те ще основават решението си предимно на препоръките, които ще направи в свой доклад Европейската комисия (ЕК) относно напредъка на страната при изпълнение на нормите на ЕС в сферата на демокрацията и правата на човека. Докладът ще се публикува на 6 октомври. 
						Турция "определено трябва да влезе в Европа" бе цитиран да казва германският външен министър Йошка Фишър във вторник (2 септември), подчертавайки колко важно е членството на тази страна в ЕС за борбата срещу международния тероризъм. Той допълни обаче, че процесът на преговори може да отнеме от 10 до 15 години. 
						"Турция все още не е узряла за ЕС и тя знае това, " цитира АФП интервю на Фишер пред популярния германския вестник Bild Zeitung, като призовава Анкара да поддържа твърдия курс на реформи. 
						Междувременно турската Анадолска агенция цитира холандския външен министър Бернард Бот, чиято страна е понастоящем ротационен председател на ЕС, според когото, ако Турция е решена да изпълни политическите критерии на ЕС, "преговорите й за присъединяване могат да започнат бързо". 
						В реч пред Комисията по въшни работи на Европейския парламент (ЕП) във вторник Бот добави, че " ако Турция не се подготви за преговорите, могат да се разиграят различни сценарии." Той подчерта, че докладът на ЕК няма да поставя нови условия на Турция. 
						Миналага седмица влиятелен холандски консултантски съвет публикува доклад, в който се препоръчва преговорите да започнат в рамките на две години, а при възможност дори по-скоро. 
						В реч пред членовете на ЕП във вторник Гюнтер Ферхойген, приключващият мандата си комисар на ЕС по разширяването, отбеляза, че лидерите на ЕС са достигнали до извода на срещата си на върха през 2002 г. в Копенхаген, че преговорите трябва да започнат "без забавяне", ако се постигне положително решение за Турция. 
						Що се отнася до предстоящия доклад на ЕК Ферхойген обеща, че той ще бъде "подробен, фактологичен и справедлив", допълвайки, че той ще съдържа и някои "малки изненади". Комисарят не пожела да каже дали ЕК би препоръчала начало на преговорите с Анкара. 
						Ферхойген ще пристигне в Турция в неделя като част от последните усилия за обективно оценяване на напредъка на страната в удовлетворяване на критериите на ЕС за периода 1999-2004 г. По време на тридневното си посещение той предстои да се срещне с лидери, вкл. президента Ахмет Неждет Сезер , премиера Реджеп Тайип Ердоган и външния министър Абдулах Гюл. 
						Той ще посети и Диарбакър, най-важният град в югоизточната част на страната, населен предимно с кюрди, и ще се срещне с местни лидери и представители на НПО. По време на визитата в Измир във вторник Ферхайген се очаква да разговаря с представители на граждански сдружения и деловите среди. Той ще отпътува от Турция в сряда след посещение в Истанбул.

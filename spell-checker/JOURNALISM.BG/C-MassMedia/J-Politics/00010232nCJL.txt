Турция се стреми да получи гаранции от ЕС в рамките на възможно споразумение по Кипър
22/03/2004
Сега, когато мирните преговори по Кипър навлизат в решителна фаза, Турция е призовала ЕС да предостави гаранции относно възможна договореност за обединението на острова, опасявайки се, че то може да подготви почвата за евентуална "асимилация" на кипърското турско малцинство.
(AФП, AП, Ройтърс, ФТ - 22/03/04; Aнадолска агенция - 21/03/04)
 
 
Външният министър на "Севернокипърската турска република" Сердар Денкташ (вляво, с премиера на кипърските турци Мехмет Али Талат) заяви в неделя (21 март), че ако имуществените въпроси между турската и гръцката част на острова не се решат удовлетворително, кипърските турци няма да одобрят провеждането на референдум за обединението. [АФП]
Турция е заявила, че споразумението за обединението на Кипър трябва да стане част от основното законодателство на ЕС, като по този начин се гарантира, че никой няма да изменя условията на споразумението на по-късен етап.
"Всяко споразумение трябва да бъде инкорпорирано в основното законодателство на ЕС. Това е въпрос, който не подлежи на договаряне според нас," заяви в неделя (21 март) сутринта външният министър на Турция Абдулах Гюл след срещата си с премиера Реджеп Таийп Ердоган и началник-щаба на армията генерал Хилми Йозкок. "Ако остават съмнения по този въпрос, договореността, постигната след толкова дълги усиля, би била безсмислена, ако тя би могла да претърпи изменения в бъдеще."
Анкара изрази безпокойство, че дългоочакваното споразумение може да подготви почвата за евентуално политическо и икономическо асимилиране на кипърската турска общност от по-голямата и по-богата кипърска гръцка общност.
Договореност, постигната до 1 май, датата, на която Кипър се присъединява към ЕС, би позволила на двете части на острова да влязат в Съюза като единна нация. Поради незначителния напредък, отбелязан в течение на продължилите повече от месец преговори между ръководителите на съответните общности, Рауф Денкташ и Тасос Пападопулос, Турция и Гърция са взели решение да се присъединят към втората фаза на преговорите по плана за обединението, предложен от Генералния секретар на ООН Кофи Анан. Тези преговори ще започнат в сряда и ще продължат пет дни.
Очаква се Ердоган и гръцкият премиер Костас Караманлис да се включат в преговорния процес в неговата заключителна фаза, която започва на 29 март. И двамата подкрепят постигането на договореност, която би сложила край на 30-годишното разделение на средиземноморския остров.
Въпреки твърде ограничената информация за конкретния ход на преговорите, основните разногласия, изглежда, са свързани с размяната на територии и имуществените искове.
Ако не се постигне договореност в хода на четиридневните преговори в Швейцария, Анан ще поеме функциите на арбитър и ще финализира текста на споразумението, което след това ще бъде подложено на референдуми в двете части на острова на 20 април.
Ако мирна договореност не бъде постигната към момента на предстоящото влизане на Кипър в ЕС на 1 май, кипърските турци няма да се присъединят към Съюза, предупреждава Брюксел. Подобен изход би помрачил и надеждите на Турция за получаване на начална дата за предприсъединителни преговори с ЕС през декември.
Създавайки проблеми на Анкара, миналата седмица Денкташ заяви, че се противопоставя срещу плана на Анан - по силата на който Кипър ще се превърне в хлабава федерация с две етнически зони - и каза, че ще бойкотира поредната фаза на преговорите. В неделя Ердоган изрази надежда, че ще бъде в състояние да убеди Денкташ да участва в тях.
Междувременно Пападопулос бе подложен на критика от международната общност. Цитирайки дипломати, близки до преговорите, Файненшъл Таймз съобщи за засилващото се безпокойство на Вашингтон, Лондон и други европейски столици относно засилващата се опозиция от страна на ръководството на кипърските гърци срещу плана за мир и относно липсата на усилия за подготовка на общественото мнение за подкрепа на положителен вот на референдума през април.
"Още по-обезпокоителни са заявленията на кипърските гърци, че ще отхвърлят окончателната позиция на ООН по постигане на споразумение," бяха цитирани думите на анонимен висш европейски дипломат. "Ако това е така, шансовете за повишаване на стабилността и сигурността на тази част от Средиземноморието ще бъдат пропуснати. Трудно би било да си представим как ще бъдат възобновени преговорите. "
Гюл изрази надежда, че "с политическа воля и решимост" може да се постигне компромис, без да се оставя работа за генералния секретар на ООН, чийто специален представител по Кипър Алваро де Сото посети Анкара в неделя.
"Ако е налице дух на помирение и политическа воля, ще има основания за надежда, че ще се намери решение," заяви де Сото след консултации с представители на турското Външно министерство.

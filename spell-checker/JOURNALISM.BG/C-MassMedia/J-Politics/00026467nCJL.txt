ХСС отхвърли възможността за съюз със СДП в местните избори в Хърватия
					18/05/2008
					 
						ЗАГРЕБ, Хърватия -- Хърватската селска партия (ХСС) няма да се съюзи със Социалдемократическата партия (СДП), най-голямата опозиционна формация в страната за местните избори през следващата пролет. Ненад Матич, главен секретар на ХСС изключи тази възможност в интервю в събота (17 май) за всекидневника "Весник". На местните избори през 2005 г. ХСС се съюзи със СДП и понесе най-тежкото си поражение дотогава. ХСС сега е член на управляващата коалиция, ръководена от Хърватския демократически съюз (ХДС). Но Матич не каза, че това означава, че ХСС автоматично ще потърси съюз с ХДС. Той заяви, че на местно равнище партийните организации ще могат да си избират съюзници без намесата на партийното ръководство. (Весник - 17/05/08)

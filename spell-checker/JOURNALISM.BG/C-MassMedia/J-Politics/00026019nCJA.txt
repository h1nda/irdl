Сърбия ще подпише енергийна сделка с Русия след изборите през май
		04/04/2008
		Сърбия ще отложи най-рано за следващия месец ратифицирането на мултимилиардния договор за енергийно сътрудничество с Русия, тъй като прозападно настроените министри от временното правителството на страната блокираха неговото одобрение в четвъртък. 
		(АП, Ройтерс, РИА Новости, Balkan Insight, Бета, B92 - 03/04/08)
 
		 
			
Сръбският премиер Воислав Кощуница (вляво) и заместник-премиерът Божидар Джелич участват в заседание на правителството през март. В четвъртък (3 април) Джелич каза, че от следващото правителство ще зависи дали да ратифицира енергийната сделка с Русия. [Гети Имиджис]
			Проектодоговорът за енергийно сътрудничество с Русия пропадна в четвъртък (3 април), тъй като прозападно настроените министри от приключващия мандата си коалиционен кабинет на Сърбия блокираха неговото одобрение. Затова ратифицирането ще трябва да почака до назначаването на ново правителство след предсрочните парламентарни избори в страната на 11 май. 
			Съгласно договора от януари Сърбия трябваше да бъде включена в проекта за газопровод “Южен поток” за пренос на природен газ на руската компания “Газпром”, срещу което фирмата щеше да придобие мажоритарен дял от сръбския петролен монополист “Нафтна Индустрия Сърбие” (НИС). 
			Сръбският премиер Воислав Кощуница искаше сделката да бъде одобрена по време на редовното заседание на кабинета в четвъртък, за да бъде изпратена след това за ратифициране от парламента. 
			Министрите от неговата Демократическа партия на Сърбия (ДПС) и нейният по-малък коалиционен партньор “Нова Сърбия” обаче не успяха да получат необходимото мнозинство, тъй като представителите на прозападната Демократическа партия (ДП) се въздържаха от гласуване, а министрите от "Г17 Плюс" бойкотираха заседанието в знак на протест срещу опитите на Кощуница да използва темата в своята кампания. 
			Тъй като партиите ДП и “Г17 Плюс” имат мнозинство в 22-членния кабинет, само шестима от министрите гласуваха за енергийната сделка. 
			Разминаването между позициите на Тадич и Кощуница за това дали Сърбия трябва да продължи да се стреми към интеграция в ЕС, след като повечето от 27-те държави, членки на блока, признаха независимостта на Косово, доведоха до падането на правителството миналия месец. Тогава Тадич разпусна парламента и свика предсрочни избори. 
			Той предупреди в сряда, че временното правителство няма мандат да подписва стратегически договори. 
			Експерти и някои политици, включително министърът на икономиката Младжан Динкич от “Г17 Плюс”, отправиха критики срещу сделката заради изключително ниската цена, която руснаците биха заплатили за НИС. “Газпром” ще купи 51 % от сръбския петролен монополист срещу едва 400 млн. евро. Той също така обещава да направи 500 млн. евро инвестиции за периода до 2012 г. Мнозина виждат в договора награда за Русия за противопоставянето й на независимостта на Косово. 
			Според съобщенията натискът на Кощуница за одобряване на сделката идва след изявление на руското правителство, призоваващо Сърбия да ратифицира договора възможно най-скоро, за да бъдат избегнати излишни забавяния при изпълнението на проекта. 
			Енергийният министър Александър Попович от ДПС на Кощуница отправи критики към прозападните партии за блокирането на одобрението на споразумението, като каза, че това ще забави процеса на изграждане на тръбопровода “Южен поток”. 
			Заместник-премиерът Божидар Джелич, член на ДП, обаче каза, че новият парламент ще направи това. Като изрази подкрепата на своята партия за договора, той отбеляза също, че ако след изборите следващия месец има възможност да предложи неговото ратифициране, тя би го сторила.

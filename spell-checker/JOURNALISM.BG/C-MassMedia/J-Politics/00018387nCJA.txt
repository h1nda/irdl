САЩ и България подписаха споразумение за военно сътрудничество
					28/04/2006
					България и Съединените щати подписаха споразумение за военно сътрудничество, което определя реда и условията за общото ползване на военни бази на територията на страната през следващите десет години.
					(Ройтер, БиБиСи, Интърнешънъл Хералд Трибюн, БТА, БНН, Агенция София Нюз, Dnevnik.bg, Медиапул, София Ехо - 28/04/06; AП, Ройтерс, Агенция София Нюз - 27/04/06; Американско посолство в България - 26/04/06)
 
					 
						
Българският премиер Сергей Станишев (вдясно) приветства американския държавен секретар Кондолиза Райс преди срещата им в София в петък (28 април). По-рано през деня Райс и външният министър Ивайло Калфин подписаха двустранно споразумение за съвместно ползване на военни бази в България. [Гети Имиджис]
						Американският държавен секретар Кондолиза Райс и българският й колега Ивайло Калфин подписаха в петък (28 април) в София споразумение за военно сътрудничество. В документа се определят редът и условията за общото ползване на военни бази на територията на балканската страна. 
						"Споразумението със сигурност ще подобри сътрудничеството ни, давайки възможност за съвместно ползване на български учебни бази и засилване на възможностите ни за военни операции," каза Райс след церемонията по подписването, съпътстващо неофициалната среща на външните министри от НАТО в София. 
						Тя каза още, че очаква споразумението да помогне на България да модернизира въоръжените си сили и да повиши тяхната оперативна съвместимост с американските сили и другите съюзници от НАТО. 
						Споразумението дава възможност на силите на САЩ да ползват три военни бази в България - полигона в Ново село и летището в Безмер на около 300 км източно от София, недалеч от турската граница, както и въздушната база Граф Игнатиево в Централна България. В споразумението фигурира и складова база край черноморския пристанищен град Бургас. 
						И двете страни подчертаха, че това ще останат "български бази под български флаг и под българско командване". 
						Подписването на споразумението засилва стратегическата сигурност в България и в региона, заяви в петък българският премиер Сергей Станишев. 
						Историческото споразумение, одобрено от българското правителство по-рано тази седмица, трябва да бъде ратифицирано от парламента, за да влезе в сила. То ще бъде в сила първоначално за срок от десет години, но всяка от страните ще има възможност да го прекрати с едногодишно предизвестие. 
						Споразумението създава условия за разполагането на близо 2 500 американски военнослужещи на кратки ротации в България, като първият контингент се очаква да пристигне в края на годината или в началото на 2007 г. В някои случаи по време на ротациите броят на военните може да достигне 5 000 души за период до 30 дни. 
						Споразумението дава възможност на Съединените щати да изпращат военнослужещите, разположени в България, на мисии в трети страни след консултации с правителството в София, но при необходимост и без изричното му разрешение, предаде БиБиСи. 
						И двете страни по договора отхвърлиха вероятността за съхраняване на оръжия за масово унищожение в ползваните съвместно бази. 
						"Споразуменията между Съединените щати и Русия за неразполагане на ядрени оръжия в новоприетите страни членки на НАТО гарантира, че в България няма да има ядрени оръжия," каза наскоро Калфин. 
						България смята, че нейните реформиращи се въоръжени сили ще бъдат най-облагодетелствани от споразумението. 
						"Очакваме това споразумение за съвместно обучение и съвместно ползване на съществуващи военни бази в България заедно с американските въоръжени сили да увеличи възможностите на Българската армия," заяви говорителят на външното министерство Димитър Цанчев. 
						Очаква се още споразумението да донесе и икономически ползи, особено в районите около трите бази, където се очаква да бъдат разкрити нови работни места и да бъдат привлечени милиони долари чужди инвестиции, включително за ремонт на пътища, железопътни терминали и друга инфраструктура. 
						"Смятаме, че от икономическа гледна точка общото ползване на тези военни бази ще доведе до повишаване на доверието на инвеститорите в нашата страна и подобряване на общия инвестиционен климат тук," каза Цанчев.

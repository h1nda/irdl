Върховният представител на ЕС по външната политика Аштън предвижда „богата на събития година“ за Косово
					05/03/2012
					Основната тема на срещата в Брюксел бяха различните възможности пред страната и по-специално споразумението за свободна търговия.
					От Линда Карадаку за Southeast European Times от Прищина – 05/03/12
 
					 
						
„Достигнахме ключов етап“, заяви върховният представител на ЕС по външната политика Катрин Аштън пред премиера на Косово Хашим Тачи в четвъртък (1 март) в Брюксел. [Ройтерс]
						Едно беше посланието, което върховният представител на ЕС по външната политика Катрин Аштън искаше ясно да предаде по време на последната си среща с косовския премиер Хашим Тачи, а именно, че Съюзът желае Косово да се приближи към евентуалното членство и е готов да помогне за това. 
						Аштън разговаря с Тачи в Брюксел в четвъртък (1 март). Като даде висока оценка на постигнатите между Косово и Сърбия споразумения по време на техническия диалог с посредничеството на ЕС – споразуменията за регионалното представителство на Косово и интегрираното управление на границите (ИУГ) – Аштън отбеляза: „Изминахме много, много дълъг път.“ 
						Поглеждайки към бъдещето, по време на съвместната пресконференция с Тачи Аштън заяви: „В нашите отношения предстои богата на събития година: предварителното проучване, диалогът за визовия режим, търговското споразумение, участието на Косово в програмите на ЕС и, надявам се, членството в Европейската банка за възстановяване и развитие (ЕБВР)“.
						Аштън допълни, че макар и тези въпроси да изискват работа от двете страни и постоянно сътрудничество, „ние достигнахме до ключов етап“. 
						Изявлението на Тачи беше в същия тон, като той посочи, че споразуменията „са крайъгълен камък не само за Косово и Сърбия, но също и за ЕС“. Косовският премиер добави, че „бъдещето на Косово и всички други страни от Западните Балкани е в ЕС и НАТО.“ 
						Ветон Вула от Косовския европейски институт ЮРИДИКА, каза за SETimes, че преговорите и постигнатите споразумения със Сърбия „ще ускорят движението на Косово по пътя към ЕС; Косово [даде] много, то трябва да бъде възнаградено по някакъв начин.“ Той добави, че стратегически „би било добре, ако [Косово] се приближи повече към ЕС, преди Сърбия да стане член на Съюза, [в светлината на] модела Македония-Гърция и препятствията, които Гърция поставя пред Македония.“ 
						Самуел Жбогар, ръководител на службата на ЕС в Прищина, във вторник направи изявление, с което потвърди готовността на ЕС да подкрепи усилията на Косово за подобряване на търговските отношения „чрез подготовка и обучение [за властите] с цел повишаване на техния административен капацитет за провеждане на търговската политика, което вероятно ще доведе до търговско споразумение. Това определено е много трудна задача: въпреки че ЕС отключва вратата, от Косово зависи да отвори тази врата и да премине през нея“, посочи той. 
						Според съобщения вицепремиерът и министър на търговията и промишлеността Мимоза Кусари Лила е отбелязала: „Косово постигна видим напредък към започването на преговори за споразумение за свободна търговия и търговските отношения между Косово и ЕС се подобряват.“ ЕК и косовските власти също така обсъдиха постигнатия напредък в областта на политиката за промишлеността и МСП, митниците и данъчното облагане. 
						Косово и ЕС работят съвместно в рамките на така наречения диалог по Процеса на стабилизация и асоцииране (ПСА), който беше въведен от Европейската комисия през есента на 2009 г. като разширяване на предишния Механизъм за проследяване на процеса на стабилизация и асоцииране. Това е рамката, в която ЕК и администрацията на Косово редовно обсъждат технически и политически въпроси, свързани с европейския дневен ред. Това произтича от предварителното проучване, което ЕС предложи през ноември 2008 г., за да се направи оценка как Косово може най-добре да се възползва от регионалната и европейската интеграция. 
						Леонора Крюезиу, изпълнителен директор на Косовския институт за политически изследвания (КИПИ), обаче заяви за SETimes, че споразуменията няма да донесат много на Косово. „Въпреки че ЕС даде зелена светлина за започване на предварителното проучване, не мисля, че това беше подарък или ускоряване на процеса, а просто преместване на въпроса от Прищина в Съвета на министрите на ЕС“, посочи Крюезиу за SETimes. 
						Същото, каза тя, важи и за либерализирането на визовия режим, което „не трябва да се смята за подарък, а за резултат от изпълнението на задълженията от косоварите, както това направиха досега всички държави от региона“. 
						„Мисля, че ЕС не е искрен към Косово, защото предварителното проучване може да отдалечи интегрирането на Косово с още много години, докато се предостави становище за подписването на Споразумение за стабилизация и асоцииране“, заяви тя. „Това показва по-скоро липсата на вътрешен консенсус в ЕС по въпроса за Косово.“ 
						Пет държави, членки на ЕС, не признават независимостта на Косово, „а тези споразумения трябва да бъдат подписани от всичките 27 държави членки“, посочи Крюезиу. 
						Пред обществеността Тачи изглеждаше положително настроен. „Стъпките, които правим, са трудни заради миналото. Тези стъпки обаче са от решаващо значение за нашата съвместна европейска перспектива“, заяви той, като определи постигнатите споразумения със Сърбия като „исторически“ и добави, че „Република Косово се гордее, че е европейска държава, и е готова да заеме своето място в ЕС, НАТО и ООН.“

Сръбският министър на труда Ляич представи програмата на своята партия
					19/10/2009
					 
						БЕЛГРАД, Сърбия -- Министърът на труда и социалната политика Расим Ляич представи програмата на своята новосъздадена партия - Социалдемократическата партия на Сърбия (СДПС) - в неделя (18 октомври). Като потенциални партньори той спомена Демократическата партия и Социалистическата партия на Сърбия. Ляич не изключи и възможно сътрудничество със Сръбската прогресивна партия. СДПС подкрепя главния приоритет на Сърбия - членството в ЕС - и ще работи за силни държавни институции и ефективна публична администрация. Нейният първи партиен конгрес ще се проведе на 12 декември.
						Други новини от неделя -- Белградски съд разпореди задържането за 30 дена на трима души, заподозрени в контрабанда на наркотици от Южна Америка за Европа. Тримата сърби бяха арестувани, след като сръбската Агенция за сигурност и информация и Агенцията за борба с наркотиците на САЩ конфискуваха 2,8 тона кокаин в четвъртък. Стойността на наркотика, задържан в международни води в Атлантика, се оценява на 120 милиона евро. (Бета, РТС, Танюг, Меджународни Радио Сърбия - 18/10/09)

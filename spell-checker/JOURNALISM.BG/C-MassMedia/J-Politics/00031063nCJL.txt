Йеремич е оптимист за временното търговско споразумение между Сърбия и ЕС
					27/07/2009
					 
						БЕЛГРАД, Сърбия – Външният министър Вук Йеремич изрази в събота (25 юли) оптимизъм, че временното търговско споразумение на Сърбия с ЕС – като част от по-широкото предприсъединително споразумение – ще бъде деблокирано до началото на 2010 г. В интервю за вестник „Данас” Йеремич каза, че преговорите по въпроса продължават и че се надява в скоро време да бъде постигнат консенсус между членките на ЕС. Той добави, че Сърбия не се е отказала от плана си да внесе тази година искане за статут на страна, кандидатка за член на ЕС. Междувременно вицепремиерът Божидар Джелич настоя, че Сърбия има техническия и административен капацитет да започне незабавно преговори за членство с ЕС, втората стъпка след получаване на кандидатски статут. Сърбия подписа своето Споразумение за стабилизация и асоцииране с ЕС през април 2008 г., но Холандия и досега се противопоставя на неговото влизане в сила, настоявайки, че Сърбия трябва най-напред да арестува оставащите на свобода двама военнопрестъпници, Ратко Младич и Горан Хаджич. (Данас, Б92 - 25/07/09)

БиХ отлага изборите в „разделения град“
					16/07/2012
					Две трети от гражданите на Мостар искат градът им да се обедини, но политиците бавят процеса.
					От Анес Алич за Southeast European Times от Мостар – 16/07/12
 
					 
						
Очаква се етническото разделение в Мостар да доведе до институционална криза до края на годината. [Бедрана Калетович/SETimes]
						Централната избирателна комисия на Босна и Херцеговина отложи насрочените за октомври избори в Мостар, докато управляващата бошнашка Партия на демократичното действие и Хърватският демократичен съюз реформират избирателния закон, за да гарантират пропорционално представителство. 
						Конституционният съд на БиХ постанови през юни миналата година, че избирането на трима представители от всеки от шестте избирателни района в града, които да участват в общинския съвет, е противоконституционно. 
						Според действащия закон от район с 30 000 жители може да бъде избран същият брой представители както от район със 7 000 жители. Съдът се мотивира, че броят на представителите от районите не е пропорционален на броя на избирателите, и нареди в срок от шест месеца да се направят промени в избирателния закон. 
						Избирателите хървати в Мостар са с 12 000 повече от бошнаците. Седемнадесет години след края на войната от 1992–1995 г. градът е етнически разделен на населена предимно с хървати западна част и населена предимно с бошнаци източна част. 
						Мостар има две електрически компании, две телефонни мрежи, две пощенски служби, две газоснабдителни дружества и два университета. Учениците хървати и бошнаци посещават отделни класове, учат от различни учебници и често са замесени в инциденти с насилие по време на спортни събития. 
						Етническото разделение прерасна в институционално, като доведе до политическа безизходица, в която нито една от двете управляващи партии не е готова на компромиси, защото рискува да загуби националистическите гласове. 
						През 2004 г. върховният представител Пади Ашдаун премахна някогашните шест общини в Мостар и ги замени с избирателни райони. Решението помогна за създаването на единна администрация, но не успя да доведе до етническо съжителство или преодоляване на институционалното разделение. 
						Според Маринко Гиля, хърватски председател на Общинския съвет, Мостар е единственият голям град в БиХ, където хърватите имат мнозинство, но не могат да го използвате в своя полза. 
						„[Политиците] стигнаха до задънена улица. Смятам, че този проблем трябва да бъден решен от международната общност, която всъщност създаде закона“, каза Гиля за SETimes. 
						От 2004 г. международната общност има консултативна роля в преговорите за статута на Мостар и засега няма признаци, че отново ще наложи решение. Според чуждестранни дипломати Мостар най-вероятно няма да има местна администрация тази есен, докато през ноември не изтекат мандатите на настоящия кмет и общинските съветници. 
						Съветниците с изтичащ мандат обаче няма да имат правомощията да приемат бюджета за фискалната 2013 г. – възлизащ на почти 30 млн. евро – като по този начин ще лишат институциите на града от необходимите за дейността им средства. 
						Според умерената Социалдемократическа партия (СДП), въпреки че решението на съда трябва да бъде изпълнено, то е против новия статут, който ще създаде етнически прочистени общини. 
						Представителят на СДП в Мостар Анер Жулевич заяви, че неговата партия ще предложи различен вариант на статута, който запазва съществуващите избирателни единици, но позволява за член на общинския съвет да бъде избран представител на всяка етническа група. 
						„Ако не преодолеем настоящата политическа криза или ако се върнем към етническите общини, целият постигнат напредък от края на войната ще бъде заличен“, заяви Жулевич. 
						Проучванията на общественото мнение показват, че две трети от гражданите са съгласни и искат градът им да бъде обединен. Според мнозина Мостар е заложник на две политически партии, които успяват да управляват града от две десетилетия и да се възползват от щедрите средства, които получава двойната администрация. 
						„Аз имам смесен брак и не мога да се изолирам от жена си и децата“, каза за SETimes Йозо Тадич, който живее в западната част на Мостар. „Ние [бошнаците и хърватите] живеем заедно от десетилетия и ако политиците не искат да живеят заедно, не е нужно да правят това. За гражданите обаче няма извинение“. 
					
				
			
					 
					
 
 

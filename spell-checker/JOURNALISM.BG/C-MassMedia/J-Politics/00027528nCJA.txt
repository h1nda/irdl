Атина и Скопие си разменят обвинения заради блокираните преговори за името 
					26/08/2008
					Преговорите по дългогодишния спор за името между Гърция и Македония изглежда ще се протакат още – процесът остава в застой, а перспективите за намиране на решение са слаби.
					(AНA-MПA, Катимерини - 26/08/08; MИA, Дневник, АНА-МПА, Б92, Информационна агенция Фокус, Катимерини, ЕРТ - 24/08/08; Катимерини, ЕРТ - 23/08/08; Макфакс - 22/08/08; АП, МИА, Макфакс - 21/08/08; Информационен център на ООН - 19/08/08)
 
					 
						
Посредникът от ООН в спора за името между Македония и Гърция, Матю Нимиц, говори на пресконференция в Скопие миналата седмица. [Гети Имиджис]
						Гърция посочи във вторник (26 август), че ще продължи да блокира присъединяването на Македония към ЕС и НАТО, докато двете страни не достигнат до взаимноприемливо решение на 17-годишния им спор за името Македония. 
						"Не може да има европейски или евро-атлантически курс без предварително решение на спора за името, който е в основата на добросъседските отношения,” каза гръцкият външен министър Дора Бакоянис в интервю за частен телевизионен канал. 
						Сигналите от двете участващи в препирнята столици след пътуването миналата седмица на специалния пратеник на ООН Матю Нимиц в региона обаче сочат, че перспективите за бързо решение са все така далечни. 
						Три дни след посещението на американския дипломат в Скопие македонският премиер Никола Груевски заяви в неделя, че е отхвърлил предложението на Нимиц за компромис.
						Една от идеите, които Нимиц представи в четвъртък, „бе използването на едно име в международен план”, каза Груевски пред репортери. „Това е неприемливо за нас и дотам спряхме.” 
						Груевски добави, че вместо това е призовал Нимиц да предложи двойна формула на Атина, съгласно която Македония ще използва „Република Македония" в международните си отношения, а друго специално име в двустранните си отношения с Гърция. 
						Изказванията му са предизвикали според съобщенията недоумение в канцеларията на македонския президент Бранко Цървенковски. 
						"Изненадани сме, че Груевски говори за това,” е заявил в понеделник неназован служител на кабинета, цитиран от македонския всекидневник „Дневник”. „Македония официално изостави двойната формула преди срещата на върха на НАТО през април и се яви там с предложението „Република Македония (Скопие)”, с което Груевски беше съгласен.
						Идеите, които Нимиц е обсъждал с Груевски, според съобщенията са включвали имена като „Северна Македония” и „Горна Македония”. Нимиц нито потвърди, нито отрече съобщенията. 
						Атина многократно подчертава обаче, че единственото решение, което би приела, е едно име с географски определител, което Македония трябва да използва във всички случаи. 
						Запитана за оценка на името „Северна Македония”, което според съобщенията Нимиц е предложил миналата седмица, Бакоянис заяви във вторник само, че то представлява географски определител. 
						В изказванията си в края на седмицата Груевски обвини Атина, че умишлено спъва процеса на преговори под егидата на ООН, водена от вътрешнополитически мотиви. 
						"Гърция има дълбоки и сериозни проблеми,” заяви той, цитиран от гръцкият всекидневник „Катимерини". „Почти всеки две седмици там избухва по някой сериозен скандал. ... [Правителството] структурира политиката си ... така, че да избягва намирането на решение." 
						Това предизвика острата реакция както на Бакоянис, така и на основната гръцка опозиционна партия, ПАСОК, чийто говорител Георгиос Папаконстантину заяви, че Македония очевидно няма намерение да спомогне за решаването на спора за името. 
						"Изключителна вина за липсата на напредък в европейския и евро-атлантическия курс на тази страна има Груевски, не Гърция,” каза във вторник Бакоянис.

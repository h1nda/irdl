Главата "Децентрализация" в преговорите за Косово във Виена бе приключена без резултат
					09/05/2006
					Четвъртият кръг от преговорите между Белград и Прищина не успя да донесе конкретни резултати по въпроса за децентрализацията. Специалният пратеник на ООН Алберт Рохан ще посети преговарящите екипи по-късно този месец, за да се опита да намери решение.
					От Блерта Фоничи за Southeast European Times от Прищина – 09/05/06
 
					 
						
"Има много открити въпроси и ние ще възобновим работата пряко с всяка страна поотделно, като се опитаме да постигнем компромисни решения," каза заместник специалният пратеник на ООН Алберт Рохан. [Лаура Хасани]
						Преките преговори между делегациите на Белград и Прищина по въпроса за децентрализацията завършиха в петък (5 май) без конкретен резултат. Двете страни не успяха да постигнат споразумение за броя на неалбанските общини, които ще получат известна степен на автономия съгласно пътната карта за Косово. 
						Сръбската делегация иска в провинцията да се създадат 15-16 сръбски общини, а косовската делгация иска те да бъдат само три. "Постигането на консенсус по този въпрос е все още възможно," заяви Алберт Рохан, заместник на специалния пратеник на ООН. 
						Нещо повече, двете страни остават на силно раздалечени позиции относно разделения град Митровица, главен акцент в последния кръг от преговорите във Виена. Сърбите призовават за независима община в северната част на града с връзки с другите сръбски общини и Белград. От своя страна косовските албанци твърдят, че Митровица трябва да остане една община с две секции, които да са подчинени на единна управленска структура. 
						"Другата страна поиска етническо разделение и сегрегация, предложение, на което ние се противопоставяме. Подобни принципи са неприемливи," каза ръководителят на албанския екип за преговорите Люфти Хазири. 
						Дискусиите по децентрализацията са преустановени засега, но Рохан трябва да посети Белград на 16 май и Прищина на 18 май, за да направи преоценка на различията между двете страни. 
						Един от основните въпроси в темата за децентрализацията е как да се впише евентуалното завръщане на сърбите, които избягаха от провинцията по време на конфликта. "От една страна, никой не иска да създава "общини фантоми" с надеждата, че някой може да се завърне," каза Рохан. От друга страна, има съвсем реална възможност -- и това е надеждата на международната общност -- повечето от хората наистина да се завърнат." 
						Безизходното положение относно Митровица и децентрализацията отразява по-големите различия относно окончателния статут на Косово, който тепърва трябва да бъде поставен на обсъждане в ръководените от ООН преговори. Косовските албанци са силни привърженици на пълната независимост от Сърбия. Обратно, Белград иска да запази някаква форма на суверенитет, предоставяйки на Косово широка автономия. Междувременно сърбите бойкотират временните институции на провинцията. 
						"Има много открити въпроси и ние ще възобновим работата си пряко с всяка страна поотделно, като се опитаме да постигнем компромисни решения," каза Рохан. 
						Специалният пратеник на ЕС Щефан Лене междувременно ще посети Белград и Прищина във вторник и на 17 май начело на делегация от експерти, за да обсъди разпределянето на активите, дълговете и пасивите между Косово и Сърбия. 
						Акцент в следващият кръг на преговорите във Виена, насрочен за 23 май, ще бъде защитата на културните и религиозни обекти.

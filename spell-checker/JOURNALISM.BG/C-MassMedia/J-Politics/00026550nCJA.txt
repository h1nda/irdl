Европейският парламент призова за демократичен консенсус в Турция
					26/05/2008
					С усложняването на политическата криза в Турция заради скандала между правителството на произхождащата от политическия ислям ПСР и отстояващата принципите на секуларизма съдебна система Европейският парламент (ЕП) се намеси и призова двете страни да се въздържат от спорни ходове.
					От Айхан Шимшек за Southeast European Times -- 26/05/08
 
					 
						
ЕП прие миналата седмица доклада относно напредъка на Турция за 2007 г. [Гети Имиджис]
						В доклад миналата седмица Европейският парламент (ЕП) призова свързаното с политическия ислям правителство на Турция и светски ориентираната опозиция да потърсят консенсус и да се придържат към демократичните принципи, за да избегнат задълбочаване на политическата криза.
						В доклада, който бе приет в сряда (21 май), се изразява загриженост и във връзка с делото за закриване на управляващата Партия на справедливостта и развитието (ПСР). ЕП призова най-висшия съд на Турция да спазва принципа на правовата държава, европейските стандарти и насоките за прекратяване на политически партии.
						След като партията на премиера Реджеп Тайип Ердоган дойде на власт през 2002 г., опасенията от заплахи за секуларизма периодично предизвикват напрежение. Миналата година, когато ПСР номинира Абдула Гюл за президент, турските военни предупредиха, че те защитават секуларизма на всяка цена. Решаващата победа на предсрочните избори през юли 2007 г. обаче осигури на ПСР широка подкрепа от гласоподавателите и Гюл отново бе номиниран и избран.
						През март тази година главният прокурор на Турция внесе иск за закриване на партията с обвинението, че тя подкопава светския характер на държавата. Делото сега е в Конституционния съд, където осем от 11-те съдии са назначени от предшественика на Гюл, изявения секуларист Ахмет Недждет Сезер.
						Скандалът между Анкара и нейната съдебна власт се нагорещи миналата седмица с обвиненията на Върховния апелативен съд, че правителството оказва натиск върху съдии и се опитва да подкопае основополагащите светски принципи на републиката. ПСР отхвърля твърденията, че преследва таен дневен ред за ислямизация, и се определя като "консервативна демократична" партия.
						В своя доклад относно напредъка на Турция за 2007 г., който ЕП одобри с 467 срещу 62 гласа, парламентът потвърди безпокойствата на секуларистите. Той обаче настоява, че за излизането от безизходицата в момента и възстановяването на процеса на присъединяване на Турция към ЕС не съществуват други възможности освен демокрацията.
						"[Ние] насърчаваме турското правителство да положи допълнителни системни усилия, за да гарантира, че демократично избраните политически лидери носят пълната отговорност за формулирането на вътрешната и външната политика и политиката в областта на сигурността," заявиха членовете на парламента. 
						Докладът изразява подкрепа и за новата "гражданска конституция", която е наречена важна възможност за залагане на правата на човека и основните свободи в основата на конституцията.
						Комисарят по разширяването на ЕС Оли Рен, силен поддръжник на процеса на европейско членство на Турция, се обърна към членовете на парламента и изрази надежда, че Турция ще преодолее кризата. Той отправи искане за "започване на истински политически диалог в Турция и за зачитане на демокрацията и секуларизма".
						Докладът призовава също Анкара да засили свободата на словото, да гарантира правата на немюсюлманските малцинства и да даде права на жените.
						Освен това членовете на парламента призоваха Турция да потърси трайно решение на кюрдския проблем.
						"Това може да стане само на основата на осезаеми подобрения на възможностите за културна, икономическа и социална изява... включително реални възможности за изучаване на кюрдски език в обществената и частната образователна система и неговото използване в медиите, в ежедневния живот и при достъпа до обществени услуги," се казва в доклада. ЕП препоръча прокюрдската Партия за демократично общество (ПДО) да се дистанцира ясно от ПКК и да се опита да намери мирно решение на кюрдския въпрос в демократичната турска държава.

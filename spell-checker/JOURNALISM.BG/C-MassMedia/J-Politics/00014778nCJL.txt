Най-вероятно нито една албанска партия няма да спечели парламентарно мнозинство, сочат социологически проучвания
					02/06/2005
					 
						ТИРАНА, Албания -- Ново социологическо проучване на "Галъп интърнешънъл" сочи, че нито една от политическите партии няма да спечели парламентарно мнозинство в изборите на 3 юли. Според резултатите, представени в Тирана в сряда (1 юни), всяка от двете основни партии - управляващата Социалистическа партия и Демократическата партия -- вероятно ще получи по около 34 % от гласовете. Очаква се Социалистическото движение за интеграция да получи около 10 %. 
						Изборите бяха основна тема на разговорите в сряда между албанския премиер Фатос Нано и делегация на Парламентарната асамблея на Съвета на Европа. Нано отново подчерта, че властите полагат всички усилия за организирането на демократични и честни избори в съответствие с европейските стандарти. (Албейниън нюз - 02/06/05; Уеб-сайт на албанското правителство - 01/06/05)

Албанските опозиционни партии обявиха нови протести
					04/12/2009
					 
						ТИРАНА, Албания -- Коалиция от опозиционни партии обяви в четвъртък (3 декември) нова вълна от протести срещу правителството. Лидерът на Социалистическата партия (СП) Еди Рама заяви, че демонстрантите ще настояват не само за прозрачност относно процеса на общите избори от 28 юни, но и за оставката на премиера Сали Бериша и за предсрочни избори. Първият протест ще се проведе пред централата на държавната телевизия ТВШ, където демонстрантите ще призоват за оставка на директора. Той ще бъде последван от ежедневни протести, които ще продължат до удовлетворяване на всички искания на опозицията.
						Други новини -- В четвъртък 74 депутати приеха законопроект за борба с организираната престъпност, тъй като депутатите от опозиционни партии бойкотираха заседанието. Бериша подчерта, че мярката демонстрира на всички албанци и на европейските партньори на страната нетърпимостта й към организираната престъпност и мафията. Той каза още, че законодателството ще спомогне за премахване на визите за албанците за пътувания в Европа. Бериша обвини Рама, който е и кмет на Тирана, че подкрепя членове на мафията в строителния бизнес. (Топ Чанъл, Алсат, Телеграфи, НОА, Клан - 03/12/09)

Хърватска и Югославия постигнаха междинно споразумение за Превлака
06/12/2002
С изтичането на мандата на мисията за наблюдение на ООН над Превлака, хърватският министър-председател Ивица Рачан съобщи, че неговата страна е постигнала с Югославия временно споразумение за статута на спорния полуостров.
(Ройтерс, РСЕ/РС, ХИНА, Радио Б92 - 05/12/02; АФП - 25/11/02)
 
 
Хърватският министър-председател Ивица Рачан съобщи в четвъртък (5 декември), че Хърватска и Югославия са постигнали междинно споразумение за спорния полуостров Превлака. В речта си след срещата на правителството, Рачан заяви, че неговият кабинет е одобрил проекто-протокол и че се надява Югославия да направи същото. Очаква се двете страни да подпишат споразумението на 10 декември, пет дни преди изтичането на официалния мандат на мисията за наблюдение при ООН.
Полуостровът е разположен на Адриатическо море, на около 45 км югоизточно от хърватския град Дубровник, и контролира достъпа до югославската морска база в залива Котор. Макар че спорът се отнася главно за общата граница, и Югославия, и Хърватска казват, че не става въпрос само за територия, а за въпроси на сигурността.
След отделянето на Хърватска от бивша Югославия и войната й за независимост през 1991 г., ООН разположи малка военна част за защита на Превлака. През 1996 г. тази част бе заменена от мисия за наблюдение, известна като ЮНМОП, която да следи за разоръжаването на стратегическия полуостров. С нейните 27 участника, ЮНМОП представлява най-малката мироопазваща мисия на ООН. Нейният мандат изтича на 15 декември.
По време на последната си обиколка на Балканите, Генералният секретар на ООН Кофи Анан каза на хърватския министър-председател: "Сега вие сте в мирни отношения с вашите съседи и се надявам скоро да можете да разрешите двустранно всички неуредени с тях въпроси, включително този за Превлака".
Тогава Рачан го увери, че постигането на споразумение с Югославия е въпрос на дни.
"Значителна част от документите са съгласувани, въпреки че някои трудности остават", е казал представителят на хърватското външно министерство Филип Вучак на 25 ноември, цитиран от АФП. Вучак също е изразил оптимизъм, че скоро ще бъде постигнато споразумение с Югославия за протокола.
Споразумението ще установи временен режим на полуострова и ще определи юрисдикцията и пълномощията, каза Рачан. Той отказа да съобщи повече подробности, заявявайки че правителствата са решили да не правят съдържанието на протокола обществено достояние, докато не бъде подписан и от двете страни. Дори мястото на подписване ще бъде съобщено на по-късна дата.
"Искам да подчертая, че [протоколът] не определя окончателната граница ... в района на Превлака", каза Рачан, добавяйки, че въпросът ще бъде обект на бъдещи преговори. Той изрази също предположение, че за разрешаване на проблема вероятно ще трябва да се използва и съдействието на съседни страни.

ЕС възобновява преговорите за присъединяване с Турция
					28/03/2007
					 
						БРЮКСЕЛ, Белгия -- Говорителката на Европейската комисия Кристина Наги потвърди в сряда (28 март), че ЕС ще възобнови преговорите за присъединяване с Турция. Преговорите по глава "Предприятия и индустриална политика" се очаква да започнат в четвъртък (29 март), като преговарящите екипи ще бъдат водени от постоянния преставител на Германия в ЕС Вилхелм Шонфелдер и от главния преговарящ от турска страна Али Бабаджан. Страната се надява в скоро време да започне преговори и по три други глави, включително за икономическия и валутен съюз, статистиката и финансовия контрол. 
						В резултат от отказа на страната да отвори своите пристанища и въздушното си пространство за кипърски гръцки кораби и самолети през декември страните членки се споразумяха, че страната може да отвори всички глави с изключение на осем от целия пакет от 35 преговорни глави, но в същото време не може да затвори никоя от тях. Преговорите по забранените осем глави ще останат замразени, потвърди Наги. (Анадолска агенция, Търкиш Дейли Нюз, Блумбърг, EU Observer - 28/03/07)

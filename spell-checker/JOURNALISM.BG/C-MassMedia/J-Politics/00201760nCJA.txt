Депутати от диаспората в македонския парламент 
					16/08/2011
					За пръв път диаспората е представена в парламента на Македония от трима депутати. Новоизбраният депутат Павле Саздов представлява американския континент. 
					От Горан Трайков за Southeast European Times от Скопие - 16.08.2011 г. 
 
					 
						
Депутатът в македонския парламент Павле Саздов. [Горан Трайков/SETimes]
						
						SETimes: Как станахте депутат в македонския парламент? 
						
						Павле Саздов: ВМРО-ДПМНЕ, партията, на която съм член от повече от десет години, направи вътрешно съобщение, отворено за всички членове. Тъй като съм живял в Канада десет години, аз разбирам нуждите и предизвикателствата, пред които е изправена македонската общност в Северна Америка и затова реших да се кандидатирам. Представих проектоплатформа, резюме, кратка биография и мотивационно писмо пред партийна комисия. След приключване на всички интервюта - последното беше с председателя на партията - бях уведомен, че моята кандидатура е била приета. 
						
						SETimes: Какво означава за диаспората да бъде включена в оформянето на политиката на Македония? 
						
						Саздов: [Юнските] избори бяха исторически, защото македонците, живеещи в чужбина, получиха шанс да гласуват за кандидат, който да ги представлява, и защото бяха проведени без нито един инцидент. За мнозина това е шанс пряко да се повлияе националната и външната политика на Македония, както и да се предложат промени в законодателството. Диаспората вече има влияние върху националния бюджет посредством неплатените задължения. Малък брой са се завърнали, за да инвестират в различни бизнеси. Да имат депутати от диаспората, които разглеждат законодателството през призмата на нуждите на диаспората, е определено от полза за всички македонци, живеещи в чужбина. 
						
						SETimes: Какви са интересите на диаспората в родината? 
						
						Саздов: Много македонци, живеещи в чужбина, имат членове на семействата, собственост или бизнес връзки в Македония, така че те са силно заинтересовани от социалния и политическия живот на страната. Дори онези без връзки с родината все още се интересуват от "стари край", или от събитията в старата родина. 
						Организациите на диаспората организират курсове - обикновено за деца - за изучаване на македонски език. Те организират социални събития като концерти и театрални представления, изнасяни от македонски артисти. В ресторантите, собственост на македонци, хората вземат участие в социалния живот и разговарят за събитията в „стари край”. 
						
						SETimes: Кои са най-често обсъждани с диаспората въпроси? 
						
						Саздов: Един от въпросите, изникващ при всички мои предизборни срещи, беше спорът за името с Гърция. Почти всички македонци, с които се срещнах, твърдо препоръчват да спрем преговорите. Те искат държавата да бъде приета в ООН под собственото си име - Македония. Много се радвам, че моят възглед по този въпрос е близък до македонския електорат, който ме подкрепи. 
						Обсъждат се също подобряването на консулските услуги и възможността за придобиване на македонско гражданство в чужбина, паспортите и други документи. Също и подобряване на процедурите за хората, желаещи да се завърнат в Македония, механизмите за инвестиции, по-добрата координация между организациите на диаспората и институциите в Македония и увеличаване на броя на македонските държавни представители, посещаващи нашите общности за обсъждане на въпроси от национален интерес. 
						
						SETimes: Какъв е вашият дневен ред за следващите четири години като депутат? 
						
						Саздов: Да осъществя своята предизборна програма и новата програма на македонското правителство. Ще работя в тясно сътрудничество с представителите на правителството от всички министерства за подобряване на административните процедури, въвеждане на система на „едно гише” за чуждите инвеститори, по-добри условия за завръщащите се в Македония, партньорство с други парламенти и официални представители на страните, където има македонски общности, и координирането на нашите македонски организации на диаспората, за да действат заедно по въпроси от национален интерес.

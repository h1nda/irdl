Турският парламент одобри преките национални избори за президент
		11/05/2007
		Управляващата партия успя да прокара поправка в конституцията за провеждане на преки избори за държавен глава на страната. Сегашният президент Ахмет Недждет Сезер обаче е казал, че може да наложи вето.
		От Айхан Шимшек за Southeast European Times от Анкара -- 11/05/07
 
		 
			
Турският премиер Реджеп Тайип Ердоган (вторият отдясно) гласува по време на дебата в парламента в Анкара в четвъртък (10 май). [Гети Имиджис]
			Правителството на управляващата в Турция Партия на справедливостта и развитието (ПСР) успя да спечели в четвъртък (10 май) подкрепата на парламента за съществена конституционна поправка, която ще позволи президентът да се избира пряко от гласоподавателите. Очаква се оспорваната поправка да засили напрежението между секуларистите и правителството, чиито корени са в политическия ислям. 
			Основната опозиционна Републиканска народна партия (РНП) остро критикува този ход с твърденията, че не бива да се прави набързо подобна важна промяна в политическата система без нужните дебати. РНП бойкотира гласуването. Дясната Отечествена партия обаче подкрепи предложението на ПСР, което прави възможно прякото избиране на президента за петгодишен мандат, който може да се подновява за още пет години. 
			При сегашната система парламентът избира президента за седемгодишен мандат, който не може да се подновява. Промените предвиждат и провеждането на общи избори на всеки четири, а не на пет години, както и намаляване на броя на депутатите, необходими за постигане на кворум. 
			Президентът Ахмет Недждет Сезер трябва да подпише поправката, за да може тя да влезе в сила. Но твърдият привърженик на светската държава е посочил, че може да използва правото си на вето. 
			Секуларистите и либералите се опасяват, че взаимната зависимост и контрол на трите власти в демократичната система могат да бъдат подкопани, ако се промени начинът на избиране на президент. Има и опасения, че ПСР може да поеме контрола както над президентството, така и над парламента, в който има мнозинство. 
			Влиятелната турска бизнесасоциация ТУСИАД също критикува решението в свое изявление. 
			"Парламентарната система в нашата страна е резултат на исторически процес. Опитът да се промени същността на тази система ще отвори пътя за създаване на несигурност в нашата политическа система," се казва в изявлението. 
			Премиерът Реджеп Тайип Ердоган, лидер на ПСР, в четвъртък предизвикателно заяви, че ако Сезер наложи вето, правителството ще върне поправката в парламента за повторно одобрение. Ако тя бъде одобрена за втори път, Сезер ще бъде принуден или да я одобри, или да поиска референдум по въпроса. 
			"Не смятам, че ПСР сериозно иска да промени конституцията," пише професорът по политически науки Тюркер Алкан в ежедневника "Радикал" в петък. По-скоро, смята той, целта е да се впечатлят гласоподавателите: предсрочните общи избори са насрочени за 22 юли. 
			"Защо ПСР чакаше толкова много дълги години, за да внесе подобни изменения?" пише Алкан. "Целта им да бързат с приемането им днес е да се създаде определен имидж сред обществото. Посланието към електората преди предсрочните избори е: увеличете подкрепата си за нас, за да можем да въведем подобни съществени промени по-лесно по време на втория ни мандат." 
			Турската армия, която се смята за пазител на светската държава, не коментира публично конституционната промяна. Началник-щабът на армията, генерал Яшар Буюканът, обаче миналата седмица проведе двучасова среща с Ердоган. Турските генерали посочиха, че са против кандидат за президент с ислямистко минало. 
			В парламентарната демокрация в Турция президентът е главнокомандващ на въоръжените сили. Той назначава също губернатори, посланици, директори на полицията, ректори на университети и високопоставени съдебни служители. 
			Външният министър Абдула Гюл, който оттегли кандидатурата си за президент, след като не успя да си осигури подкрепата на парламента, в петък каза, че може пак да се кандидатира, ако конституционната промяна бъде финализирана. 
			Ако това стане, е казал Гюл пред репортери, "кандидатурата ми остава в сила."

Управляващата партия в Турция отрече в съда, че подкрепя ислямизма
					04/07/2008
					Управляващата ПСР заяви пред Конституционния съд, че няма тайна програма за установяване на ислямистко управление в държавата. Очаква се най-висшестоящият съд в Турция да постанови своето решение за поставената под натиск партия след четири-пет седмици.
					От Айхан Шимшек за Southeast European Times -- 04/07/08
 
					 
						
Заместник-премиерът Джемил Чичек каза пред Конституционния съд в четвъртък (3 юли), че повечето от обвиненията в обвинителния акт се основават на невярна информация или на съобщения в медиите. [Гети Имиджис]
						Управляващата в Турция Партия на справедливостта и развитието (ПСР) пледира в четвъртък (3 юли) в своя защита пред Конституционния съд във връзка с обвиненията, че преследва тайна програма за установяване на ислямистко управление в светската държава.
						По време на шестчасовото заседание заместник-премиерът Джемил Чичек и заместник-председателят на парламентарната група Бекир Боздаг заявиха пред най-висшестоящия съд на страната, че основната цел на партията е да продължи процеса на демократизация на страната, като зачита религията и ценностите на хората, а не да налага ислямизация.
						Във вторник главният прокурор Абдуррахман Ялчънкая каза пред съда, че ПСР се е превърнала в "координационен център" на дейности, които имат за цел да унищожат светския характер на държавата. Той определи евентуалното ислямистко управление като "явна и непосредствена" опасност за Турция.
						Ялчънкая поиска партията да бъде закрита, а на 71 водещи фигури в партията, включително на премиера Реджеп Тайип Ердоган, да бъде забранено да се занимават с политика за срок от пет години. В обвинителния акт главният прокурор посочва различни изявления и политики на ПСР, които той твърди, че са част от по-широк план за унищожаване на светската система и налагане на ислямистко управление.
						Сред тях са назначаването на хиляди ислямисти на държавни постове, забраната на продажбата на алкохол в ресторанти, управлявани от органи на ПСР, опитите за задълбочаване на изучаването на Корана и накрая спорното решение да се позволи на жените да носят забрадки в университетите, което обикновено се смята за идеологически символ.
						Чичек каза пред съда, че повечето от обвиненията в обвинителния акт се основават на невярна информация или на съобщения в медиите. Той даде множество примери за реформи, които са били започнати по инициатива на ПСР. Заместник-премиерът настоя също, че забраната на ПСР би била в противоречие на основните международни спогодби за правата на човека, най-вече Европейската конвенция за човешките права, която Турция ратифицира.
						Въпреки стотиците страници защита на ПСР и призивите на ЕС партията да не бъде забранявана, много анализатори прогнозират, че това ще стане – съдба, която е спохождала много ислямистки партии в миналото, включително Партията на благоденствието и Партията на добродетелта. За разлика от ПСР обаче тези бивши ислямистки партии следваха много по-твърд подход и бяха инициатори на силно оспорвани политики. ПСР не се определя като ислямистка, а като “консервативна демократическа” партия и поддържа проевропейска позиция.
						"[Турските граждани] не виждат явна заплаха за демокрацията. Затова, ако партията бъде забранена и случаят бъде отнесен до [Европейския съд за правата на човека], съдът може да заключи, че Турция погрешно е забранила партията," каза за телевизия “Си Ен Ен Търк” Риза Тюрмен, бивш турски съдия в Европейския съд за правата на човека. Той предлага вместо да закрие партията, съдът да отправи строго предупреждение към нея да спазва демократичния и светски характер на страната. 
						Решението се очаква до четири-пет седмици. За да бъде забранена политическа партия, най-малко седем от 11-те съдии трябва да гласуват за това. Ако ПСР бъде забранена, нейните депутати може да се прегрупират в нова партия. Според материали в турската преса представителите на ПСР вече са започнали такава подготовка. Ако на Ердоган бъде забранено да участва в политиката, се очаква той да контролира новата партия зад кулисите.

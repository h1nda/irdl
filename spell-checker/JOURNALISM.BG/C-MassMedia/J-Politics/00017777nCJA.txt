Македония приема закон за свободен достъп до информация
					03/03/2006
					Неотдавна приетият в Македония закон, влизащ в сила тази есен, трябва да допринесе за повече прозрачност в работата на държавните институции. 
					От Марина Стояновска за Southeast European Times от Скопие – 03/03/06
 
					 
						
Парламентът ще одобри членовете на нова комисия, натоварена да гарантира обществения достъп до информация. [AФП]
						Очаква се усилията за повишаване на прозрачността в държавните ведомства да получат тласък с новия закон за свободен достъп до информация, приет от парламента по-рано през годината и влизащ в сила през септември. 
						 Законът прилага конституционните принципи, гарантиращи свободен достъп и правото за получаване и прехвърляне на информация, и изисква от притежателите на информация да работят прозрачно. Той предвижда съставяне на опис на публично достъпната информация, заедно с подробности за органите, които съхраняват тази информация. Министерството на правосъдието ще публикува описа в медиите веднъж годишно. 
						 Чрез този документ гражданите ще имат възможност да установят каква информация съществува за тях и към кого да се обърнат, за да я получат. 
						Законът задължава органите, притежаващи публична информация, да гарантират предоставянето на текстовете на наредби, иноформация, програми и стратегически документи, свързани с тяхната работа. Всяко ведомство, което притежава информация от обществен интерес, ще трябва също така да назначи едно или повече лица, които да отговарят за предоставянето на гражданите на информацията, която търсят. 
						 Не цялата информация, съранявана във ведомствата, ще бъде обществено достояние. Законът изрично цитира девет случая, в които съответните власти могат да отказват да дадат информация. Например класифицирана информаия на определено ниво на секретност, както и защитени лични данни, няма да бъдат публично достъпни. Информация, свързана с опазването на околната среда, или която евентуално може да накърни права на интелектуална или индустриална собственост, също няма да се предоставя. 
						Законът предвижда създаването на специална комисия за защита на правото на свободен достъп до информация от публичен характер. Тази комисия ще бъде независима в работата си и ще служи като един вид посредник между притежателите на информация и онези, които я искат. 
						Средствата за работата на комисията ще идват от бюджета и комисията ще се отчита пред парламента. Тя ще се състои от петима членове с петгодишен мандат. Правителството ще номинира членовете, които след това ще трябва да бъдат одобрени от законодателите.

Дипломатически дневник: Провежда се нов кръг от преговорите за Косово
		08/08/2006
		Нов кръг от преговорите между делегациите на Белград и Прищина започна в понеделник. Още в дипломатическите новини: премиерите на Албания, Босна и Херцеговина и Хърватия проведоха среща в Залцбург; кралят на Саудитска Арабия Абдула започна тридневно посещение в Турция.
		
 
		 
			
Ръководителят на сръбския екип от преговарящи на преговорите за статута на Косово, Леон Коен (вляво), и колегата му Александър Симич разговарят с представители на медиите във Виена в понеделник (7 август). [Гети Имиджис]
			Новият кръг от преговорите за Косово започна в понеделник (7 август) във Виена между делегациите на Белград и Прищина. Основни теми на този кръг са децентрализацията и правата на малцинствата.
			*** 
			Кралят на Саудитска Арабия Абдула започна тридневно посещение в Турция във вторник (8 август). Той трябва да се срещне с президента Ахмет Недждет Сезер и с премиера Реджеп Тайип Ердоган.
			*** 
			Унгарският външен министър Кинга Гьонц заяви по време на посещение в Сърбия и Черна гора в четвъртък (3 август), че стабилността на Западните Балкани е от огромно значение за нейната страна. В Белград Гьонц увери официалните лица, че Будапеща подкрепя компромисно решение на въпроса за статута на Косово, в което да няма "печеливши и губещи". 
			*** 
			Екип от канцеларията на специалния пратеник на ООН Марти Ахтисаари посети Белград в сряда (2 август) и се срещна с представители на сръбския екип от преговарящи. Обсъдени бяха въпроси, свързани със защитата на културното и религиозно наследство в Косово. 
			*** 
			Премиерите на Албания - Сали Бериша, на Босна и Херцеговина - Аднан Терзич, и на Хърватия - Иво Санадер присъстваха на среща на премиерите от региона, провела се в Залцбург във вторник (1 август). Австрийският канцлер Волфганг Шусел заяви, е срещата е била много конструктивна и е засегнала основно въпроси, свързани с регионалната стабилност и сътрудничество.
			*** 
			Американският специален пратеник по въпросите на военните престъпления Клинт Уилямсън посети Сараево във вторник (1 август) и призова за по-добро регионално сътрудничество за решаване на случаите с Радован Караджич и Ратко Младич, както и за развиване на местни възможности за разглеждане на дела за военни престъпления. По време на среща с председателя на Председателството Сюлейман Тихич Уилямсън подчерта, че Вашингтон би искал оставащите случаи да бъдат приключени възможно най-скоро.
			*** 
			Еврокомисарят по правосъдието и вътрешните работи Франко Фратини, който бе на двудневно посещение в Румъния миналата седмица, даде висока оценка на конкретните мерки, предприети в най-критичните области за присъединяването на Румъния към ЕС. Фратини каза, че страната е на верен път по отношение на прилагането на реформите в съдебната система и сигурността, изисквани за приемането й в ЕС на 1 януари.
			
(Различни източници 02/08/06 - 08/08/06)

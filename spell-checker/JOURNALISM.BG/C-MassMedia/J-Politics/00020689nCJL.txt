Албанската опозиция прие предложените от Мойсиу дати за местните избори 
					20/11/2006
					 
						ТИРАНА, Албания -- Двете основни формации - управляващата Демократическа партия и опозиционната Социалистическа партия (СП) - изглеждат готови да приемат която и да е от двете дати, които президентът Алфред Мойсиу предложи за местните избори, 14 или 21 януари, според репортажи в местните медии от понеделник (20 ноември). Политическият секретар на СП Бен Блуши заяви, че социалистите се отказват от предишното си искане изборите да бъдат отложени до пролетта, когато времето ще бъде по-хубаво. Той обаче изрази безпокойство, че ако се проведат на 21 януари, изборите ще съвпаднат с парламентарните избори в Сърбия, което ще ограничи възможностите на международните наблюдатели. 
						В петък, по време на съвместна пресконференция с премиера Сали Бериша в Тирана, зам.-председателят на Европейската комисия и комисар по правосъдието Франко Фратини заяви, че ЕС очаква честни и прозрачни местни избори. Бериша и Фратини се срещнаха по време на министерския форум "ЕС-Западни Балкани", който се провежда в Тирана. (Албейниън Нюз - 20/11/06; Албейниън Нюз - 18/11/06; Уеб сайт на албанското правителство - 17/11/06)

Сръбският президент каза, че реформите в отбраната не трябва да бъдат застрашени от политическо напрежение 
					12/09/2005
					 
						БЕЛГРАД, Сърбия и Черна гора -- Сръбският президент Борис Тадич призова политическите партии да проявят въздържаност, като подчерта, че не бива процесът на реформи в отбраната и въоръжените сили на Сърбия и Черна гора да бъде застрашен от политическо напрежение. Тадич отправи този призив по време на интервю за агенция "ФоНет", което се появи в местната преса в понеделник (12 септември), няколко дни, след като министърът на отбраната на федералния съюз Първослав Давинич бе принуден да подаде оставка заради скандал, свързан с доставки за армията. Според Тадич Давинич не може да е единственият отговорен за скандала и затова настоя за разследване на случая, за да се установят евентуални престъпни действия и на други лица от управляващата коалиция. (Политика - 12/09/05; ФоНет - 11/09/05)

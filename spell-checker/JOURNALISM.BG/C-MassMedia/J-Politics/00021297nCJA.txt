Все още няма консенсус за конституцията на Черна гора
					18/01/2007
					След като бяха 88 години в една държава със Сърбия, черногорците избраха независимостта на референдум през май миналата година. Сега обаче изготвянето на новата конституция се оказва предизвикателство.
					От Неджелко Нудович за Southeast European Times от Подгорица -- 18/01/07
 
					 
						
Черна гора получи независимост през май 2006 г. [Гети Имиджис]
						Парламентарната комисия, която работи по изготвянето на нова конституция на Черна гора, най-сетне проведе заседание във вторник (16 януари), след като представители на опозицията се съгласиха да участват. Все още обаче няма признаци за широк консенсус. 
						Управляващите и опозиционните партии не могат да се договорят по дълъг списък от въпроси, включително за официалния език на страната, дали живеещите в чужбина черногорци да имат избирателни права и дали Черна гора да се определи като гражданска държава или "държава от народи". 
						Управляващата Демократична партия на социалистите (ДПС) иска конституцията да забрани всякаква инциатива, чрез която Черна гора може пак да загуби държавността си, а просръбската опозиция иска да се запази възможността за бъдещ референдум за завръщане в държавния съюз със Сърбия. 
						"Правителството се опитва да циментира сегашното положение, като изключи възможността гражданите да решат нещо друго," каза Велизар Калуджерович, високопоставен функционер на Социалистическата народна партия на Черна гора (СНП). Партията му иска също живеещите в Сърбия черногорски граждани, повечето от които бяха против прекратяването на държавния съюз, да имат право да гласуват. 
						Правителството се сблъска със съпротива, пак главно от страна на просръбската опозиция и срещу предложението официалният език да се нарича "черногорски". Тя твърди, че при преброяването на населението през 2003 г. 63 % от гражданите са казали, че говорят сръбски, а едва 26 % - че говорят черногорски. 
						Междувременно бошняшките партии искат гербът и знамето да бъдат сменени, за да се включат елементи и от ислямската традиция. 
						"Не сме съгласни държавните символи да са такива, че да не позволяват на малцинствата да ги приемат за свои собствени. Някои символи са неприемливи за нашата вяра," каза Кемал Пуришич, бошняшки депутат. 
						Докато ДПС и Социалдемократическата партия (СДП) настояват да се запази "чисто гражданска" концепция и Черна гора да бъде общност на суверенни граждани, бошняшките и сръбските депутати смятат, че новата конституция трябва да определя Черна гора като общност на народи. 
						Те твърдят, че конституцията трябва да посочва бошняците и сърбите като основополагащи народи на черногорската държава. ДПС обаче смята, че това може да предизвика желание за отцепване. 
						По закон новата конституция ще бъде приета, ако получи две трети от гласовете при гласуването й в парламента. Ако получи обикновено мнозинство, каквото управляващите партии имат, тя трябва да бъде утвърдена с референдум. 
						"Необходимо е широко съгласие за конституцията. Не можете да постигнете целта си, ако новата конституция не е резултат от дебати между политическите сили, неправителствените организации и гражданите," каза Карло Туори, правен експерт от Венецианската комисия към Съвета на Европа (СЕ). 
						Черна гора иска да се присъедини към СЕ, но първо трябва да реши проблема с конституцията. 
						В сряда издаваният в Подгорица ежедневник &lt;i&gt;Виести&lt;/i&gt; писа, че СЕ иска Черна гора да бъде "определена като гражданска държава и да приеме законодателство, гарантиращо гражданския контрол над въоръжените сили и силите за сигурност," както и да бъде засилена независимостта на съдебната система. 
						Политическият наблюдател Милош Бешич каза, че очаква в крайна сметка да бъде постигнат консенсус, но за това може да е необходима известна намеса от страна на ЕС. "Възможно е някои европейски институции да осъществят някакъв вид посредничество според принципа на наложения компромис. Известна прикрита намеса може да има по време на преговорите," каза той.

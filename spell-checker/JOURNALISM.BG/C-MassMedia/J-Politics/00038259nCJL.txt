Сръбският вътрешен министър Дачич коментира призивите за предсрочни избори 
					21/04/2011
					
						БЕЛГРАД, Сърбия -- Вътрешният министър Ивица Дачич, който оглавява по-малкия партньор в управляващата коалиция, Социалистическата партия на Сърбия (СПС), каза в сряда (20 април), че ако беше президент, би обявил предсрочни избори незабавно. Дачич обаче подчерта, че политическата стабилност е от особена важност, и се съгласи, че всякакви избори трябва да бъдат проведени, след като Европейската комисия обяви решението си във връзка със заявлението за членство в Съюза на Сърбия. През уикенда опозиционният лидер Томислав Николич започна гладна стачка с искане за насрочване на изборите за декември, но президентът Борис Тадич отказа да обяви извънредни избори, преди Сърбия да получи статут на страна, кандидатка за членство в ЕС. Следващите общи избори трябва да бъдат проведени през май 2012 г. (Бета, РТС, Танюг - 20/04/11)

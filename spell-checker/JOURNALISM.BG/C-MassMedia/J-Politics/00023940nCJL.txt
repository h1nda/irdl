Сърбия заяви, че главна тема на срещите с "тройката" за Косово е организирането на преки преговори
					19/09/2007
					 
						БЕЛГРАД, Сърбия -- Срещата във вторник (18 септември) между сръбските преговарящи и специалните пратеници на ЕС, Русия и САЩ бе посветена на организирането на преки преговори между сръбската и косовската албанска страна, каза сръбският външен министър Вук Йеремич. Той добави, че преговорите ще се водят на най-високо равнище, като сръбската делегация ще се оглавява от министър-председателя Воислав Кощуница и президента Борис Тадич. Съобщава се, че те ще предложат пет теми за обсъждане.
						Други новини -- Министър-председателят на Косово Агим Чеку ще поиска от специалния пратеник на ЕС Волфганг Ишингер да изясни своята неотдавнашна забележка пред "Индипендънт". Ишингер е казал, че на Косово "вече не се предлага международно контролирана независимост от Сърбия" поради възражения от страна на Белград и Москва. За "Ройтерс" Чеку каза, че може би британският всекидневник е изтълкувал погрешно думите на Ишингер.
						Също във вторник новият посланик на САЩ в Белград Камерън Мантър каза, че решаването на въпроса за статута на Косово и членството на Сърбия в НАТО ще дадат тласък на чуждестранните инвестиции в страната. Той говори пред членове на Американската търговска камара в Белград. (Вечерне Новости - 19/09/07; Бета, Танюг, РТС, Б92, Ройтерс, Макфакс - 18/09/07)

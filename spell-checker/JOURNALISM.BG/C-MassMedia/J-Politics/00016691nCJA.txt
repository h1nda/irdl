Американски държавник призова лидерите на политически партии в БиХ да се споразумеят за конституционната реформа
					22/11/2005
					В понеделник американският заместник държавен секретар Никълъс Бърнс изрази надежда, че босненските политически лидери ще декларират готовността си за преработване на конституцията на Босна и Херцеговина. 
					(Уошингтън таймс, АП - 22/11/05; Уошингтън файл, Ройтерс, АП, Би Би Си, Гласът на Америка, РСЕ/РС - 21/11/05)
 
					 
						
"Още не сме готови. Все още нямаме споразумение," каза заместник държавния секретар на САЩ Никълъс Бърнс. "Но аз съм уверен, че те вървят в тази посока." [AФП]
						Висш американски дипломат изрази в понеделник (21 ноември) надежда, че докато във Вашингтон протичат церемониите по случай 10-ата годишнина от Дейтънското мирно споразумение (ДМС), политическите лидери от Босна и Херцеговина (БиХ) ще се споразумеят да преработят конституцията на страната си. 
						"Надяваме се утре те да постигнат споразумение по това, че като политически лидери на страната ще се посветят на този процес на конституционна реформа и ще го следват през идните месеци, предшестващи изборите през 2006 г," каза американският заместник държавен секретар по политическите въпроси Никълъс Бърнс. 
						Преди десетина дни лидерите на осемте основни управляващи и опозиционни партии в БиХ се срещнаха в Брюксел, за да разискват промени в конституцията, която е част от ДМС. Те продължиха дискусиите си във Вашингтон в неделя, преди двудневните възпоменателни церемонии, които започнаха в понеделник с конференция под надслов "Отвъд Дейтън: Балканите и евроатлантическата интеграция". 
						"С Дейтън се създаде държава с вътрешно разделение, вътрешни "берлински стени", разделяща една общност от друга, защото това бе единственият начин да се спре войната и да се изгради несигурен и крехък мир," каза Бърнс пред конференцията, проведена със съдействието на американския Институт за мир. "Днес, десет години по-късно, тези вътрешни стени трябва да бъдат съборени. На хората в страната: хърватите, сърбите и мюсюлманите, трябва да се даде възможност да се смесят, да се интегрират, така както го правят хората с различни култури в нормалните многоетнически държави." 
						Споразуемнието остави БиХ разделена на две политически обособени области, Федерация БиХ и Република Сръбска (РС), всяка със свое собствено правителство и парламент. Освен това има национален парламент и правителство, както и тристранно председателство, чиито членове представляват трите основни етнически групи. 
						В последните месеци, докато страната засилваше връзките си с международната общност, се умножиха и призивите за реформа на смятаната от повечето анализатори за една от най-тромавите политически и административни системи в света. 
						"Босна не може да остане раздробена държава и да смята, че може да се превърне в част от обединена Европа или НАТО," каза Бърнс. 
						Съгласно предложените конституционни промени двете автономни области ще се запазят, но правомощията им значително ще се ограничат за сметка на засилване на слабите сега национален парламент и правителство. Тристранното председателство ще бъде заменено с един президент. 
						В слово пред конференцията в понеделник Ричард Холбрук, бивш посланик на САЩ в ООН, който посредничи за сключването на ДМС през 1995 г., също призова политиците в БиХ и по-специално босненските сърби да се съгласят на реформа в конституцията. 
						"Откровено трябва да ви кажа, че защитавайки Дейтънското споразумение в днешния му вид, вие по същество се опитвате да пречите на напредъка," каза той. "Вие сте длъжни да помогнете за подобряването на Дейтън. РС трябва да осъзнае веднъж завинаги, че е част от една държава, наречена Босна и Херцеговина." 
						Във вторник делегацията на БиХ, ръководена от председателя на тристранното председателство Иво Миро Йович и включваща другите двама членове на председателството и още близо 40 босненски официални лица и политици, ще присъства на тържествен обяд, чийто домакин ще бъде американският държавен секретар Кондолиза Райс.

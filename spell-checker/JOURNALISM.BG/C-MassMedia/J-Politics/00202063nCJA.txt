Бързото приемане на закони създава проблеми за косовската съдебна система
					18/11/2011
					Анализатори предупреждават, че бързото изготвяне на законите без практическо приложение не отговаря на изискванията на доклада за напредъка на страната на ЕК. 
					От Мухамет Брайшори за Southeast European Times от Прищина--18/11/11
 
					 
						
Бързото приемане на законите от косовската асамблея може да навреди на съдебната система на страната, предупреждават анализатори. [Ройтерс]
						Докладът на Европейската комисия (ЕК) за напредъка на Косово от октомври принуди Косово да приеме спешно 21 закона, отнасящи се главно до върховенството на закона и някои части от предложението на Ахтисаари. 
						Анализаторите обаче казват, че бързото приемане на законите не е достатъчно, за да бъдат изпълнени препоръките на ЕК, а по-скоро от първостепенна важност е тяхното прилагане и изграждането на ефективен административен капацитет. 
						Дритон Селманай от Косовския демократичен институт (КДИ) каза за SETimes, че Косово трябва да приема закони според нуждите си, а не според изискванията на ЕК. 
						 "Косовският парламент трябва да изготвя закони за своите граждани, защото тези закони влияят върху живота на гражданите, и парламентът не трябва да бъде притискан от доклада за напредъка, а от нуждите, интересите и вота на гражданите", каза Селманай. 
						Авни Бютючи, директор на INPO, НПО от Прищина, каза за SETimes, че косовският парламент е навредил на косовската съдебна система с твърде бързото приемане на законите. 
						"Систематичната работа липсва и в резултат единствената положителна оценка в доклада на ЕК за напредъка бяха приетите по бързата процедура закони, което със сигурност ще навреди на съдебната система", заяви Бютючи. Глаук Конюфца, заместник-председател на парламента и депутат от "Ветевендосе", заяви за SETimes, че неговата партия е против бързото приемане на законите от парламента. 
						"Правителството определя дневния ред на парламента и това се отразява на републиканското управление в Косово. Законите се изготвят от правителството, което е нормално, но това нарушава автономността на парламента, защото правителството вижда парламента като средство за узаконяване на политическия му дневен ред. Отношението на правителството влошава работата на парламента", заяви Конюфца. 
						Конюфца добави, че много закони са били копирани от други страни. 
						 "Броят на законите е минимален, качеството е лошо, а копирането на закони от други държави е практика. Не може да се прилага един и същи закон при различни обстоятелства, за различна икономика и за различни култури." 
						Селманай посочи, че парламентът не си сътрудничи с гражданското общество, въпрос, който също беше повдигнат от ЕС. 
						 "Докладът за напредъка е изключително важен за приемането на законите, защото ние поискахме от косовския парламент да организира публично заседание за всеки закон, да събере хора и НПО, които да изразят интересите си към закона, защото хората усещат влиянието им - а не просто да прокарат законите и да кажат, че това е голям успех", заяви Селманай. 
						 "Лошото е, че парламентът не работи независимо. Продължаващата намеса от страна на изпълнителната власт пречи на работата му. Парламентът трябва да установи работещ дневен ред и да го налага с постоянство", каза Бютючи.

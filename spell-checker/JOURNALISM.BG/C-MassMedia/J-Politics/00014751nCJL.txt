Румънският президент дава пълномощия на нов отдел за разследване на терора и организираната престъпност 
					31/05/2005
					 
						БУКУРЕЩ, Румъния -- Президентът Траян Бъсеску подписа в понеделник (30 май) указ за учредяване на отдел за разследване на организираната престъпност и тероризма към министерството на обществения ред. От канцеларията на Бъсеску заявиха, че двама британски съветници на президента -- специалисти по антикорупционни действия и по въпросите на присъединяването към ЕС -- официално са встъпили в длъжност в понеделник. Британското правителство финансира едногодишен проект, насочен към улесняване на влизането на Румъния в ЕС. Скоро в Букурещ се очаква да пристигнат още двама специални президентски съветници. (Ромпрес, Зиарул финансиар - 31/05/05)

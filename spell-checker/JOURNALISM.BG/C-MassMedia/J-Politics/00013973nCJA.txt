Според Рен БиХ би могла да започне преговори по ССА до края на 2005 г. 
					22/03/2005
					Комисарят на ЕС по разширяването Оли Рен заяви на премиера на Босна и Херцеговина Аднан Терзич в понеделник, че страната му може да направи важна крачка напред тази година по пътя към членството в ЕС, при положение че сътрудничи пълноценно с Трибунала на ООН за военни престъпления и осъществи реформи в полицията. 
					(ЕЮобзървър, АП, Ирланд онлайн, Фена, Център за ЮИ изсладвания - 21/03/05; EU - 16/03/05)
 
					 
						
Премиерът на Босна и Херцеговина (БиХ) Аднан Терзич (вляво) дава прес-конференция с комисаря за ЕС по разширяването Оли Рен след срещата им в понеделник (21 март). [АФП]
						Комисарят на ЕС по разширяването Оли Рен заяви в понеделник (21 март), че Брюксел може да започне преговори по Споразумение за стабилизиране и асоцииране (ССА) с Босна и Херцеговина (БиХ) до края на тази година. Той допълни обаче, че страната трябва първо да изпълни едно ключово предусловие: пълноценно сътрудничество с Международния наказателен трибунал за бивша Югославия (МНТБЮ). 
						"БиХ трябва да отбележи достатъчен напредък, който води към пълноценно сътрудничество с Трибунала на ООН," каза Рен по време на съвместна прес-конферениця в Брюксел с гостуващия премиер на БиХ Аднан Терзич. "Напоследък се забелязват положителни ходове,но...ние очакваме по-нататъшен прогрес."
						Четирима босненско-сръбски обвиняеми във военни престъпления са се предали на МНТБЮ от декември насам. Петият, генерал Винко Пандурович, се очаква да замине за Хага в сряда. Запасният генерал Расим Делич, военновременен командир на босненската мюсюлманска армия, се предаде миналия месец. МНТБЮ обаче все още издирва други 15 обвиняеми, включително тримата най-търсени бегълци: бившите босненско-сръбски лидери Радован Караджич и Ратко Младич, както и запасният хърватски генерал Анте Готовина. 
						Второ основно изискване за напредък по пътя към членството в ЕС е полицейската реформа, каза Рен, призовавайки за "ясни компетенции на общодържавно ниво". 
						Ако БиХ отбележи съществен напредък към изпълнение на тези две критично важни условия, посочи Рен, ЕС може да изготви положителен доклад за подготвеността на страната до края на май и да препоръча начало на преговори по ССА, което се счита за първа крачка към членство. 
						Напълно реалистично е преговорите да започнат през ноември или декември, каза комисарят, допълвайки, че постигането на тази цел зависи от БиХ.
						В отговор на коментарите на Рен, Терзич даде уверения, че "приемането и прилагането на европейските стандарти" не представлява вече проблем за страната му. 
						В този контекст, в интервю, публикувано в Дневни аваз във вторник, комадващият на ЕУФОР генерал-майор Дейвид Лийки каза, че ако БиХ наистина желае да влезе в евро-атлантическите структури, властите трябва да поемат пълна отговрност за залавянето на обвиняеми пред МНТБЮ. Той подчерта, че ЕУФОР и НАТО са се ангажирали с подпомагане на този процес. Предния ден ръководството на Република Сръбска повтори призива си всички обвиняеми да се предадат доброволно.

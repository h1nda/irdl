ПСР все още е доминиращата партия с наближаването на изборите в Турция 
					17/02/2011
					Способни ли са опозиционните партии да отправят сериозно предизвикателство към правителството?
					От Алакбар Рауфоглу за Southeast European Times -- 02/17/11
 
					 
						
"РНП все още се разглежда до голяма степен като партия на отрицанието - противопоставяща се на управляващата партия, без да предлага никакви свои аргументирани политики," казва един анализатор. [Ройтерс]
						Отношенията между управляващата и опозиционните партии в Турция се влошиха през последните седмици и мнозина казват, че вина за това имат предстоящите общи избори. 
						"Това напрежение расте с всеки изминал ден," каза Илтер Туран, преподавател по политология от Университета "Билги" в Истанбул. 
						Партията на справедливостта и развитието (ПСР) на премиера Реджеп Тайип Ердоган изглежда готова за нова победа, каза той. Партията, добила инерция от победата си на проведения миналата есен конституционен референдум, все още има силни позиции. 
						"Това не значи обаче, че народът не е критичен към партията. Хората все повече се оплакват от авторитарните тенденции и предполагаемата корумпираност на Ердоган," каза за SETimes Дафне Маккърди, старши научен сътрудник във вашингтонския Проект за демокрация в Близкия изток. 
						Основната опозиционна сила, Републиканската народна партия (РНП), обещава да отправи сериозно предизвикателство. "Ще участваме в изборите и ще се съсредоточим върху това, как да решим фундаменталните проблеми на страната," каза Йълмаз Атеш, депутат от партията. "Тази страна бе водена в грешна посока и е време това да спре". 
						 "Безработицата, бедността и външните дългове на страната са се покачили поне два пъти през годините [на] управление на ПСР, докато опозицията бе заглушавана, и това не може да продължава така," добави Атеш. Безработицата в Турция все още е около 11 %. 
						ПСР се е облагодетелствала от слабата опозиция в миналото и неотдавнашните събития не подсказват нещо да се е променило особено, казва Маккърди. 
						 "Първоначално имаше очаквания, че Кемал Кълъчдароглу, който пое ръководството на РНП през май 2010 г., ще преобразува партията и ще й даде нов динамичен имидж," каза тя. Но партията, добави тя, все още не е представила никакви ясни идеи за пътя напред. 
						"РНП все още се разглежда до голяма степен като партия на отрицанието - противопоставяща се на управляващата партия, без да предлага никакви свои аргументирани политики," каза тя. 
						Екрем Еди Гюзелдере, анализатор от истанбулския офис на Европейската инициатива за стабилност, също смята, че РНП изглежда не разполага с ясна стратегия. 
						"Партията се лута между опитите си да се противопоставя на ПСР по въпроси като демократизацията, правата на малцинствата и европейския процес и да защитава старата идеология - въоръжените сили и статуквото," каза той за SETimes. 
						Що се отнася до втората по големина опозиционна Партия на националистическото движение (ПНД), Маккърди казва, че "тя определено изпитва трудности и има голяма вероятност на тазгодишните избори да не премине прага от 10 % за влизане в парламента. ПСР вероятно ще провокира националните чувства, за да се опита да привлече гласове от ПНД на тези избори." 
						Нито една друга партия не се очаква да достигне прага от 10 %, единодушни са анализаторите.

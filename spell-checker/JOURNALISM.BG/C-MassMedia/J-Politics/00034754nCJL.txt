Хърватският президент Йосипович направи знакова визита в РС 
					31/05/2010
					 
						САРАЕВО, Босна и Херцеговина (БиХ) -- Хърватският президент Иво Йосипович направи първата в историята визита на хърватски държавен глава в Република Сръбска (РС). В неделя (30 май) той посети три места, където са станали масови убийства на сърби, хървати и бошнаци по време на босненския конфликт от 1992-1995 г., и отдаде почит на невинните жертви в Сиековац, Бришево и Козарац, с което отвори нова глава на помирение и регионално сътрудничество. Йосипович беше придружаван от президента на РС Райко Кузманович, министър-председателя Милорад Додик и лидера на Партията на демократичното действие Сюлейман Тихич. „Ние сме тук, за да отдадем почит…, и е важно, че представители на трите етнически групи също са тук, за да направят това”, каза Йосипович пред репортери в Сиековац. Додик подчерта необходимостта от съвместно съжителство и призова хърватите, прогонени от домовете им, да се завърнат. От името на правителството на РС той изрази съболезнования на семействата на жертвите без оглед на тяхната националност и изрази убеденост, че извършителите на престъпленията ще бъдат изправени пред правосъдието. Тихич отхвърли идеята за колективна вина и настоя, че отговорните за престъпленията трябва да бъдат изправени пред съда. (РТРС, Независне Новине, Фена, Ройтерс, АП - 30/05/10)

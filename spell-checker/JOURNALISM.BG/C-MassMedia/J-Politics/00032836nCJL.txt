Европейският съд за правата на човека отсъди, че конституцията на БиХ е дискриминационна
					23/12/2009
					 
						СТРАСБУРГ, Франция -- Във вторник (22 декември) Европейският съд за правата на човека излезе с решение, че конституцията на Босна и Херцеговина (БиХ), създадена като приложение към Дейтънското мирно споразумение, е дискриминационна по отношение на малцинствата. Съдът подкрепи жалбата, внесена през 2006 г. от Дерво Сейдич, който е от ромски произход, и от Якоб Финци, евреин. В жалбата си те твърдят, че конституцията нe позволява на граждани, които не са бошнаци, хървати или сърби, да участват в изборите за тристранното председателство или за горната камара на парламента. Прегледът, извършен от съда, го е довел до заключението, че разпоредбите на конституцията запазват тези места само за трите съставни националности, но в същото време се признава фактът, че „тази система, въведена по време, когато е било постигнато крехко съгласие от всички страни за спиране на огъня … е имала за своя легитимна цел възстановяването на мира”. Съдът разпореди на БиХ да изплати 20 000 евро на Финци и 1000 евро на Сейдич за покриване на съдебните разноски по делото и призова БиХ да реформира конституцията си и да гарантира равно представителство за всички граждани. (АФП, АП, БХРТ, РТРС, СРНА - 22/12/09)

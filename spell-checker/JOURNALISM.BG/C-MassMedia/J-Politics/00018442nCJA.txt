Четвъртият кръг от преговорите за Косово започва в четвъртък
		03/05/2006
		Разделеният град Митровица ще бъде основната тема на започващия в четвъртък четвърти кръг на разговорите, организирани с посредничеството на ООН, между представителите на Сърбия и косовските албанци.
		От Давор Конюкушич за Southeast European Times от Белград – 03/05/06
 
		 
			
Заместникът на пратеника на ООН Марти Ахтисаари, Алберт Рохан, определи като "тревожно" настъпилото безизходно положение. [Laura Hasani]
			Четвъртият кръг от преговорите, провеждани с посредничеството на ООН, между делегациите на Белград и Прищина, ще започне в четвъртък (4 май). Този път ще се разглежда деликатната тема за Митровица, град в Северно Косово, разделен по етническите си граници, който през годините е бил сцена на чести сблъсъци. 
			Както и по други основни въпроси, разглеждани на преговорите за статута, двете страни имат коренно противоположни позиции по въпроса за бъдещето на Митровица. Делегацията от Прищина ще защитава идеята за създаване на две общински секции в града, които ще са подчинени на изпълнителен съвет, надзираван от международен администратор през следващите години. Сръбските представители, от друга страна, искат две напълно отделни общини, като Северна Митровица да бъде част от предложената група от сръбски общини, които ще имат тесни връзки с Белград. 
			Косовските представители не приемат този подход, защото според тях това е опит да се раздели провинцията чрез създаване на етнически анклави. 
			Участниците определиха предишните кръгове от преговорите, които все още не са стигнали до въпроса за статута, като сърдечни и конструктивни. Въпреки това досега страните в повечто случаи не успяха да сближат фундаментално различните си идеи за Косово. 
			Заместникът на пратеника на ООН Марти Ахтисаари, Алберт Рохан, който председателства преговорите, определи като "тревожно" настъпилото безизходно положение. Той каза, че сърбите предвиждат по-голяма степен на автономия за общините и минимална роля на централното правителство, докато албанците настояват за по-силна роля на централното правителство. Децентрализацията би трябвало да се приложи за всички общини и да се базира на принципа за етническа неутралност, но сърбите настояват етническият принцип да се прилага във всички общини, където сърбите са мнозинство, каза Рохан. 
			Слободан Самарджич, член на преговарящия екип от Белград, каза, че основната цел на децентрализацията е връщането на бежанците, безопасността и свободата на придвижване. Важно е да се създадат нормални условия за сърбите, които живеят в дискриминация през последните шест години, каза той. 
			Сръбската страна иска подобни гаранции да бъдат включени в споразумението за статута, а не да бъдат оставяни за по-нататъшно обсъждане в Косово. 
			Албанските представители казаха, че одобряват автономията, но не във вид, който води до създаването на автономна област. Те твърдят, че концепцията им за общините се базира на европейските принципи, което означава, че общините са функционални и устойчиви. 
			"Постарахме се да дадем функционални и осъществими предложения, които да доведат до окончателния статут, до независимо и суверенно Косово с всички гаранции за националните малцинства, включително сърбите. Сърбите трябва да имат право да вземат решения на местно ниво," каза ръководителят на делегацията на Прищина, заместник-премиерът на Косово Лютфи Хазири. 
			Междувременно и двете страни изразиха несъгласието си с предложение, изготвено от Рохан и експертен екип на ООН. 
			ООН управлява Косово от средата на 1999 г., когато военновъздушни действия на НАТО сложиха край на предприетото от Сърбия настъпление срещу етническите албански сепаратисти и принудиха Белград да се откаже от контрола върху провинцията. Косово официално остава част от Сърбия, като все още не е определен окончателният му статут. През април Контактната група каза, че въпросът за статута трябва да се реши до края на тази година, като решението трябва да бъде приемливо за всички граждани.

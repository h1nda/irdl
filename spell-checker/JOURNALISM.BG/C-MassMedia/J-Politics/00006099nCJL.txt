Сърбия и Черна гора избраха членовете на новия федерален парламент
26/02/2003
Във вторник парламентите на Сърбия и Черна гора гласуваха за избирането на членовете на новия федерален парламент.
(АП, Радио "Гласът на Америка", Радио Б92, уебсайт на сръбското правителство - 25/02/03)
 
 
Във вторник (25 февруари) парламентите на Сърбия и Черна гора гласуваха за избирането на членовете на 126-местния парламент на новия съюз. 91 сръбски и 35 черногорски депутати ще представляват повече от дванадесет политически партии и групировки, които понастоящем са в парламента на двете републики. Повечето места са за демократическите партии и коалиции в двете републики, а по-малко от една трета ще бъдат заети от политици в опозиция, привърженици на твърдата линия.
Сръбският парламент одобри списъка на номинираните със 164 гласа срещу 28 "против" и трима въздържали се. Прегледът на сръбските места в новия законодателен орган показва, че реформистката коалиция Демократическа опозиция на Сърбия взема 37 места. Сръбската демократическа партия ще има 17 места, Социалистическата партия на Сърбия 12 и Сръбската радикална партия 8, докато Социалдемократическата партия и Сръбската партия на единството ще имат по 5 места. Християндемократическата партия и Демократическата алтернатива ще имат по две места, а Народната социалистическа партия и Сръбската коалиция ще имат по едно място.
В Черна гора, 67 от 68-те законодатели, присъствали на парламентарната сесия във вторник, гласуваха в полза на общия избирателен списък, който включва 19 депутати на управляващата коалиция на Демократическата партия на социалистите и Социалдемократическата партия, девет представители на Социалистическата народна партия, трима от Сръбската народна партия, и по двама от Народната партия и Либералния алианс. Албанските партии в Черна гора не излъчиха представители в новия парламент в знак на протест срещу клаузите в Конституцията на Сърбия-Черна гора, които определят Косово като неотменна част от Сърбия. Конституцията беше приета в началото на месеца.
Депутатите ще бъдат назначени за двугодишен срок след като настоящият федерален парламент одобри техните мандати на последната си сесия в петък или понеделник. Когато се състави новия парламент, законодателите ще изберат нов президент на съюза, който ще замени президента на бившата федерация Воислав Кощуница. Единственият кандидат за поста е 48-годишният Светозар Марович от Черна гора - адвокат и близък помощник на премиера Мило Джуканович.
Според споразумението между Сърбия и Черна гора, подписано в Белград на 14 март 2002 г. с посредничеството на ЕС, след като бъде избран, президентът трябва да номинира членовете на общия министерски съвет.
Върховният представител на ЕС по въпросите на външната политика Хавиер Солана оцени високо куража на сръбския премиер Зоран Джинджич, черногорския премиер Мило Джуканович и Кощуница да доведат начинанието докрай въпреки трудните решения. Във вторник Солана е заявил, че като съюз Сърбия-Черна гора има по-добри шансове да се присъедини към ЕС, отколкото като отделни републики. Той обаче подчерта, че изгледите за членство зависят от спазването на строгите критерии, включително провеждането на основни реформи.

Румънският парламент отхвърля вот на недоверие 
					28/06/2005
					Правителството на румънския премиер Калин Попеску-Таричану оцеля след първото си политическо предизвикателство, когато законодателите отхвърлиха вота на недоверие, внесен от опозицията.
					От Разван Амарией за Southeast European Times в Букурещ – 28/06/05
 
					 
						
Парламентът отхвърли вот на недоверие, иницииран от доскоро управляващата Социалдемократическа партия. [AFP]
						Четирипартийната десноцентристка коалиция, която дойде на власт в Румъния миналия декември, оцеля след първото си политическо предизвикателство. На 22 юни двете камери на парламента категорично отхвърлиха вота на недоверие, иницииран от опозиционната СДП. 
						Общо 265 сенатори и депутати гласуваха срещу предожението за недоверие, докато 186 го подкрепиха. СДП, която управляваше Румъния през 11 от последните 15 години след падането на комунизма, използва въпросите, касаещи съдебната система и законите за собствеността, като основания за стартиране на атака срещу кабинета. Опозицията категорично отхвърли внесения от правителството пакет от 17 закона, насочени към реформите, които страната трябва да извърши, ако иска да влезе в ЕС през 2007 г. 
						Премиерът Калин Попеску-Таричану и неговият екип "отправят предизвикателство към законодателите и нарушават конституцията," каза сенаторът от СДП Дан Мирча Попеску. Опозицията отправя обвинението, че правителството лансира една политически контролирана съдебна система и нанася вреди на системата на собствеността, която наскоро бе стабилизирана. 
						Отхвърляйки вота на недоверие, Таричану го определи като "ход, насочен срещу присъединяването на Румъния към ЕС," и подсказа, че СДП трябва да носи отговорност за възможността страната да забави своето присъединяване. "Реформата на съдебната система и борбата срещу корупцията са две ключови области, където предпазната клауза може да бъде наложена и това ще бъде заради правителството на СДП... Ние се борим за независимо и честно правосъдие и аз зная, че това ви тревожи," каза Таричану. 
						ЕС застана на страната на кабинета."Би било жалко, ако парламентът отхвърли този законодателен пакет. Считам, че това би засегнало перспективите за присъединяването на Румъния и би повдигнало въпроси около парламентарната подкрепа за процеса на интеграция," бе цитиран да казва ръководителят на делегацията на Европейската комисия Джонатан Шийл пред онлайн агенцията HotNews. 
						В крайна сметка законодателите приеха пакета от 17 закона. Дори обаче да бъде подписано влизането му в сила от президента Траян Басеску, съществува възможност законодателството да не бъде приложено. СДП вече обяви, че ще подаде жалба пред Конституционния съд на страната. Тъй като много от съдиите са бивши представители на СДП, анализатори не изключват възможността опозицията да успее да провали приетото законодателство.

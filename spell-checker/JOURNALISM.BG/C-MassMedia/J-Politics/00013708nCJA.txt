Членовете на сръбския парламент получиха увеличение на заплатите 
					25/02/2005
					След като членовете на парламента получиха увеличение на заплатите от 100 %, на правителството ще му е трудно да отбива исканията на другите бюджетни институции.
					От Давор Коникушич за Southeast European Times от Белград - 25/02/05
 
					 
						
Членовете на сръбския парламент получиха увеличение на заплатите от 100 % съгласно решение на парламентарната административна комисия. [Архив]
						Независимо от негативното обществено мнение членовете на сръбския парламент накрая увеличиха собствените си заплати след няколко предишни опита през последните месеци. Вследствие на решение на парламентарната административна комисия законодателите получиха увеличение от 100 %. 
						Критиците обвиниха законодателите, че са увеличили възнагражденията си в момент, когато повечето сърби едва свързват двата края. Депутатите, които подкрепиха увеличението, твърдят, че в повечето страни по света е обичайна практика депутатите да получават заплати, които са няколко пъти по-големи от средната заплата. 
						В резултат на решението основната нетна заплата на депутатите в момента е 1 000 евро, без да се включват сумите за общи разходи и дневните. Според много икономисти сега за правителството ще е по-трудно да отхвърлят исканията на други бюджетни институции за увеличаване на заплатите. Макар партията "Г17 плюс", член на управляващата коалиция, непрекъснато да апелира за контрол на публичните разходи, нейните депутати също гласуваха за увеличението. 
						Според Снежана Стоянович Плавшич, заместник-председател на парламентарната група на "Г17 плюс", контролът на публичните разходи не се отнася до заплатите, финансирани от държавния бюджет. 
						"Контролът на разходите се отнася до публичния сектор, а в този сектор са реализирани значителни икономии. Рационализацията не означава по-ниски заплати, а рационализация на човешките ресурси, на разходите и на качеството на труда на служителите. По-малко хора с по-високо качество на труда, това е целта", каза Плавшич. 
						Слободан Живкучин, депутат от Сръбското движение за обновление, призна, че е трудно да се обясни на чиновник от бюджетната сфера със заплата между 193 и 200 евро защо депутатите получават над четири пъти повече, но добави, че досега заплатите на законодателите са били ниски. 
						"Факт е, че депутатите трябва да са независими и да са освободени от всякакъв натиск върху тях, да са извън дългата ръка на корупцията, и за мен това е начин да се позволи на депутатите да увеличат качеството, отговорността и уважението към своята работа", каза Живкучин. 
						Служителите на съдебната палата не са получили увеличение, въпреки че по закон техните заплати се определят в зависимост с тези на министрите и депутатите. Министърът на правосъдието Зоран Стойкович е заявил в съобщение, че се водят преговори за "прилично увеличение" на заплатите на служителите на съдебната палата в Сърбия.

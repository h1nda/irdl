Дел Понте представи на ЕС отрицателен доклад за Сърбия, преговорите по ССА няма да бъдат подновени
					17/10/2006
					 
						ЛЮКСЕМБУРГ -- Главният прокурор на ООН Карла дел Понте представи доклада си за сътрудничеството на Сърбия с Международния наказателен съд за бивша Югославия на "тройката" на ЕС (включваща високопоставени дипломати от настоящия, бившия и бъдещия прдседател на ЕС) по време на среща в Люксембург в понеделник (16 октомври). Тя каза, че в Сърбия няма политическа воля да се изпълнят международните задължения на страната и най-вече изискването да бъде предаден обвиненият във военни престъпления Ратко Младич. 
						По-късно в понеделник еврокомисарят по разширяването Оли Рен и финландският външен министър Ерки Туомиоя, чиято страна в момента е ротационен председател на ЕС, потвърдиха, че преговорите по Споразумението за стабилизация и асоцииране със Сърбия няма да бъдат подновени поради липса на сътрудничество в областта на военните престъпления. Те съобщиха това след среща в Люксембург със сръбския премиер Воислав Кощуница. (Блиц, Данас - 17/10/06; Бета, Танюг, РТС - 16/10/06)

СДП издигна кандидатурата на Чавич за втори мандат като президент на РС
					25/06/2006
					 
						БАНЯ ЛУКА, Босна и Херцеговина (БиХ) -- Изпълнителният съвет на главната опозиционна партия на Република Сръбска (РС) "Сръбска демократическа партия" (СДП) ще номинира своя партиен лидер и настоящ президент на РС Драган Чавич за втори мандат в общите избори през октомври. Това бе съобщено в събота (24 юни) на сесия на изпълнителния съвет на партията. СДП също реши да номинира Младен Бошич като партиен кандидат за член в Председателството на БиХ. Членовете на съвета обсъдиха състава на бъдещите партийни листи на кандидати за места в парламента на РС, както и възможността за участие в изборите за местни съвети в кантоните на Федерация БиХ. 
						От своя страна босненско-сръбското правителство назначи Урош Пена за нов началник на полицията в РС в петък. Кандидатурата му бе избрана от общо пет кандидати за поста. Мястото на началник на полицията в РС е вакантно от 7 април, когато Драгомир Андан подаде оставка. (Независне новине - 25/06/06; ПБС БиХ, РТРС - 23/06/06)

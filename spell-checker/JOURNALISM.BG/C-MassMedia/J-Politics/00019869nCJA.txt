Сърбия и САЩ подписаха споразумение за статута на силите
					08/09/2006
					По време на посещението си във Вашингтон сръбският президент Борис Тадич е обсъдил проблема за статута на Косово със служители от администрацията и лидери на Сената. Той и американският държавен секретар Кондолиза Райс също са подписали споразумение, определящо правата и задълженията на американските военнослужещи в Сърбия.
					От Игор Йованович за Southeast European Times в Белград – 08/09/06
 
					 
						
Сръбският президент Борис Тадич (вляво) и американският държавен секретар Кондолиза Райс си разменят документите след подписването на Споразумението за статута на силите в четвъртък (7 септември). [Гети Имиджис]
						Американският държавен секретар Кондолиза Райс и сръбският президент Борис Тадич, който е на посещение в САЩ подписаха споразумение в четвъртък (7 септември), което регулира правата и задълженията на американския военен персонал в Сърбия. 
						Споразумението за статута на силите (ССС) ще спомогне за укрепване на двустранните отношения, заяви Райс. 
						"Това споразумение е много важно за задълбочаване на отношенията между Съединените щати и Сърбия и за подобряване на сътрудничеството в отбранителната област, както и приятелството", каза тя. 
						По въпроса за Косово - тема, която бе обект на половинчасова дискусия преди подписването на ССС - Тадич призна, че "съществуват различни мнения". Но той каза, че е важно Сърбия да поддържа добри отношения с Вашингтон и след приключването на преговорите по статута. 
						"Това е стратегически интерес на Сърбия", каза той пред репортери. 
						Посещението на Тадич в САЩ е най-новият знак за подобрение в отношенията. През април, двете страни подписаха първото си голямо военно споразумение, "Двустранно споразумение за предотвратяване на разпространението на оръжия за масово унищожение". 
						Според Боян Димитриевич, съветник по военните въпроси на Тадич, сръбската армия ще има полза от подписването на ССС, тъй като то позволява продължително сътрудничество във военната област, включително и чрез партньорската програма с щата Охайо, който бе определен като "стратегически пьртньор" в областта на отбраната. 
						Специфичните форми на сътрудничеството ще бъдат определени по-ясно по-късно този месец, когато високопоставена американска военна делегация ще посети Сърбия. 
						В сряда, първият ден от посещението на Тадич, той се срещна с повече от 20 сенатори, включително Джордж Войнович от Охайо, с председателя на сенатската комисия за външни отношения Ричард Лугар и със заместник-председателя на сенатската комисия за въоръжените сили Джон МакКейн. 
						"Сърбия желае компромис за Косово и Метохия, който да е добър за всички граждани. Такава е нашата политика. Сърбия ще защитава своите права в Косово и Метохия с всички законни средства. Ние не искаме насилие в Косово и сръбските демократични институции са гарант за такава политика", заяви Тадич. 
						Той също се срещна със съветника по националната сигурност Стевън Хадли и с лидерите на републиканците и демократите в Сената, Бил Фрист и Хари Райд. В програмата му е включена и среща с вицепрезидента на САЩ Дик Чейни и реч пред фондация "Херитидж".

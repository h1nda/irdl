ЕС ще ускори преговорите по ССА със Сърбия, ако Младич бъде арестуван
					16/05/2006
					 
						БРЮКСЕЛ, Белгия -- В понеделник (15 май) външните министри на ЕС заявиха, че преговорите по Споразумението за стабилизация и асоцииране (ССА) със Сърбия все пак могат да приключат до края на 2006 г., ако Белград открие и арестува Ратко Младич. ЕС даде това обещание по-малко от две седмици, след като Европейската комисия замрази преговорите след неуспеха на Сърбия да предаде босненския сръбски генерал до 30 април. ССА се смята за първата стъпка към пълноправно членство в ЕС. 
						По време на посещение в Берлин в понеделник сръбският премиер Воислав Кощуница подчерта, че правителството му прави всичко възможно да открие беглеца, като добави, че Белград е решен да изпълни всички условия за интеграция в ЕС. 
						Кощуница призова и за запазване на държавния съюз с Черна гора преди референдума за независимост, който ще се проведе там в неделя. От своя страна външните министри на ЕС предупредиха да не се правят опити отвън да се повлияе на резултата. Те отрекоха и съобщенията, че ЕС смята да намали числеността на мироопазващите си сили в Босна и Херцеговина и Косово. (Данас - 16/05/06; EU Observer, Уеб сайт на ЕС, РТС, Танюг, Бета, ЮПИ - 15/05/06)

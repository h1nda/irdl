Президентът на САЩ отмени санкциите срещу Сърбия и Черна Гора
30/05/2003
 
ВАШИНГТОН, САЩ -- В четвъртък (29 май) президентът Джордж Буш официално отмени директивите, които послужиха като основания за налагане на санкции срещу бивша Югославия преди 11 години. Той се позова на "силната ангажираност за провеждане на политически и икономически реформи", проявена от висшите правителствени служители. Говорителят на Държавния департамент Ричард Баучер каза, че е издадена нова директива, съдържаща списък на 172 лица и организации, които ще продължат да бъдат обект на ограничения. Сред тях са бившият югославски президент Слободан Милошевич и над 40 лица, свързани с него. Няколко души, в това число и бившият ръководител на бунтовниците в Македония Али Ахмети, са извадени от списъка.
В други новини от четвъртък, бившият югославски президент Воислав Кощуница призова за нови избори в Сърбия. Той обвини управляващата Демократическа опозиция на Сърбия, че е загубила контакта с народа. Вътрешните борби между лидерите забавят реформите, каза той. (АП, АФП, Ройтерс - 29/05/03)

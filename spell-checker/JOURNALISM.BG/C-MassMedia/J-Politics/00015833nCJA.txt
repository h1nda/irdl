Определеният за министър-председател на Албания назовава членовете на кабинета
		06/09/2005
		Определеният за министър-председател на Албания Сали Бериша, чиято Демократическа партия спечели парламентарните избори на 3 юли, назова министрите в своя кабинет. 
		(АП - 05/09/05; ЮИЕ Секюрити Монитор - 04/09/05; АФП - 03/09/05; Уикипидия)
 
		 
			
"Приоритет за моето правителство ще бъде борбата срещу корупцията, организираната престъпност и бедността," заяви определеният за премиер Сали Бериша. [АФП]
			След осем години в опозиция, лидерът на Демократическата партия (ДП) Сали Бериша е готов да се върне във властта тази седмица, два месеца след победата на неговата партия в парламентарните избори на 3 юли. Шейсетгодишният кардиолог бе официално номиниран за премиер на страната в събота (3 септември). В понеделник той обяви членовете на коалиционния кабинет, който включва представители на четири други партии, както и ДП. 
			Президентът Алфред Моисиу се очаква да поиска от народните представители да гласуват правителството на Бериша в края на тази седмица, според говорителката на президента Афердита Соколи. Демократическата партия на Бериша и нейните съюзници - Аграрната екологична партия (АЕП), Републиканската партия (РП), Реформираната демократическа партия (РДП) и Партията съюз за човешки права (ПСЧП) - заемат 81 от общо 140 места в новоизбрания парламент. 
			Както бе обещал преди, Бериша намали броя на министерствата от 19 на 14. Предложеният кабинет ще включва един заместник министър-председател - адвокатът Илир Русмайли. Една от ключовите фигури в кабинета ще бъде бившият посланик на Албания в Париж, писателят Бесник Мустафай. Очаква се той да оглави външното министерство. 
			Най-малко пет от предложените от него министри са на възраст под 40. Вътрешното министерство, в което се сливат Министерството на обществения ред и Министерството на местното управление, ще се оглави от Сокол Олдаши, 32-годишен. Сегашните министерства на туризма и културата и на младежта и спорта ще се слеят в Министерство на културата и туризма с министър Буял Лескай, 39-годишен. 
			Аренка Трошани, 32-годишен адвокат се очаква да бъде новият министър на интеграцията, а Алдо Бумчи, 31-годишен - министър на правосъдието. Министърството на транспорта и телекомуникациите ще бъде оглавено от Лулзим Баша, 31-годишен. 
			Финансовото министерство ще се оглави от Ридван Боде, а Министерството на земеделието - от Джемин Гана. Сегашните министерства на икономиката, енергетиката и търговията ще се слеят в едно министерство, което ще се оглави от Генц Рули, министър на икономиката. Максим Чикули ще поеме здравното министерство. 
			Коалиционните партньори на ДП ще получат по едно министерско кресло. Министерството на отбраната ще се оглави от лидера на РП Фатмир Медиу. Министерствата на околната среда и образованието ще се ръководят съответно от лидера на АЕП Луфтер Ксувели и от лидера на РДП Генц Поло. Коста Барка от ПСЧП ще ръководи Министерството на социалните грижи и равните възможности. 
			По време на кампанията Бериша обеща да ускори реформите, необходими за интегриране в ЕС и НАТО, да се бори с корупцията и да подпомогне дребния бизнес. 
			"Приоритет за моето правителство е борбата с корупцията, организираната престъпност и бедността," заяви Бериша пред АФП в събота. "Главна задача за Албания е интегрирането в ЕС и НАТО," заяви той и изрази увереност, че страната му "ще бъде фактор за мира и стабилността в региона"

Притеснения около новия закон за далекосъобщенията в Сърбия 
					21/07/2010
					Според критиците му е заплашено правото на лична неприкосновеност и е възможно да бъде заведен иск в Конституционния съд.
					От Биляна Пекушич за Southeast European Times от Белград -- 21/07/10
 
					 
						
Сръбският парламент прие закона след месеци публичен дебат. [Гети Имиджис] 
						Новоприет закон за електронните комуникации предизвиква спорове в Сърбия, като критиците му го смятат за противоконституционен и в нарушение на правото на лична неприкосновеност. В него се изисква телефонните и интернет оператори да следят комуникациите и да поддържат архиви, до които полицията и службите за сигурност да могат да имат достъп по всяко време, без съдебна заповед. 
						Ожесточен дебат се води от месеци по законодателството, което в крайна сметка бе прието от парламента. От членовете на управляващата коалиция само Съюзът на унгарците от Войводина се противопостави на закона, а Сръбското движение за обновление на Вук Драшкович се въздържа. 
						Омбудсманът Саша Янкович предложи изменение, според което полицията и службите за сигурност да са длъжни да получават съдебно разрешение за достъп до личните комуникации, но парламентът го отхвърли. Янкович каза за SETimes, че въпросът сега ще бъде отнесен до Конституционния съд на Сърбия. 
						"Неограниченото право на контрол върху "телефонните и интернет комуникации на гражданите е нарушение на основното човешко право на лична неприкосновеност. Това право е гарантирано от конституцията," каза Янкович. 
						Комисарят за информацията от обществен интерес Родолюб Шабич също искаше изменение на закона. Правителството обаче не се съгласи. Според Нада Колунджия, председател на парламентарната група на управляващата коалиция, съществуващото законодателство не нарушава конституцията. 
						"Конституцията не постановява как да се контролира и как да се събира информацията," каза тя. 
						"Прозрачност Сърбия" остро порица новия закон, докато Асоциацията на журналистите в Сърбия (АЖС) го смята за заплаха на поверителността на източниците. 
						"В бъдеще ще се знае кога, колко дълго, с кого, с колко души и къде е разговарял даден репортер," каза председателят на АЖС Лиляна Смаилович. 
						Един жител на Белград каза за SETimes, че не изненадан от приемането на закона. 
						"Те ни подслушват от повече от 50 години и това уж демократично правителство не иска да се откаже от това," каза Мирослав П., който е на 62 г.

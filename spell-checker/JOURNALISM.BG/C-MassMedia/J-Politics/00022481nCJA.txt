Сръбският парламент избра за председател ултранационалист
					08/05/2007
					Избирането на Томислав Николич за председател на парламента предизвика опасения сред реформаторите за възможно споразумение за коалиция между Демократическата партия на Сърбия на премиера Воислав Кощуница и ултранационалистическата Радикална партия. 
					(AФП, Ройтерс, ДПА, Би Би Си - 08/05/07; AП, AФП, Ройтерс, ДПA, Киодо, ЮПИ, Бета, Б92 - 07/05/07)
 
					 
						
Томислав Николич, лидер на ултранационалистическата Сръбска радикална партия. [Гети Имиджис]
						Томислав Николич, заместник-председател на ултранационалистическата Сръбска радикална партия (СРП), бе избран за председател на сръбския парламент рано в четвъртък (8 май), което бе сигнал за евентуално връщане на ултранационалистите на власт. 
						След близо 15 часа разгорещени дебати 55-годишният Николич стана втората най-силна фигура в Сърбия след президента, като за него гласуваха 142-ма от присъстващите 244 депутати. СРП, която спечели най-много гласове на завършилите без категоричен победител парламентарни избори на 21 януари, има 81 депутати в 250-местния парламент. 
						Николич си осигури този пост с подкрепата на депутатите от Социалистическата партия на бившия сръбски лидер Слободан Милошевич и от Демократическата партия на Сърбия (ДПС) на премиера Воислав Кощуница. 
						Единственият друг кандидат за поста бе Милена Милошевич от Демократическата партия (ДП) на президента Борис Тадич, която получи 99 гласа. 
						Депутатите гласуваха за председател по време на втората си сесия след учредителното заседание на 14 февруари и по-малко от два дни, след като партиите от демократичния блок в Сърбия - ДПС, ДП и "Г17 плюс" - отново не успяха да постигнат споразумение за следващото правителство на страната. Ако до 14 май няма ново правителство, Сърбия ще трябва да проведе нови избори. 
						Коалиционните преговори бяха прекъснати през уикенда, без Тадич и Кощуница да успеят да се разберат коя от двете партии ще контролира вътрешното министерство и разузнавателната агенция (БИА). Двете институции играят основна роля във взаимоотношенията с Международния наказателен съд за бивша Югославия (МНСБЮ). Миналата година Брюксел блокира преговорите по Споразумението за стабилизация и асоцииране с Белград поради недостатъчно сътрудничество, а ДП на Тадич обеща да направи промени. 
						Върховният представител на ЕС по въпросите на външната политика Хавиер Солана каза в понеделник, че се е свързал с Тадич и Кощуница по телефона с цел да посредничи за постигане на споразумение, но усилията му не са довели до резултат. Той подкрепи идеята вътрешното министерство и БИА да бъдат под контрола на ДП. 
						"Мисля, че е много важно президентът да отговаря за службите за сигурност и под негов контрол да бъде вътрешното министерство," е казал Солана пред комисия на Европейския парламент (ЕП) в понеделник, цитиран от "Ройтерс". В изказване преди избора на председател на парламента той е казал, че избирането на Николич би било "голям проблем". 
						Това е стъпка назад и според критиците в Сърбия. Решението предизвика опасения за възможен сценарий, в който ДПС сформира коалиционно правителство със СРП и социалистите. И двете партии са против изграждането на по-тесни връзки на Сърбия с ЕС и НАТО, както и против арестуването и предаването на МНСБЮ на обвинени във военни престъпления лица. 
						"Да не искате да се върнем назад към 90-те години, като предлагате за председател на парламента човек, който е против евроинтеграцията," каза в понеделник лидерът на "Г17 плюс" Младжан Динкич. "Нито един човек, който нарича себе си демократ, не трябва да гласува за Николич, защото така ще лиши гражданите от европейски перспективи." 
						Сърбия, каза той, "сега навлиза в период на голяма политическа нестабилност". 
						Лидерът на парламентарната група на ДП изрази подобни опасения. "Македония, Босна и Албания ще ни изпреварят и Сърбия ще остане най-бедната страна в Европа," каза Душан Петрович. 
						Еврокомисарят по разширяването Оли Рен ясно посочи в понеделник, че е малко вероятно Съюзът да възобнови преговорите по ССА със сръбско правителство на ДПС и СРП. 
						"Въпреки тревожните сигнали, които днес получихме от сръбския парламент, аз се надявам, че реформаторските партии все пак сериозно ще погледнат на желанието на мнозинството сръбски избиратели за европейско бъдеще на Сърбия и ще предприемат съответните действия," каза той в ЕП в понеделник.

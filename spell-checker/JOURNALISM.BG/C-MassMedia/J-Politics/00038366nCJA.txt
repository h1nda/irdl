Турци демонстрираха по случай Първи май в навечерието на изборите
					02/05/2011
					Групи на гражданското общество показаха солидарност, а протестите протекоха без сериозни инциденти.
					От Арън Стайн за Southeast European Times от Истанбул – 02/05/11
 
					 
						
Хиляди участваха в шествие в Истанбул по случай Първи май. [Арън Стайн/SETimes]
						Охранявани от 40 000 въоръжени с палки полицаи и от служители на полицията за борба с безредиците, хиляди турски работници и политически активисти се събраха в неделя (1 май), за да отбележат Първи май на площад „Таксим" - символичния културен и политически център на Истанбул. 
						Поради предстоящите избори на 12 юни управляващата Партия на справедливостта и развитието (ПСР) реши да отмени забраната и да разреши на протестиращите да се съберат на площад „Таксим”. 
						До миналата година събиранията на най-оживения площад в Истанбул по случай Първи май бяха забранени, след като неизвестни въоръжени лица простреляха и убиха 34 души по време на демонстрация на тази дата през 1977 г. Въпреки забраната всяка година се провеждаха демонстрации на активисти, които често прерастваха в тежки сблъсъци с полицията. 
						Хората се събраха в началото на деня, за да отдадат почит на загиналите при стрелбата през 1977 г., и повториха призивите си правителството да направи повече, за да установи извършителя на зверствата. До днес самоличността на нападателите остава неизвестна, въпреки че мнозина подозират, че това са крайни националисти, направили опит за подбуждане на насилие с цел предизвикване на преврат. 
						С разгорещяване на атмосферата на митинга хилядите протестиращи скандираха лозунги, свързани с основните теми от политическа кампания тази година. 
						Работници и активисти сформираха „до известна степен организиран фронт на гражданското общество срещу партията на власт по редица въпроси", каза за SETimes Емре Хатипоглу, преподавател по политология в Университета "Сабанджъ". 
						"Вместо да се превърне в протестно шествие срещу правителството, протестът показа солидарността между синдикатите (с изключение на консервативния синдикат „Каму-сен"), други неправителствени организации, различни органи на политически партии и дори групи от поддръжници на спортни клубове", посочи Хатипоглу в интервю по имейл за SETimes. 
						„Демонстрациите може да се окажат важен крайъгълен камък в създаването на организирано гражданско движение", добави Хатипоглу. 
						Преди шествието тези разнородни групи нямаха сходни послания. Тази година обаче всички групи заедно призоваха за „свобода на изразяването, зачитане на етно-културните различия и други въпроси, по които настоящото правителство вероятно не реагира адекватно", посочи той. 
						Турците се надяват, че демонстрациите ще мотивират политическите лидери да решат тези чувствителни въпроси. Хатипоглу обаче заяви за SETimes, че „предвид наближаващите избори изявленията на партиите ще бъдат възприемани като обещания към избирателите като цяло и няма да имат особено значение за политиката." 
						Сред участниците в тазгодишния митинг имаше членове на по-малките опозиционни партии, включително представители на прокюрдската Партия на мира и демокрацията (ПМД) и на основната опозиционна партия в Турция, Републиканската народна партия (РНП). 
						Присъствието на опозиционни партии е малко вероятно да окаже съществено влияние върху предстоящите избори. Според Хатипоглу „в турската политика има тенденция към система от два гравитационни центъра: дясноцентристки и лявоцентристки блок." Той смята, че „демонстрациите ще имат слабо влияние за промяната на установените модели на гласуване на населението като цяло и няма да окажат допълнителна подкрепа за по-малките партии в предстоящите избори."

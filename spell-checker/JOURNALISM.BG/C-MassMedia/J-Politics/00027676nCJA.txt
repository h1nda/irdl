Сръбският парламент ратифицира ССА
					09/09/2008
					Сърбия направи във вторник важна крачка по пътя си на присъединяване към ЕС, когато парламентът й ратифицира важно предприсъединително споразумение със Съюза. Високопоставен представител на Брюксел призова 27-членния блок да сключи временно търговско споразумение с Белград.
					(AФП, Ройтерс, ДПА, Би Би Си, Б92 - 09/09/08; AФП, ДПА, ХИНА, Бета, Б92 - 08/09/08; Блумбърг - 06/09/08)
 
					 
						
Споразумението за стабилизация и асоцииране бе подкрепено от 139 депутати, а 26 гласуваха „против”. [Гети Имиджис]
						Във вторник (9 септември) сръбският парламент ратифицира Споразумението за стабилизация и асоцииране (ССА) на страната с ЕС, основна крачка към евентуалното й членство в 27-членния блок, което балканската страна се надява да постигне до 2014 г. 
						Ключовото споразумение бе подкрепено от 139 депутати в 250-местното събрание. Само 26 представители на Демократическата партия на Сърбия на Воислав Кощуница и партия „Нова Сърбия” на Велимир Илич гласуваха против мярката. Членовете на основната опозиционна Сръбска радикална партия (СРП), която реално се разцепи в понеделник заради ССА, са се въздържали от гласуване, съгласно сръбски медийни репортажи. 
						Сега споразумението очаква ратифициране от всички 27 страни, членки на ЕС. Холандия намекна миналата седмица, че може да блокира усилията на ЕС да ускори присъединяването на Сърбия, докато Белград не демонстрира пълно сътрудничество с Международния наказателен съд за бивша Югославия (МНСБЮ). Хага продължава да издирва двама обвиняеми във военни престъпления от балканските конфликти през 90-те години на миналия век: бившия босненски сръбски военен командир Ратко Младич и бившият хърватски сръбски политически лидер Горан Хаджич. 
						"Пълното сътрудничество означава арестуване на онези, които все още не са изправени пред Трибунала,” е казал холандският външен министър Максим Ферхаген, цитиран от информационната агенция „Блумбърг” в интервю от събота. 
						Малко след новината за ратифицирането на ССА във вторник сръбските медии цитираха също еврокомисаря по разширяването Оли Рен, който призова ЕС да сключи временно търговско споразумение с Белград. Съюзът предложи документа по-рано тази година с цел улесняване на достъпа на Сърбия до предприсъединителните фондове.
						"Получихме доказателство, че Сърбия е достигнала задоволително ниво на сътрудничество с Хагския трибунал,” е заявил Рен, цитиран то белградското радио Б92 в интервю за вестник „Дневник”, излизащ в Нови Сад. 
						Случилото се във вторник идва след поредица от събития, предизвикали разцеплението на СРП. 
						Томислав Николич, изпълняващ длъжността на партиен лидер от началото на 2003 г., подаде оставка миналия петък, ден, след като заяви, че радикалите ще подкрепят ССА. Застъпничеството му за ССА разгневило лидера на СРП Воислав Шешел, понастоящем подсъдим в МНСБЮ, който незабавно наредил от затворническата си килия на партията да гласува против ратифицирането на ССА. Николич се оттегли в знак на протест срещу заповедта на Шешел с думите: „Всичко мога да понеса, но не и това.” 
						Николич, който се оттегли и от поста си на председател на 77-членната парламентарна партийна група – най-голямата самостоятелна група в парламента – каза в понеделник, че е сформирал собствена фракция. Други десет депутати радикали се присъединиха към новата група, наречена „Напред Сърбия". 
						Докато членове на неговата фракция и основната група на СРП се въздържаха от гласуване за ССА, те гласуваха за ключово енергийно споразумение с Русия, което бе одобрено във вторник с 214 на 22 гласа.

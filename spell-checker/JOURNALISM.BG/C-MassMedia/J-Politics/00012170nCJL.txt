Цървенковски твърди, че Македония е изправена пред най-трудната фаза от прилагането на Охридското споразумение
					01/10/2004
					 
						СКОПИЕ, Македония -- С ноемврийския референдум по спорния пакет от закони за децентрализацията Македония ще се изправи пред последната и най-трудна фаза от прилагането на Охридското рамково споразумение, каза в четвъртък (30 септември) президентът Бранко Цървенковски. По време на международна конференция в Скопие той отхвърли твърденията на някои партии и политици, че евентуалният успех на референдума ще доведе до нови сблъсъци, като каза, че правителството няма да допусне това. 
						Междувременно в петък президентът на Европейската комисия (ЕК) Романо Проди бе в Скопие за представянето на обширния въпросник на ЕК. Той обхваща политическите и икономически критерии за членство в ЕС, както и въпроси, свързани с вътрешното законодателство. (MИA, Mакфакс, A1 TВ - 01/10/04; MИA, A1 TВ - 30/09/04)

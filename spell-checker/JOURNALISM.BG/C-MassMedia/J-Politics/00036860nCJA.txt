Косовските избори ще бъдат наблюдавани внимателно
					09/12/2010
					С наближаването на изборите не само избирателите планират да се отправят към избирателните секции.
					От Линда Карадаку за Southeast European Times от Прищина -- 09/12/10
 
					 
						
Местни и международни наблюдатели ще наблюдават изборите в неделя. [Ройтерс]
						Изборите в неделя (12 декември) в Косово ще бъдат внимателно наблюдавани както от ЕС, така и от няколко други международни и местни организации, за да се гарантира спазването на международните стандарти. 
						Във вторник специалният представител на ЕС Питер Фейт обяви т.нар. "Наблюдение на косовските избори 2010", което ще подпомага парламентарните избори. 
						"ЕС е положил големи усилия да привлече дипломатически наблюдатели от страните членки и от други страни за насърчаване на изборите в Косово, които като цяло отговарят на международните стандарти," каза Фейт. 
						Съгласно този план "над 120 екипа за наблюдение на изборите ще проследят всеки етап от изборния процес в избирателните секции в цяло Косово," каза той. 
						В екипите ще участват членове на Службата на международния граждански представител и Службата на специалния представител на ЕС, членове на дипломатическите мисии в Косово, дипломати от други страни, членки на ЕС, и дипломати от Западнобалканския регион. 
						Фейт каза, че планът за разполагането им "ще гарантира цялостно покритие в Косово и докладване до централна оперативна зала през целия ден". 
						"Искаме да бъдем сигурни, че тези избори ще отговорят на най-високите международни стандарти. Всеки има роля за това: политическите партии чрез поведението си, чрез спазване на Кодекса на поведение, който са подписали, и гражданите чрез своето участие," каза Фейт, като похвали работата на местните избирателни институции, като Централната избирателна комисия (ЦИК). 
						Мрежата от неправителствени организации "Демокрация в действие" наблюдава кампанията, гласуването и разходите по кампанията. 
						"Ще бъдат ангажирани 5 000 наблюдатели [в изборния ден] за проследяване на процеса на гласуване и преброяване на бюлетините," каза представителят на организацията Дритон Селманай за SETimes, добавяйки, че ще има и мобилни екипи, които ще предлагат помощ. 
						 До момента кампанията е до голяма степен спокойна и демократична, каза Селманай, въпреки някои т.нар. от него "изолирани инциденти". 
						ДПК и ЛДП си размениха обвинения в недостойно поведение. ДПК например твърди, че "определени структури", свързани с нейната съперничка, са прекъснали партийна среща в квартал на Прищина. 
						"Демокрация в действие" е установила също нарушения в Кодекса на поведение. Според нея държавни служители са били забелязани да поставят пропагандни материали в обществени сгради, докато някои изборни материали са били унищожени. 
						Деца са били използвани неправомерно в предизборната кампания, а избирателната комисия не е представила календар за дейността си, казаха от организацията. 
						В един от примерите партията "Нов дух" (ФЕР) спечели дело срещу ДПК, след като нейни плакати в района на Малишево били покрити с материали на ДПК. Избирателната комисия по жалби и заявления (ИКЖЗ) взе решение по жалбата на ФЕР и наложи глоба от 3 200 евро на ДПК. 
						"ФЕР е решена да не допусне каквито и да било нарушения да останат безнаказани, нито преди, нито по време на изборите..., и особено нарушения, които пряко влияят за промяна на резултата от изборите," каза Шпенд Ахмети от ФЕР. 
						Според проучванията ДПК води с 30,2 % от гласовете. ЛДП я следва с 28,1 %. Най-популярните лидери са Иса Мустафа от ЛДП, следван от Хашим Тачи от ДПК и Албин Курти от "Самоопределение".

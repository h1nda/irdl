ДПА напусна македонския парламент
					18/08/2009
					Изразявайки опасения относно Охридското споразумение, етническата албанска политическа партия удържа обещанието си да бойкотира парламента.
					От Марина Стояновска за Southeast European Times от Скопие -- 18/08/09
 
					 
						
"ЕС продължава да подкрепя прилагането на Охридското рамково споразумение като най-добрия инструмент за подпомагане на стабилността и многоетническия характер на държавата," каза посланикът на ЕС в Македония Ерван Фуере. [EС]
						Опозиционната Демократична партия на албанците (ДПА) напусна парламента в понеделник (17 август), както бе обещала, последвана от по-малката етническа албанска партия "Нова демокрация". Представителят на ДПА Имер Алиу каза, че причината е фактът, че правителството не прилага законодателството, произтичащо от Охридското рамково споразумение, и пренебрегва правата на албанците. 
						Споразумението, подписано през 2001 г., сложи край на военния конфликт между македонците и етническите албанци и предостави на етническите албанци по-голямо представителство в страната. 
						 Едно от главните искания на ДПА е албанският език да стане официален. 
						 Вицепремиерът Абдилачим Адеми нарече подобни искания маневра за "отбелязване на политически точки". 
						ЕС и Съединените щати, които подкрепиха подписването на Охридското споразумение и участваха в изготвянето му, побързаха да заявят, че то не трябва да се променя, а да се прилага изцяло. 
						 "ЕС продължава да подкрепя прилагането като най-добрия инструмент за подпомагане на стабилността и многоетническия характер на държавата," каза посланикът на ЕС Ерван Фуере. 
						Бившият министър на местното самоуправление и политически анализатор Ризван Сюлеймани казва, че Охридското рамково споразумение се прилага само частично, а за да донесе дългосрочна стабилност в политическата сфера и в сигурността, споразумението трябва да бъде приложено изцяло. 
						 "Прилагането му трябва да бъде задължително," каза Сюлеймани. 
						Сюлеймани каза също за Southeastern European Times, че използването на езика е изключително важно в една многоетническа държава. 
						Тържество по случай 8-ата годишнина от Охридското рамково споразумение се проведе в четвъртък в хотел "Радика" в Маврово.

Пакетът за децентрализация на Македония влиза в парламента
27/07/2004
Споразумението, постигнато между партньорите в управляващата македонска коалиция, цели да изпълни последното задължение по силата на Охридското споразумение, но противниците на тази договореност реагираха остро на неговите клаузи.
От Валентин Нешовски за Southeast European Times в Скопие - 27/07/04
 
 
"Децентрализацията ... е механизъм за гарантиране на целостта на Македония, "заяви президентът Бранко Цървенковски (вдясно). [Томислав Георгиев]
Македонският президент Бранко Цървенковски и Върховният представител на ЕС по сигурността Хавиер Солана се срещнаха в края на седмицата, за да обсъдят правителствения пакет за децентрализация на управлението в страната, представен за одобрение в парламента в понеделник (26 юли). По силата на планираната децентрализация някои общински граници ще бъдат преначертани с цел да се превърнат в мнозинство живеещите там албанци. Това би им дало по-голямо влияние върху местното управление. Опонентите обаче на този план казват, че той ще раздели страната по етнически признак.
Пакетът бе приет след дълги и трудни преговори по-рано този месец между партньорите от управляващата в Македония коалиция - социалдемократите, либералните демократи и Демократическият съюз за интеграция.
Планът се разглежда като ключова част от усилията за децентрализиране на политическата система и за изпълнение на последното задължение на Македония, произтичащо от Охридското споразумение. Клаузите му обаче предизвикаха разгорещен дебат и протести, включително придружена с насилие демонстрация в западно-македонския град Струга в петък, както и по-голям, но мирен митинг в Скопие в понеделник.
Струга е една от трите общини (другите две са Кичево и Скопие), където промяната на общинските граници се оказа щекотлив проблем. Съгласно плана и в трите общини ще настъпят демографски изменения в резултат от новите граници.
Според Охридското споразумение планът изисква общини с етнически малцинства, които надвишават 20 % от населението, да въведат езика на това малцинство като втори официален редом с македонския. Общини с преобладаващо малцинствено население трябва да осъществят прехвърляне на контрола върху училища и други институции към представители на малцинствата.
В Скопие етническото албанско население е понастоящем по-малко от 20 %. Съгласно новия план за териториална организация обаче много села от съседни общини ще бъдат прикрепени към столицата, увеличавайки относителния дял на етническите албанци над прага, необходим за въвеждане на албанския като втори официален език.
Междувременно Струга ще се превърне в община с преобладаващо албанско етническо население. Кичево, разположен също в западната част на страната близо до албанската граница, няма да преживее промени до 2008 г. Към този момент обаче четири други общини ще се присъединят към града, променяйки съотношението между етнически македонци и етнически албанци.
Опозиционните партии начело с ВМРО-ДПМНЕ реагираха остро на предлаганите промени, твърдейки, че те ще създадат "етнически анклави" и ще доведат до федерализация на страната. Това няма да стане, контрира премиерът Хари Костов, изтъквайки, че Македония ще остане единна, суверенна, унитарна държава с ненакърнена териториална цялост.
"Македония няма да бъде разделена, няма да има вътрешни граници, няма да се изграждат стени и няма да има размяна на територии или хора," казва Костов.
Назми Малики от Юго-източноевропейския университет в Тетово е съгласен. "Териториалната организация не трябва да се възприема като разделение в който и да е момент или в смисъл че някои ще спечелят, а други ще загубят."

Даунър заяви, че няма нужда от натиск за постигането на споразумение в Кипър
					06/08/2009
					 
						НИКОЗИЯ, Кипър -- Лидерите на двете общности на разделения остров постигнаха значителен напредък в преговорите за обединение, но не трябва да се прилага натиск за постигането на споразумение, заяви в сряда (5 август) за АП специалният пратеник на ООН за Кипър Александър Даунър. "Ние не сме поставили краен срок", каза Даунър. "Ако се превърнете в роб на дадена дата, може да се окаже, че в крайна сметка нямате добро споразумение и тогава ще трябва просто да започнете отначало в даден момент в бъдеще", добави той. Кипърският президент Деметрис Христофиас и турският кипърски лидер Мехмет Али Талят започнаха преговорите преди една година. Според резултатите от неотдавнашни проучвания на общественото мнение три четвърти от кипърските гърци смятат, че преговорите вероятно ще се провалят. Даунър каза, че двамата лидери не трябва да се тревожат за "ежедневните приливи и отливи в общественото мнение", а да продължат преговорите. (Сайпръс Мейл - 06/08/09; АП - 05/08/09)

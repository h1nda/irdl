Президентът на Румъния Бъсеску опитва с друга номинация
					06/11/2009
					След като парламентът отхвърли първата му номинация за министър-председател, президентът предложи нов кандидат в петък.
					От Паул Чокою за Southeast European Times от Букурещ - 06/11/09
 
					 
						
Лучан Кройтору говори пред парламента в сряда (4 ноември) в Букурещ. [Гети Имиджис]
						Президентът Траян Бъсеску номинира за премиер Ливиу Негойца, кмет на един от районите на Букурещ, в петък (6 ноември). Негойца, член на Либералдемократическата партия (ЛДП), заяви, че иска да сформира коалиционно правителство, и обеща да започне консултации за съставянето на екип, за да може в понеделник да изпрати списъка с предложените министри в парламента. 
						Времето е от изключително значение, посочи той. "Румъния се нуждае от финансиране и трябва да изпълнява своите споразумения с МВФ, Световната банка и Европейската комисия", заяви Негойца. 
						Бъсеску посочи, че е избрал кмета, тъй като иска да изпълни изискванията на парламентарното мнозинство, което настоява за своя кандидат – кмета на Сибиу Клаус Йоханис. 
						Според Бъсеску Негойца, също като Йоханис, е бил преизбран за кмет миналата година с 80 % подкрепа от избирателите. Президентът повтори становището си, че страната трябва да бъде управлявана от политическо правителство, а не от екип от технократи, както настояват подкрепящите Йоханис партии. 
						Първият избор на Бъсеску, Лучан Кройтору, беше отхвърлен от парламента в сряда с 250 срещу 189 гласа. 
						От 14-те министри, предложени от Кройтору, бяха подкрепени само двама. В изказване преди гласуването Кройтору, бивш представител в МВФ, предупреди, че страната силно се нуждае от 3,5 млрд. евро до края на годината. 
						"Отлагането на реформите повишава финансовите нужди на румънската държава до 5 млрд. евро за същия период, ако ЕС или МВФ не предоставят останалите траншове. Така политическата нестабилност води до увеличение на държавните разходи с 1,5 млрд. евро", заяви Кройтору. 
						В неотдавнашно изявление МВФ посочи, че ще спре третия транш от 1,5 млрд. евро до намирането на решение на патовата ситуация. 
						Политическите дрязги очевидно са свързани с изборите, тъй като нито Бъсеску, нито парламентарното мнозинство са готови да отстъпят преди президентските избори по-късно този месец. 
						"Бъсеску буквално се опита да прокара насила това правителство, както това стана в първия случай, убеден, че ще успее да осигури необходимите гласове. Сега той рискува, като се налага, вместо да посредничи. Принудителното излизане на социалдемократите от управляващата коалиция рефлектира върху него и той се опитва да компенсира намалялата си популярност", каза политическият анализатор Дан Павел за SETimes. 
						"Няма да се стигне до завършек преди обявяването на резултатите от президентските избори. И ако Бъсеску се окаже победител, може да се стигне до предсрочни избори", добави той. 
						Междувременно премиерът Емил Бок, чийто кабинет беше свален след криза в бившата управляваща коалиция, остава на власт.

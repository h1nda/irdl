Косовските лидери заявиха, че изборите няма да се отразят негативно на управляващата коалиция
					23/10/2009
					 
						ПРИЩИНА, Косово -- Лидерите на двете основни политически партии и коалиционни партньори в правителството -- президентът Фатмир Сейдиу от Демократичната лига на Косово и премиерът Хашим Тачи от Демократическата партия на Косово -- бяха единодушни в четвъртък (22 октомври), че общинските избори на 15 ноември няма да навредят на тяхното партньорство. По време на посещение в Централната избирателна комисия (ЦИК) Сейдиу каза, че коалицията служи на стабилността. Тачи добави, че "нищо не е в състояние да разклати държавотворческото партньорство." И двамата се съгласиха, че изборният процес е сериозен тест след миналогодишната декларация за независимост. 
						Междувременно посланикът на САЩ в Прищина Кристофър Дел предупреди в четвъртък косовските институции и политически партии да не въвличат ЦИК в своите кампании. "Моля президента и политическите партии ... да дадат на ЦИК свобода, време и достойнство, за да свърши работата си отговорно," каза Дел. (Косова Сот, Зери, Коха Диторе - 23/10/09; TВ 21, Кохавижън, РТК - 22/10/09)

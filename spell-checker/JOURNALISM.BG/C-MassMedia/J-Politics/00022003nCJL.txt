Румънска парламентарна комисия подкрепи процедурата за импичмънт на президента
					22/03/2007
					 
						БУКУРЕЩ, Румъния -- Парламентарна анкетна комисия, създадена по молба на опозицията, реши в сряда (21 март), че трябва да започне процедура по импичмънт срещу президента Траян Бъсеску за превишаване на конституционните му правомощия. Решението бе взето след три седмици напрегнати обвинения, които между другото доведоха и до оставката на директора на Службата за външно разузнаване. Комисията обоснова решението си със серия от действия, включително отказа на Бъсеску да одобри министрите, предложени от премиера Калин Попеску Търичану, твърдения за незаконно подслушване на телефони и обвинения в опити за оказване на влияние върху прокурорски проверки. Решението на комисията сега ще бъде обсъдено от целия парламент. 
						Междувременно Търичану съобщи в сряда, че временно ще поеме поста външен министър, след като Бъсеску не одобри посочения от него кандидат - сенатора Адриан Чорояну. Постът е вакантен след оставката на Михай Разван Унгуряну по-рано тази година. (Адевърул, Зиуа - 22/03/07; Ромпрес, Медиафакс, АФП - 21/03/07)

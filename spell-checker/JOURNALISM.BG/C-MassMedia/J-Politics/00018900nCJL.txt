Специалният пратеник на ОССЕ не очаква инциденти по време на македонските избори
					12/06/2006
					 
						СКОПИЕ, Македония -- Посланикът на ОССЕ в Македония Карлос Паис заяви, че не очаква никакви инциденти по време на парламентарните избори на 5 юли. В интервю за местната А1 ТВ в неделя (11 юни) той отбеляза, че усилията на държавните власти, както и окуражителните сигнали от други места в региона в т. ч. успешният референдум в Черна гора миналия месец и местните избори в Южна Сърбия миналата седмица, обещават свободни, честни и демократични избори в Македония, основно изискване за евентуално присъединяване към ЕС. 
						В петък парламентът прие промени в Наказателния кодекс, свързани с избирателния процес. Новите разпоредби предвиждат по-строги наказания за изборни нарушения, в т. ч. лишаване от свобода, освен глобите. (A1 TВ, Телма ТВ - 11/06/06; Дневник, Вечер - 10/06/06; A1 TВ - 09/06/06)

Цървенковски положи клетва като президент на Македония
13/05/2004
Бившият македонски премиер Бранко Цървенковски положи клетва в сряда (12 май) и стана новият президент на страната. Като посочи присъединяването към ЕС и НАТО като основни приоритети, той обеща да се бори срещу екстремизма и радикализма.
(Би Би Си, АП, Гласът на Америка, РФЕ/РЛ, МИА, Макфакс - 12/05/04; Би Би Си - 04/05/04)
 
 
Македонският президент Бранко Цървенковски подписва пред депутати клетвата при встъпването си в длъжност по време на церемонията в сряда (12 май). [АФП]
Бившият македонски премиер Бранко Цървенковски встъпи в длъжност като президент на страната, като обеща да се бори срещу екстремизма и да работи за приемането на Македония в ЕС и НАТО. Той спечели този пост на втория тур от предсрочните президентски избори, които бяха обявени след смъртта на Борис Трайковски в самолетната катастрофа през февруари.
"Добрите междуетнически отношения са стълбовете на стабилността в Македония" и "най-краткият път да станем част от европейските и евроатлантическите интеграционни процеси", каза Цървенковски в обръщението си към парламента, произнесено при встъпването му в длъжност в сряда (12 май).
След като отправиха обвинения за изборна измама, законодателите от опозицията бойкотираха церемонията.
В своята реч Цървенковски обеща също да работи за укрепване на междуетническото доверие и толерантност, както и за пълно прилагане на Охридското мирно споразумение, което през 2001 г. сложи край на шестмесечния конфликт между правителствените сили и възстаналите етнически албанци.
"Европейският проект е нашата основна стратегическа цел", каза Цървенковски пред законодателите, като добави, че Македония трябва също да се стреми и към присъединяване към НАТО. "Това е нашето бъдеще. Това са нашите цели. Готов съм изцяло да се ангажирам и да се посветя на постигането им. Моля за вашата подкрепа и съдействие при реализирането на тези цели."
Македония подаде официална молба за присъединяване към ЕС на 22 март. Няколко седмици по-късно, на 1 май, съюзът се разшири и броят на страните членки нарасна от 15 на 25.
"Македония няма време за губене", предупреди Цървенковски. "Европа няма намерение да ни чака. Европа ще приключи интеграционния процес със или без Македония."
Той предупреди също депутатите, че пътят, водещ в крайна сметка към членство в ЕС, ще бъде дълъг и за него ще са необходими огромни усилия, заедно с пълен политически, етнически и социален консенсус.
"Нещата, от които Македония няма нужда - и срещу които аз ще се боря с всичките си пълномощия - са екстремизмът и радикализмът, независимо от техния произход", каза Цървенковски.
Цървенковски, на 41 години, е лидер на Социалдемократическия съюз (СДСМ) и се смята за един от най-опитните политици в Македония. Два пъти е бил премиер на Македония, след като страната извоюва своята независимост от Югославия през 1991 г.
За първи път той бе избран за премиер през 1992 г., когато президент на страната беше Киро Глигоров. Тогава Цървенковски бе на 29 години и стана най-младият правителствен ръководител в Европа по онова време. Той служи на този пост до 1998 г., когато парламентарните избори бяха спечелени от консервативната ВМРО-ДПМНЕ.
Парламентарните избори през 2002 г. върнаха СДСМ на власт и Цървенковски отново стана премиер.
Той бе избран за президент на балотажа на 28 април, след категорична победа със 63 % срещу кандидата на ВМРО-ДПМНЕ Сашко Кедев.
Макар и да отбелязаха, че е имало някои "сериозни нередности", наблюдателите на изборите от ОССЕ казаха, че в общи линии изборите са отговаряли на международните стандарти. ВМРО-ДПМНЕ обаче оспори резултатите, като поиска повторно преброяване на гласовете. ОССЕ е независима организация.
Цървенковски разполага с десет дена, за да назначи новия премиер. След церемонията по встъпване в длъжност в сряда СДСМ номинира министъра на вътрешните работи Хари Костов за този пост.
Макар че президентската институция в Македония има по-скоро представителни функции, Би Би Си каза в свой репортаж, че очаква Цървенковски да запази силното си влияние върху правителството.

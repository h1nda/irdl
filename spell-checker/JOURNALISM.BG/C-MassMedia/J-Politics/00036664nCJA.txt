Отказ от гласуване беляза първия тур на изборите в Гърция
					10/11/2010
					Предсрочните избори вече не са на дневен ред, но ПАСОК загуби позиции в резултат на реакцията на недоволство на избирателите от трудните времена.
					От Х. К. Цанис за Southeast European Times от Атина – 10/11/10
 
					 
						
Премиерът Георгиос Папандреу заяви, че първият тур на изборите е показал подкрепата на избирателите за правителствените реформи. [Ройтерс]
						Първият тур на местните и регионалните избори в Гърция в неделя (7 ноември) завърши апатично, без категорични победители, но с изказвания от всички политически страни, изразяващи "задоволство" от резултатите. 
						Нещо повече, перспективата за извънредни общи избори бе безцеремонно отхвърлена от премиера Георгиос Папандреу също толкова бързо, колкото бе подхвърлена заплахата за тях в края на октомври. 
						Една от изненадите в неделя бе неучастието на избирателите, което достигна рекордните 39 %. Ако празните и невалидни бюлетини (9,10 %) се добавят към предходното число, ще се окаже, че близо половината от гръцките избиратели са обърнали гръб на изборите за местно самоуправление, което е безпрецедентен процент за Гърция. Също толкова тревожен бе ръстът на неучаствалите избиратели в по-големите общини, като в община Атина броят им достигна безпрецедентните 54,5 %. 
						Кандидатите, подкрепяни от управляващата партия ПАСОК, спечелиха в два региона -- крепостта на ПАСОК Крит и Южноегейския регион -- на първия тур. В останалите 11 региона ще се проведе балотаж, насрочен за 14 ноември. Най-големите общини в страната -- Атина, Солун и пристанищният град Пирея -- са големите "политически награди", които могат да се спечелят, наред с най-важния регион Атика, който обхваща района на Атинска област с 3 000 000 избиратели. 
						Той се разглеждаше като "лакмусов тест" за политическата енергия на правителството, тъй като неуспехът на нейния кандидат да стигне до втория тур би разклатил увереността й. 
						Първите двама с най-голям брой гласове ще се борят за постовете на управител на региона или кмет в края на седмицата, докато броят на общинските и областните съветници се определя на първия тур. 
						В свое изказване, след като избирателните секции бяха затворени в неделя, Папандреу посочи, че в крайна сметка не би обявил предсрочни избори, като основните министри и говорителят на правителството впоследствие обясниха, че резултатите са доказали, че избирателите подкрепят правителствената програма за строги икономии и реформите. 
						Независимо от това, ден след преброяването на гласовете от първия тур, атинската фирма за проучвания "Пъблик Ишу" фиксира на 34,67 % представянето на ПАСОК на изборите, което е значително по-ниско от летвата от 43,92 %, достигнати от партията, когато тя спечели общите избори през октомври 2009 г. 
						Избирателната подкрепа за основната опозиционна партия "Нова демокрация" (НД) бе 32,6 %, а големият победител в нощта на изборите бе Комунистическата партия (ГКП), чиято избирателна подкрепа се очаква да набъбне до 10,8 % -- въз основа на общонационални изчисления -- заради нейната злостна антиевропейска платформа и противопоставянето й на мерките за строги икономии. 
						Липсата на точни данни произтича от това, че в много надпревари кандидатите бяха подкрепени от повече от една партия, между които малката дясна партия ЛАОС и едно отцепническо левичарско движение. 
						"Отборът на правителството (ПАСОК) загуби голяма част от избирателната си мощ [и сега] се затруднява да се организира за следващия ден, което включва по-строгото прилагане на политиката на меморандума и дори предприемането на допълнителни структурни мерки," писа в понеделник Йоргос Кирцос, издател на най-големия всекидневник на свободния печат, "Сити Прес". 
						Думите му визираха меморандума, подписан от гръцкото правителство с "тройката" ЕС-ЕЦБ-МВФ, за да получи достъп до спасителния пакет от 110 милиарда евро, договорен през май. Тежките ограничения на правителствените разходи, реформите в социалното осигуряване и съкращенията в огромния публичен сектор са основните пунктове в меморандума, заедно с отварянето на т.нар. "затворени професии" и по-гъвкав трудов пазар в източносредиземноморската страна с население от 11 млн. души.

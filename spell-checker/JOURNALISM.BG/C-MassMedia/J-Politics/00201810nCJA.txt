Румънският президент Бъсеску подкрепи "Съединените европейски щати"
					30/08/2011
					Румънски анализатори виждат предимства и недостатъци в предложението на държавния глава за фискално обединение на ЕС.
					От Паул Чокою за Southeast European Times от Букурещ -- 30/08/11
 
					 
						
Президентът Траян Бъсеску казва, че планът е необходим. [Виктор Барбу/SETimes]
						Румънският президент Траян Бъсеску пледира миналата седмица в полза на по-силна Европа, способна да се изправи пред нарастващата конкуренция. "Процесът на глобализация ни показва колко сме дребни в сравнение с капитала и пазарите," каза Бъсеску пред млади румънци, живеещи в чужбина. 
						"Доказано е, че правителствата могат да бъдат побеждавани от пазарите. Глобалната система помита всичко, на което не му достига сила, защото капиталът вече не принадлежи на държавите. Затова казах, че е необходимо до две или три години да създадем Съединени европейски щати," добави той. 
						В интервю за Б1 ТВ Бъсеску даде повече подробности. 
						"Трябва да определим разходите до 2020 г. съгласно някои правила, които трябва да спазваме. Ако не направим това, страната ще бъде наказана. А това предполага отказ от суверенитет, независимо дали ни харесва, или не. ДДС ще се определя някъде в Брюксел..., но ние трябва да преглътнем този хап, така че Европа да бъде жизнеспособна пред глобализацията," каза той. Основното предизвикателство е как политиците ще продадат този смел проект, подчерта той. 
						"Политиците ще трябва да убедят народите, че Съединените европейски щати няма да навредят на тяхната индивидуалност, идентичност и култура. Те трябва да вземат това решение до две-три години. След този период, ако Европа не пристъпи междувременно към фискално обединяване, може да се окаже твърде късно, защото осъществяването отнема време," заключи Бъсеску. 
						По-рано този месец, в контекста на финансовите вълнения в еврозоната, германският канцелр Ангела Меркел и френският президент Никола Саркози предложиха общоевропейско икономическо правителство за рационализиране на усилията за преодоляване на подобни кризи в бъдеще. 
						Този трансграничен изпълнителен орган ще провежда срещи два пъти в годината и ще се управляват от президент с мандат от две години и половина. Настоящият президент на ЕС Херман ван Ромпой е предложен за първия мандат. 
						Някои анализатори са скептично настроени относно проекта и казват, че той е в ущърб на Румъния. "Едно единно икономическо правителство ще се грижи за интересите на Германия и Франция повече, отколкото за другите страни," каза Овидиу Маринча, заместник главен редактор на румънския вестник "Адевърул", за SETimes. 
						"Защо? Защото Германия иска обща валута, която да й помага да изнася в страните от ЕС при фиксиран курс, за да избегне валутните колебания и ситуации, в които суверенни държави обезценяват валутата си, за да повишат конкурентоспособността си. Такова общо правителство в ЕС би въвело еврооблигации с единен лихвен процент за всички страни, членки на ЕС, което пак би било от полза за Германия," добави той. 
						"В Румъния, например, премахването на митническите налози увеличи ролята на валутните инструменти, особено на обменния курс, който, след като [националната валута] се обезцени, помогна на нашия износ. Фиксираните курсове биха премахнали този последен инструмент на протекционизма," твърди Маринча. 
						Флорин Чорней, ръководител на политическия отдел на вестника "Евениментул Зилеи", вижда предимства и недостатъци.
						"Проектът за Съединени европейски щати е замислен като продължение на ЕС и ще доведе до укрепване на интеграцията на страните членки, особено в икономическата и фискалната област. Но това не е единствената посока. Необходимостта от общи съгласувани и бързи реакции между европейските държави се почувства напоследък във връзка със ситуацията в Либия," каза той за SETimes. 
						Що се отнася до Румъния, на Букурещ може да му се наложи да вземе трудни решения, ако проектът се осъществи. 
						"Унифицирането на данъците в Европа със сигурност ще е недостатък за Румъния, ако означава повишаване на тези данъци. Например, ако плоският данък от 16 % бъде заменен от единен данък от 22-25 %, Румъния сигурно повече няма да бъде толкова привлекателна за чуждестранните инвеститори," каза Чорней. 
						"Така или иначе, това общо правителство ще има толкова сила, толкова власт, колкото страните членки пожелаят да му отстъпят," каза той.

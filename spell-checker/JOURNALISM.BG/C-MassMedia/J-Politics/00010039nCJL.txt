Изборите за представители на националните малцинства в Хърватия отново се провалят
04/03/2004
Повторните избори за малцинствата и кампанията за насърчаване на участието в тях, финансирана от ОССЕ, пак не успяха да мотивират гражданите от малцинствените групи да гласуват за свои представители. Политици обвиняват лошата подготовка.
От Миранда Новак за Southeast European Times от Загреб - 04/03/04
 
 
ОССЕ финансира проект на неправителствената организация ГОНГ в Хърватия с цел насърчаване на кампания за информиране на обществеността за изборите за представители на националните малцинства. Изборите на 15 февруари се провалиха . [ОССЕ]
В средата на февруари Хърватия повтори изборите за депутати и представители на малцинствата в местните и регионални съвети, които за първи път се проведоха през май 2003 г. Изборите трябваше да се проведат отново, защото не всички представители бяха избрани първия път.
Сега бяха проведени избори за попълване на 413 места, като участваха само 162 кандидати. Поради липсата на достатъчно кандидати лесно можеше да се предвиди, че и тези избори ще се провалят.
Участието на избирателите бе дори по-ниско, отколкото през май. Тогава 10 % от регистрираните членове на националните малцинства гласуваха на областните избори, докато 22 % гласуваха на общинско ниво. През февруари участието бе малко над 7 % за областните избори и 14 % за общинските избори.
Както и през май, най-висок процент участници имаше сред босненското малцинство, този път в Бродско-Посавска област -- 31 % излязоха да гласуват за босненските представители в областните събрания, докато 29 % от гласоподавателите гласуваха за общински съвети.
Участието на гласоподавателите от сръбското малцинство беше слабо на всички нива. От 109 808 регистрирани гласоподаватели 1,64 % гласуваха на изборите за областни съвети; 1,56 % от 33 497 регистрирани гласоподаватели гласуваха на изборите за градски съвети. От 10 296 регистрирани гласоподаватели в изборите за общински съвети гласуваха 4,65 %. Средното участие на гласоподавателите от сръбското малцинство беше 2,1 %.
Като цяло най-слабо участие бе отчетено сред гласоподавателите от българското, албанското, черногорското и словенското малцинство. Участието на гласоподавателите от словенското малцинство едва достигна 1 %.
Мисията на ОССЕ в Хърватия подписа договор на 8 май 2003 г. с водеща хърватска неправителствена организация, ГОНГ, за разработване на кампания за информиране на обществеността. Проектът на стойност 15 000 евро бе предназначен да предостави информация за изборите на гласоподавателите от малцинствата.
Представителят на италианското малцинство Фурио Радин обясни слабото участие на гласоподавателите от малцинствата с лошата организация. "Слабото участие се очакваше, защото изборите за представители на малцинствата отново не бяха добре организирани. Нямаше определени правила за провеждане на кампаниите и тяхното финансиране, кандидатите бяха написани на бюлетините, без да се посочи организацията, към която принадлежат. Предлагам следващите избори за представители на малцинствата да се провеждат по-рано и да се провеждат по едно и също време с местните избори", каза Радин.

Спирич призова министрите в БиХ да ускорят работата по законите за реформите, свързани с ЕС 
					16/05/2007
					 
						САРАЕВО, Босна и Херцеговина (БиХ) -- Министър-председателят Никола Спирич съобщи във вторник (15 май), че е изпратил писмо до всички министри в кабинета, в което ги призовава да ускорят работата по законите, свързани с дневния ред на реформите за ЕС. Той е настоял също законите, издадени от Службата на върховния представител като временни, да преминат през нормалната законодателна процедура, както и да бъде информиран всеки месец за напредъка, постигнат във връзка с реформите за ЕС. Миналата седмица властите в БиХ получиха писмо от еврокомисаря по разширяването Оли Рен, в което се изразяваше разочарование от спрелите реформи. Той предупреди, че страната може да пропусне своя шанс да подпише Споразумение за стабилизация и асоцииране с ЕС през тази година. 
						Други новини от вторник -- Членовете на трипартийното председателство на БиХ заминаха за Ирак. Те ще инспектират босненските военни части, участващи в международната мисия там. (РТРС, Фена, НТВ Хаят, Уебсайт на СВП, АП, ДПА - 15/05/07)

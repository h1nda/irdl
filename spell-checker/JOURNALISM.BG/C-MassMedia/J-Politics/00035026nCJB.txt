Министърът на отбраната на БиХ: политическата хармония е от решаващо значение за ПДЧ
		21/06/2010
		Министърът на отбраната на Босна и Херцеговина Селмо Чикотич заяви за SETimes, че решаването на статута на недвижимото военно имущество е тест за надеждност за управляващата политическа институция в страната. 
		От Антонио Пърленда за Southeast European Times в Сараево – 21/06/10
 
		 
			
Министърът на отбраната на Босна и Херцеговина Селмо Чикотич (вляво) заяви, че е от решаващо значение да се подобри цялостната политическа обстановка. [Гети Имиджис]
			През април НАТО предложи на Босна и Херцеговина (БиХ) План за действие за членство (ПДЧ) за присъединяване към Алианса. ПДЧ се очаква да ускори реформите и да допринесе за увеличаване на стабилността и сигурността в страната. 
			Алиансът обаче заяви, че първата Годишна национална програма на БиХ ще бъде приета само когато всички отбранителни съоръжения - всичко недвижимо - бъдат официално регистрирани като държавна собственост на БиХ, която да бъде използвана от Министерството на отбраната. 
			Министърът на отбраната Селмо Чикотич обсъди пред кореспондента на SETimes Антонио Пърленда постигнатия напредък и какво може да даде на страната членството в НАТО. 
			
				SETimes: Смятате ли, че политическият климат в БиХ е достатъчно добър за постигане на споразумение по отношение на недвижимото имущество и за задействане на първия ПДЧ през септември? 
			
				Mинистър Селмо Чикотич: Всички управляващи политически партии в БиХ подкрепят пътя към евроатлантическа интеграция. За да се реши статута с недвижимото военно имущество, трябва да има политическо съгласие, че имуществото е собственост на държавата БиХ и че Министерството на отбраната на страната има право да го използва. 
			Решаването на този въпрос е тест за надеждност за аспирациите [на страната] за присъединяване към НАТО. Министерството на отбраната на БиХ ще предприеме всички необходими мерки и дейности според неговата юрисдикция и се очаква, че компетентните институции ще вземат необходимите мерки, за да изпълнят условията за ПДЧ. 
			
				SETimes: Какво ще включва в действителност програмата ПДЧ? 
			
Босненски войници участваха в няколко многостранни военни учения. [Гети Имиджис]
			
				Чикотич: Годишната национална програма ще съдържа пет глави: политически и икономически въпроси, отбрана и военни въпроси, въпроси,свързани с ресурсите, въпроси за безопасността и правни въпроси. Министерството на отбраната и въоръжените сили на БиХ (ОСБиХ) ще се съсредоточат върху въпроси, свързани с отбраната и военните и ресурсни въпроси и ще участват в изготвянето на другите. 
			В подготовката на Глава ІІ (Отбрана и военни въпроси), вниманието ще бъде насочено върху планиране на политиката, реформата в отбраната, въоръжените сили като цяло, организацията на ОСБиХ, управлението на кадрите и ресурсите. Специално внимание ще бъде отделено на прегледа на отбраната, модернизацията на въоръжените сили на държавата и осъществяването на целите на портньорството. 
			
				SETimes: Кои според вас са най-големите пречки за присъединяването на страната към НАТО? 
			
				Чикотич: От съществено значение е да се подобри цялостната политическа обстановка. БиХ е изправена пред голяма бариера в процесите на постигане на политическо съгласие по специфичните мерки, които са необходими, за да се постигне напредък. 
			Също така държавните институции не са напълно изградени, което усложнява развитието на икономиката и другите области. 
			
				SETimes: Кога очаквате първата част на ОСБиХ да бъде разположена в датския контингент в ИСАФ в Афганистан? 
			
				Чикотич: Датата на разполагането ще зависи от графика на датския контингент. Очакваме нашата пехотна част да бъде разположена в Афганистан през втората половина на 2010 г., вероятно през ноември. Нашата пехотна част ще отговаря за сигурността на съоръженията и ще има 45 членове. 
			
"Опитът на най-новите страни членки на НАТО показва, че членството в Алианса създава благоприятни условия за придобиване на пълноправен статут в ЕС", казва Чикотич. [Aнтонио Пърленда/SETimes]
			
				SETimes: Защо БиХ не провежда повече двустранни военни учения с други страни? 
			
				Чикотич: ОСБиХ поддържа висококачествено двустранно сътрудничество особено с нашите съседи, страните в региона и страните членки на НАТО. Сътрудничеството между страните в региона ще се подобри с приближаването на всяка страна към членство в НАТО и ЕС. 
			В съответствие с прогамите за двустранно и регионално сътрудничество, членове на ОСБиХ участваха в няколко международни учения. Въоръжените сили на БиХ участваха активно и планират да участват в следните международни учения на основата на двустранно или регионално сътрудничество: "Съвместно усилие", на което бяхме домакини през 2009 г.; МЕДЦИЕ (Медикал Централна и Източна Европа), на което ще бъдем домакини през 2012 г.; ЮИЕСИМ (Югоизточна Европа Симулация); "Викинг"; "Балканска звезда"; и ЛОГУЧ (Логистични учения), на които вероятно ще бъдем домакини през 2012 г. 
			Освен тези учения ОСБиХ участва и в международни учения, организирани от институции на НАТО. 
			
				SETimes: Защо гражданите на Република Сръбска би трябвало да подкрепят членството на БиХ в НАТО? 
			
				Чикотич: Членството в НАТО осигурява колективна сигурност за всички държави членки, гарантира сигурността на всички граждани в БиХ. Когато говорим за икономически причини, членството в НАТО създава предпоставки за сериозни чуждестранни инвестиции в БиХ. Страните членки на НАТО представляват известна гаранция за сигурни инвестиции на чужд капитал. 
			Също така то създава по-добри условия за достъп до международни стимулиращи фондове. Членството гарантира по-благоприятни условия за бизнес за частни и държавни компании. Големите компании, наследени от предишната система ще имат по-добър шанс за успешна приватизация, за привличане на чуждестранни инвестиции и за създаване на условия за активно развитие на туризма и други подобни дейности. 
			И накрая, опитът на най-новите държави членки на НАТО показва, че членството в Алианса създава благоприятни условия за придобиване на пълноправен статут в ЕС. Това не е предпоставка за приемане в ЕС, но улеснява много изпълнението на условията за присъединяване към Европейската общност.

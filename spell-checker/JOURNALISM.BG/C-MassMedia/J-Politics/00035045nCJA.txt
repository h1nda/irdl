Пречи ли политиката на борбата с корупцията в Косово?
					23/06/2010
					ЮЛЕКС провежда разследвания и внезапни проверки, а косовското правителство твърди, че е готово да се бори срещу корупцията. Някои обаче твърдят, че дълбоко вкоренилите се политически мрежи правят истинската промяна нереална.
					От Линда Карадаку за Southeast European Times от Прищина -- 23/06/10
 
					 
						
Полицейски служители на ЮЛЕКС се готвят за акция. [Гети Имиджис]
						Непосредствено след антикорупционните акции на ЮЛЕКС в Косово има различни мнения относно цялостния резултат от усилията. 
						За период, обхванал няколко седмици, правоналагащата мисия извърши проверки в косовския парламент, министерствата на транспорта и образованието и община Гниляне в рамките на операция, насочена срещу корупцията и измамите. 
						Корупцията остава широко разпространен проблем в Косово, а мнозина разглеждат мисията ЮЛЕКС -- извадила наяве над 100 случая -- като ключа към противодействието й. 
						Джерджи, икономист, пожелал да бъде използвано само първото му име, каза за SETimes, че е оптимист, че нещата се движат в правилната посока. 
						"Корупцията е пречка пред икономическото развитие. Крадците трябва да лежат в затвора, а техните незаконни имоти да бъдат конфискувани," каза той. "Те трябва да бъдат наказвани за деянията си, ако са ги извършили." 
						Други са по-скептично настроени. "Вече измина близо един месец, откакто бяха проведени обиските и обвиненията бяха направени обществено достояние, но нищо конкретно не е предприето," каза анализаторът Мухарем Нитай за SETimes. 
						Внезапните проверки първоначално предизвикаха търкания с косовското правителство, което заяви, че е негово задължение да се бори с корупцията, докато ЮЛЕКС трябва да се придържа към наставническите си и съветнически функции. 
						След като започна следствие срещу представители на ръководствата на трите най-големи партии в Косово -- ДПК на премиера Хашим Тачи, ЛДП на президента Фатмир Сейдиу и АБК на бившия премиер Рамуш Харадинай -- някои предупредиха, че може да настъпи политическа дестабилизация. 
						ЮЛЕКС и лидерите на Косово оттогава са изгладили различията си, а правителството настоява, че е ангажирано с ефективното решаване на въпроса за корупцията. 
						"Аз съм решен да се боря с това, което сме търпели през тези десет години. Също така имам подкрепата на косовските граждани [и] приятелите ни от международната общност да го приложа," каза Тачи. 
						Блерим Шала, заместник-председател на опозиционния Алианс за бъдещето на Косово, изразява доверие в разследванията на ЮЛЕКС, заявявайки, че няма връщане назад. "Всички знаят това. Връщането назад би означавало мисията на ЮЛЕКС да вземе еднопосочен билет [да напусне Косово] и то много скоро," каза Шала. 
						Все пак, предупреди той, борбата с корупцията и "политическите пазарлъци" не са съвместими. "Много скъпо ще се окаже това за Косово през идните месеци и години," каза той. 
						Счетоводител от Прищина, който също ни даде само първото си име, Самири, е от онези, които се съмняват, че ЮЛЕКС ще постигне осезаеми резултати. Много от най-големите виновници са защитени от правосъдието поради политическите си връзки. 
						"Дребните риби може да бъдат разследвани и вероятно ще отидат в затвора..., но това е всичко," каза той за SETimes.

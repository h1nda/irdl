Новият медиен закон предизвика гняв в Сърбия 
					08/09/2009
					Сръбските лидери заявиха, че е необходим ред в медийното пространство на страната, но журналистите не са убедени.
					От Игор Йованович за Southeast European Times от Белград – 08/09/09
 
					 
						
Журналисти твърдят, че новият закон ще засегне свободата на печата. [Гети Имиджис]
						Новият закон за публичната информация, приет на 31 август, предизвика гневната реакция на журналистическите асоциации. Те твърдят, че той е антиевропейски и цели да потисне свободата на медиите. 
						Законодателството стана причина и за разцепление в управляващата коалиция. Две от партиите в коалицията - "Обединена Сърбия" и Социалистическата партия на Сърбия - отказаха да гласуват за него в парламента. Той бе приет с подкрепата от опозиционната на Либералдемократическа партия. 
						Спорни са разпоредбите, налагащи строги наказания за различни журналистически нарушения. Такива например са непубликуването на заглавие и данни за изданието, окачествяването на някого като престъпник, без да му е издадена валидна присъда, или нарушаването на правата на непълнолетните. Глоби за милиони евро се предвиждат за медийните организации, които работят в разрез със закона. 
						Защитниците на законодателството твърдят, че то е необходимо за внасяне на ред в медийното пространство, но критиците му настояват, че зад него стоят политически съображения. Основната политическа партия, застъпила се за закона, бе "Г17 Плюс", чийто партиен лидер Младжан Динкич е честа мишена за сръбската жълта преса. 
						Журналистите настояват, че медиите е можело да бъдат регулирани и по съществуващите закони, както и че съставилите на новия закон не са се консултирали с тях. 
						Иронично е, казват те, че политиците, които се бореха за свободата на медиите по време на режима на Слободан Милошевич, сега предлагат подобно законодателство, а социалистите, които някога ръководеше Милошевич, му се противопоставят. 
						Подписвайки закона, президентът Борис Тадич каза, че той е необходим за изпълняване на европейските стандарти. Според Асоциацията на независимите журналисти на Сърбия обаче законът по-скоро противоречи на тези стандарти. 
						Мисията на ОССЕ в Сърбия междувременно изрази загриженост по въпроса. Ръководителят на мисията Ханс Ола Урстад каза, че определените глоби "са твърде високи за сръбската действителност и може да доведат до автоцензура и закриването на някои медии". 
						Изтъкнати местни НПО, като белградският Център за правата на човека, застанаха на страната на журналистите. "Възможността бе пропусната както поради слабост в рамките на съдебната власт, така и заради склонността на властимащите или приближените на властта да използват медии на слабо професионално равнище, когато това е изгодно за тесните им интереси," се казва в изявление на НПО.

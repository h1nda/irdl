Италианският президент каза, че спорът с хърватския президент Месич е решен
					28/05/2007
					 
						РИМ, Италия -- Президентът Джорджо Наполитано каза, че неотдавнашният му спор с хърватския му колега Стипе Месич е окончателно решен след среща в кулоарите на регионалната среща на високо равнище в Чешката република. През уикенда Наполитано каза пред италианската РАИ ТВ, че той и Месич са обменили мнения и са се споразумели да оставят спора зад гърба си. 
						През февруари двустранните отношения се изостриха, след като Наполитано напомни за престъпленията, извършени от партизаните на Тито срещу италианци в Хърватия по време на Втората световна война. Месич на свой ред обвини Наполитано в расизъм. След кратък период на напрежение двете страни се успокоиха и заявиха, че няма да се стремят към ревизиране на спогодбите от периода след Втората световна война, които са решили всички висящи въпроси, отнасящи се до военните престъпления и свързаните с тях събития между двете страни. Загреб и Рим изразиха също така своята готовност да продължат диалога и партньорството в политическата и икономическата област. (Пословни дневник - 28/05/07; ХИНА - 25/05/07)

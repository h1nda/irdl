Дипломат от САЩ каза, че демократичните избори са изключително важни за кандидатурата на Македония за членство в НАТО
					09/03/2006
					 
						СКОПИЕ, Македония -- Посланикът на САЩ в НАТО Виктория Нюланд каза по време на посещението си в Скопие в сряда (8 март), че стремежите на Македония за присъединяване към Алианса "изискват възможно най-демократичен изборен процес". Провеждането на изборите по-късно тази година в съответствие с европейските стандарти е основно условие, каза тя. Нюланд, която е начело на делегация от високопоставени членове на правителството на САЩ, посети Македония като част от обиколката си в региона. Страната се надява наесен да получи покана за присъединяване към Алианса. 
						Междувременно в сряда македонското правителство одобри и внесе в парламента пакет от законопроекти за изборите. Премиерът Владо Бучковски каза, че иска те да бъдат приети до края на месеца. (Уеб сайт на македонското правителство - 09/03/06; Макфакс, A1 ТВ, Телма ТВ - 08/03/06)

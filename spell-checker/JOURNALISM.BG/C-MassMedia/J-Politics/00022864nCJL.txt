Албанската избирателна комисия публикува окончателните резултати от февруарските общински избори
					11/06/2007
					 
						ТИРАНА, Албания -- Четири месеца след местните избори на 18 февруари Централната избирателна комисия (ЦИК) публикува в петък (8 юни) доклад, в който се обявяват окончателните резултати от гласуването. Главната опозиционна Социалистическа партия (СП) е на първо място с 23,17 % от гласовете, следвана от управляващата Демократическа партия (ДП) с 20,60 %. На трето място е Социалистическото движение за интеграция с 9,19 %. Други партии, които ще бъдат представени на ниво кметове и общински съветници, са Републиканската партия, Новата демократическа партия, Християндемократическата партия, Социалдемократическата партия и Партията "Обединение за човешки права". 
						В по-общ план ЦИК констатира, че ДП и нейните десни съюзници са спечелили 51,05 % от гласовете, докато СП и нейните съюзници от левия политически спектър са спечелили 42,93 %. (Шекули - 09/06/07; Уебсайт на ЦИК - 08/06/07)

Референдум ще решава съдбата на румънския президент Бъсеску
					09/07/2012
					Парламентът гласува да отстрани от длъжност президента Траян Бъсеску след ожесточени вътрешнополитически борби, които предизвикаха сериозна международна загриженост.
					От Паул Чокою за Southeast European Times от Букурещ -- 09/07/12
 
					 
						
Президентът Траян Бъсеску отхвърли обвиненията, че е злоупотребил със служебното си положение. [Габриел Петреску/SETimes]
						Румънците ще гласуват на национален референдум на 29 юли за оставането на длъжност на президента Траян Бъсеску, който може да бъде отстранен от поста, след като миналата седмица имаше процедура по импийчмънт в парламента заради обвинения, че е злоупотребил със служебното си положение. 
						Отстраняването на Бъсеску от длъжност, последната част от борбата между Бъсеску и министър-председателя Виктор Понта, повдига нови въпроси относно стабилността на демокрацията в Румъния и последвалите послания на загриженост от страна на ЕС. 
						Бъсеску беше временно отстранен от длъжност в петък (6 юли) с 256 на 114 гласа в парламента, в който преобладава партията на Понта, Социаллибералният съюз (СЛС). Бъсеску, който е президент на Румъния от осем години, е обвинен, че е престъпил конституционните си прерогативи и се е намесил в дейността на правителството. 
						Критиците го обвиняват, че е превърнал Румъния във фактически президентски режим, с което е довел населението до бедност чрез налагане на непопулярни мерки за строги икономии, и е отправял расистки коментари срещу ромите и инвалидите. Той беше отстранен от длъжност за 30 дни, като новият председател на Сената Крин Антонеску изпълнява временно президентската длъжност. 
						Бъсеску отхвърли обвиненията в изявление малко преди гласуването в парламента. "С ясното съзнание съм, че съм изпълнявал дълга си към страната и моя народ", заяви той. 
						Бъсеску беше в конфликт със СЛС и Понта - третият министър-председател на Румъния за тази година - откакто Понта пое властта през май. Миналата седмица партията отстрани също председателите на Сената и на Камарата на депутатите, като и двамата бяха на страната на Бъсеску, и промени конституцията, за да може Бъсеску да бъде отстранен с обикновено мнозинство на гласовете на национален референдум, вместо с мнозинство от регистрираните гласоподаватели. 
						Новият, по-занижен стандарт ще направи по-трудно за Бъсеску да запази длъжността си. Той оцеля след референдум за отстраняването му от длъжност през 2007 г., но сега е доста по-малко популярен, отчасти заради слабата икономика на страната. 
						
Вотът по отстраняването от длъжност на президента беше по инициатива на Социаллибералния съюз, ръководен от премиера Виктор Понта. [Габриел Петреску/SETimes]
						ЕС изрази загриженост най-вече от това, че СЛС смени също и омбудсмана и се опита да отстрани съдиите от Конституционния съд, най-висшия съд в страната, който е обвиняван, че е на страната на Бъсеску. И решението за отстраняване от длъжност на Бъсеску, и резултатите от референдума трябва да бъдат узаконени от деветимата съдии от КС. 
						Понта предприе и ход за намаляване на правомощията на Конституционния съд, който има последната дума по законите, издавани от парламента. 
						Последва вълна от критики от страна на ЕС и Съединените щати, които призоваха властите в Букурещ да осигурят върховенство на закона и независимост на съдебната система и заплашиха, че новите събития биха могли дори да повлияят на дългогодишните усилия на Румъния да се присъедини към Шенген. На фона на политическото напрежение, което забави процеса по вземане на решения, и на слабото икономическо възстановяване националната валута отбеляза рекорден спад спрямо еврото. 
						"Вероятно е тези събития скоро да докажат колко правилна е била забележката на г-н Бъсеску от вторник, че неговото освобождаване е само един етап от опита да се разруши независимият дух на съдебната система", каза за SETimes Том Галагър, професор по източноевропейска политика в Университета в Брадфорд, Северна Англия. 
						Скоро ще се видят ефектите от тези действия, каза Галагър. 
						"Мисля, че правителството ще срещне нарастваща опозиция, след като е ясно, че е вероятно Румъния да плати тежка и увеличаваща се икономическа цена за тази подигравка с основните демократични норми по начин, който не е виждан никъде другаде в демократична Европа от много години", каза той. "Стабилността ще се окаже недостижима за Понта и съюзниците му." 
						Някои хора изглеждат объркани от политическите маневри. 
						"Не съм поддръжник на Бъсеску, но да го отстранят за това, че е приел мерки за строги икономии по време, когато цяла Европа е затънала в криза, ми изглежда като лоша шега", каза за SETimes Думитру Старосте, учител от Букурещ. "А това ме води до заключението, че за съжаление новото поколение румънски политици е дълбоко белязано от същите стари болести, от които страдаха всички посткомунистически лидери.
					
				
			
					 
					
 
 

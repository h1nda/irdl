Турция е достигнала прага на политическите критерии за членство в ЕС
19/04/2004
По време на двудневна среща в Измир Парламентарната комисия Турция-ЕС даде висока оценка на Турция за въвеждането на реформи, подчертавайки същевременно необходимостта от тяхното прилагане.
От Фатих Баран за Southeast European Times в Истанбул - 19/04/04
 
 
"Знаем, че критериите от Копенхаген изискват приемането и осъществяването на нови закони," каза турският министър на правосъдието Джемил Чичек. [АФП]
Усилията на Турция да изпълни критериите от Копенхаген за членство в ЕС бяха в центъра на вниманието на 52-та среща на Парламентарната комисия Турция-ЕС, проведена в Измир на 7 и 8 април. Макар че даде висока оценка на серията от приети от парламента пакети за хармонизиране на законодателството с това на ЕС, членовете на Комисията подчертаха и важността за осъществяването на тези реформи.
В доклад, публикуван от Комисията, се казва, че Турция е достигнала критичния праг при покриване на критериите. В документа се приветстват плановете на правителството да внесе нови законопроекти с оглед по-пълноценното им изпълнение.
Председателят на турския парламент Бюлент Арънч и министърът на правосъдието Джемил Чичек, които присъстваха на заседанието, трябваше да отговарят на въпроси, поставени от европейските парламентаристи. Чичек призна, че има някои пропуски в осъществяването на реформите, но посочи, че правителството знае какво трябва да се направи.
"Знаем, че Копенхагенските критерии изискват приемането и прилагането на нови закони," изтъкна Чичек. "Предприели сме всички необходими мерки в тази рамка и започваме да отбелязваме положителни резултати от правните реформи. "
Решаването на кипърския проблем бе друга ключова точка от дневния ред. Комисията даде силна подкрепа на плана на Генералния секретар на ООН Кофи Анан за обединение на острова и призова кипърските гърци и турци да го одобрят преди влизането на Кипър в ЕС на 1 май.
Ако островът не се присъедини като едно цяло, "това ще създаде големи проблеми на ЕС," предупреди Арънч. " Това ще бъда гаранция, че големите проблеми в Кипър ще продължат. По тази причина един Кипър, представляващ целия остров, е много важен," каза той.
Заседанието на Комисията се проведе в момент, когато някои противници на присъединяването на Турция към ЕС показват признаци на преосмисляне на своята позиция. В неделя (18 април) френският външен министър Мишел Барние посочи възможна промяна в становището на своето правителство, призовавайки ЕС да не затръшва вратата пред Анкара.
"Би било по-добре Турция да е с нас, отколкото да бъде сама, бедна и слабо развита, обект на изстъпления и изкушения" посочи Барние, предупреждавайки, че отхвърлянето на турската кандидатура може да обезкуражи страната по пътя на реформите. " Той допълни, че " не може да става дума за присъединяване на Турция при днешните обстоятелства или в краткосрочна перспектива."
Според Барние европейските лидери все още не са решили дали да започнат официални предприсъединителни преговори, допълвайки, че преговорите могат да продължат много дълго време. Неотдавнашно проучване на общественото мнение междувременно показа, че 51 % от французите подкрепят членството на Турция в ЕС.

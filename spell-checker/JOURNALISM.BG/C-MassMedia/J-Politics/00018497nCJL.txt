Македонското министерство на правосъдието публикува списъците на избирателите за изборите на 5 юли
					08/05/2006
					 
						СКОПИЕ, Македония -- Министерството на правосъдието официално публикува в петък (5 май) новите избирателни списъци за парламентарните избори на 5 юли. На пресконференция министър Мери Младеновска-Гьоргиевска заяви, че в местните служби на министерството из страната ще има преписи от списъците за сведение на гражданите. Те ще бъдат публикувани и в Интернет до 19 май. Според новите списъци има 1742316 лица с право на глас, като 59650 от тях са извън страната. Младеновска-Гьоргиевска отбеляза, че близо 6500 имена са отпаднали от списъците поради смърт, а други 11300 имена са били отстранени поради недостатъчно адресни данни. 
						Други новини -- В петък съдът от първа инстанция в Прилеп осъди двама души -- Мирослав Миленкович на една година и Влатко Стояновски на 18 месеца лишаване от свобода -- за действия по време на миналогодишните общински избори. Двамата са осъдени за насилие, заплахи и изборна измама по време на изборите за кмет в Прилеп. (Макфакс, А1 ТВ - 05/05/06)

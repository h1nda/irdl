Сърбия потвърди ангажимента си по споразумението за енергийно сътрудничество с Русия
					19/08/2008
					 
						БЕЛГРАД, Сърбия -- Правителството стои зад всички ангажименти, заложени в споразумението за енергийно сътрудничество с Русия, заяви сръбският премиер Мирко Цветкович в понеделник (18 август). Сърбия и Русия подписаха през януари енергийно споразумение, което има за цел да засили стратегическото икономическо сътрудничество. Договорът засяга доставките на газ, изграждането на газопровод и пряката продажба на държавното дружество за търговия с петрол и газ НИС на руското “Газпром”. Всички проекти, които са свързани с това споразумение, включително продажбата на НИС, ще бъдат уредени в отделни договори. В отговор на обвиненията на опозиционната Демократическа партия на Сърбия, която твърди, че правителството се опитва да развали договора, Цветкович заяви, че преговорите по продажбата на НИС продължават. Министърът на икономиката Младжан Динкич неотдавна съобщи, че министерството е ангажирало консултанти от “Делойт и Туш”, за да направят оценка на стойността на НИС, загатвайки, че Сърбия може да поиска по-висока цена за мажоритарния пакет от предварително обявените 400 млн. евро. Наскоро “Газпром” отхвърли възможността цената да бъде предоговорена. (Бета, B92 -18/08/08)
						080819-WMI-004-ENG
						Албания е в световния черен списък за секстрафик на деца
						ТИРАНА, Албания -- Според коалиция на организации за закрила на детето от Обединеното кралство Албания е една от държавите с най-високо равнище на секстрафика на деца. Британските медии съобщиха в неделя (17 август) данни, според които в Албания, Гана и Камбоджа се развива така наречения детски секстуризъм. Трафикантите прекарват нелегално децата от държавата на произход най-често в Обединеното кралство за сексуална експлоатация. В доклада се отправят критики към британската съдебна система за толерирането на това явление, като се подчертава, че повечето педофили са преподаватели или доброволци, които работят в приюти. В момента в Албания се водят дела за педофилия срещу британския гражданин Дейвид Браун, бивш администратор на детски център в Тирана, и срещу други двама чуждестранни граждани. (Топ Чанъл, BalkanWeb, Нетпрес - 18/08/08)

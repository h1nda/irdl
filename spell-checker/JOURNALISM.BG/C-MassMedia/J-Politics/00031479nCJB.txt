Предстои нова епоха в сръбската политика
		31/08/2009
		Лидерът на Демократическата партия на Санджак Расим Ляич заяви, че страната има нужда от "свежа политическа кръв", за да може да се справи с "трудните задачи" пред нея. 
		От Игор Йованович за Southeast European Times в Белград -- 31/08/09
 
		 
			
Расим Ляич държи снимка на Радован Караджич миналата година. [Гети Имиджис]
			Министърът на труда, заетостта и социалните въпроси Расим Ляич е на сръбската политическа сцена почти две десетилетия. Ляич е лидер на Демократическата партия на Санджак (ДПС), която се сля с Демократическата партия (ДП) на сръбския президент Борис Тадич миналата година за общите избори. 
			Неотдавна Ляич обяви плановете си за създаването на нова политическа партия, наречена Социалдемократическа партия на Сърбия. Той твърди, че новата партия ще работи за решаване на всекидневните проблеми, пред които са изправени обикновените хора. 
			Дългогодишният политик е също и ръководител на Националния съвет за сътрудничество с Хагския трибунал на Сърбия, една от най-непопулярните позиции в страната. Въпреки че е получавал многобройни заплахи, Ляич обещава да изправи военнопрестъпниците пред правосъдието. 
			Ляич неотдавна разговаря с кореспондента на SETimes Игор Йованович за ролята му по отношение на Хагския трибунал, за това как Сърбия планира да оцелее от икономическата буря и за неговата нова политическа партия. 
			
				SETimes: Сръбското правителство твърди, че е постигнат напредък по отношение на арестуването на оставащите на свобода военнопрестъпници, издирвани от Хагския трибунал - Ратко Младич и Горан Хаджич. Какво направи правителството, за да постигне този напредък и какви доказателства имате, че и двамата са все още на сръбска територия? 
			
Ляич (вдясно) разговаря с прокурора на ООН Серж Брамерц по време на съвместна пресконференция. [Гети Имиджис]
			
				Расим Ляич: Няма доказателства, че двамата бегълци се намират сега на сръбска територия. Ако разполагахме с тези доказателства, те вече щяха да бъдат екстрадирани в Хага. Ние обаче действаме с презумпцията, че те са в Сърбия. В момента никой не може да каже къде се укриват, нито дори хората от МНCБЮ. Във всеки случай ние правим всичко възможно, за да установим местонахождението им. Представители на МНCБЮ видяха, че последният доклад на главния прокурор Серж Бамерц е най-позитивният досега. 
			
				SETimes: Като министър, който отговаря за социалната политика, предвиждате ли масови работнически протести тази есен? В кой период от годината според вас икономиката на Сърбия ще се окаже под най-голямо напрежение и защо? 
			
				Ляич: Глобалната икономическа криза се отрази тежко на Сърбия. Броят на бедните се е увеличил с 60 000-70 000. Правителството прави всичко възможно, за да облекчи последствията от кризата. Разработихме пакет от социални и икономически мерки за защитата на най-бедната част от населението. Вместо демонстрации ние [правителството] предлагаме диалог със социалните партньори, а именно с работниците. Скоро ще посетя различни градове и общини в Сърбия, ще се свържем с всички компании, които имат проблеми и заедно с работниците ще търсим решение на тяхното положение. Ето защо не очаквам "гореща есен" по отношение на стачките. 
			
				SETimes: Тъй като Сърбия има по-голям от планирания бюджетен дефицит и намалено плащане на данъци, смятате ли, че това е фактор за банкрутирането на държавата? Ако Сърбия оцелее от икономическата криза, доколко здравословна ще бъде икономиката й? 
			
Расим Ляич (вторият отдясно) на среща между Сърбия и Черна гора и ЕС през 2005 г. [Гети Имиджис]
			
				Ляич: Банкрутирането на държавата не е опция. Сърбия не е сред силно задлъжнелите държави, нашият бюджетен дефицит не може да доведе до банкрутиране на държавата и някои страни в региона имат много по-голям дълг от Сърбия. С това не искам да кажа, че нашето положение е идеално, или че сме избегнали всички опасности, но съм сигурен, че ще постигнем споразумение с МВФ. 
			От друга страна правителството ще намали доста държавните разходи чрез допълнително съкращаване на държавната администрация. Държавата трябва да пъхне още по-дълбоко ръката си в собствения си джоб, за да спечели доверието на гражданите чрез спестяване, да убеди обществото, че е необходимо спестяване. 
			
				SETimes: Достатъчно стабилно ли е сръбското правителство днес, за да извърши промени в кабинета? Ако премиерът Цветкович извърши такива промени, опозиционните либералдемократи ще получат ли постове в правителството? 
			
				Ляич: Не очаквам либералдемократите да участват в правителството, защото никой от коалиционните партньори не е изразил намерение да напусне правителството засега. Съкращаването на броя на министерствата е както политически желано, така и икономически полезно. Нуждаем се от по-малобройна администрация, което ще даде нов импулс на правителството да се справи с икономическата криза. 
			
				SETimes: Вие създавате нова партия, която няма вече да е свързана само с района на Санджак. Какви ще бъдат нейните цели и приоритети? 
			
				Ляич: Тя ще се нарича Социалдемократическа партия на Сърбия и ние ще се опитаме да внесем нещо ново на политическата сцена. [Партията] предвижда нов подход към политиката, нови идеи и нови хора, които да прилагат тази политика. През последните 20 години, повече или по-малко, едни и същи хора са във властта и в опозицията на сръбската политическа сцена. Нуждаем се от "свежа кръв" за трудните задачи, които стоят пред нас.

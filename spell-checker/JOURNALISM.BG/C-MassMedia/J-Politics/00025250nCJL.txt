Управляващата и основната опозиционна партия постигнаха консенсус за вдигане на забраната за носене на забрадки
					25/01/2008
					 
						АНКАРА, Турция -- Управляващата Партия на справедливостта и развитието и опозиционната Партия на националистическото движение се договориха в четвъртък (24 януари) да работят заедно за премахване на забраната за носене на забрадки на територията на университетите. Заедно двете партии имат достатъчно гласове в парламента, за да променят членове 10 и 42 от конституцията и да премахнат забраната. В петък започват двудневни разговори между тях по техническите подробности. Вестник "Сабах" определи това като историческо политическо споразумение за Турция, макар че остава да се види реакцията на отстояващата принципите на секуларизма съдебна система. Забрадките бяха забранени в училищата и университетите през 1980 г. Много жени отказват да постъпят в университет заради забраната. (Заман, Сабах - 25/01/08; НТВ, Би Би Си, Ройтерс - 24/01/08)

Сърбия отхвърли частичното прилагане на търговското споразумение
					22/06/2009
					 
						БЕЛГРАД, Сърбия -- Сърбия отхвърли всякакво частично приложение на временното търговско споразумение с ЕС, както предложиха Холандия и Белгия миналата седмица. Сръбският заместник министър-председател Божидар Джелич настоя късно вечерта в събота (20 юни), че подобно решение ще бъде "неадекватно", и предупреди, че е опасно Сърбия да бъде поставяна в някаква алтернативна законова категория, що се отнася до прилагането на нейното Споразумение за стабилизация и асоцииране (ССА) с ЕС. Той предупреди, че такава стъпка може да забави напредъка на Сърбия към получаването на официален статут на страна, кандидатка за членство в ЕС. Амстердам настоява Сърбия първо да залови укриващия се военнопрестъпник Ратко Младич.
						Междувременно шведският посланик в Белград Кристер Брингеус каза, че все още е възможно Сърбия да внесе своята кандидатура до края на годината. Швеция поема ротационното шестмесечно председателство на ЕС на 1-ви юли. Той добави, че Стокхолм се противопоставя на всякакво частично прилагане на временното търговско споразумение. (Б92, ФоНет, Бизнис Новине - 21/06/09)

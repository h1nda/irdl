Донорите приветстват напредъка на реформите в Сърбия и Черна гора, но изразяват тревога за политическата стабилност
20/11/2003
Макар и да приветстваха напредъка на реформите в републиките, съставящи Сърбия и Черна гора, международните донори призоваха за ускоряване на реформите. Те изразиха също и тревогата си относно политическата стабилност в страната след последния неуспешен опит на Сърбия да избере президент.
(АФП, Ройтерс, Радио Б92, Световна банка, Сръбско правителство, Seerecon.org - 18/11/03)
 
 
Международните донори приветстваха досегашния напредък на реформите в Сърбия и Черна гора, но подчертаха необходимостта за ускоряване на процеса, който според тях се е забавил през последните 18 месеца. На срещата си в Брюксел (18 ноември), два дни след последния неуспешен опит на Сърбия да избере президент, донорите предупредиха също, че политическата стабилност е изключително важна за привличане на така нужните чужди инвестиции и за продължаване на реформите.
Срещата в Брюксел, съпредседателствана от Европейската комисия (ЕК) и Световната банка, събра представители на 37 страни и 14 международни организации. Нейната цел бе да направи преглед на напредъка на Сърбия и Черна гора при реализиране на програмата за икономически реформи, изложена по време на Донорската конференция през юни 2001 г.
Участниците обсъдиха докладите на членовете на делегацията на Сърбия и Черна гора за напредъка, постигнат в стабилизирането на политическата и икономическата ситуация, и за бъдещите предизвикателства, свързани с продължаване на реформите по пътя към интеграция в ЕС. Делегацията бе ръководена от министъра на външноикономическите отношения на Сърбия и Черна гора Бранко Луковац и включваше основни министри от двете републики.
Донорите похвалиха властите на страната за постигнатия напредък в реформите и потвърдиха своята готовност да подкрепят следващи усилия, насочени към ускоряване на растежа, намаляване на бедността и укрепване на силата на закона. В изявление, направено след срещата, те подчертаха също, че "реформаторските усилия трябва да се засилят, за да се гарантира изпълнението на заплануваните мащабни институционални и икономически реформи" с цел да се постигнат целите на страната за присъединяване към ЕС "и да се ускори растежа и намали бедността".
Конференцията се проведе само два дни след третия неуспешен опит на Сърбия в рамките на 13 месеца да избере президент и повече от месец преди парламентарните избори в републиката на 28 декември, и това накара донорите да изразят тревогата си относно политическата стабилност.
Като подчертаха, че "стабилната институционална рамка е ключът към подобряване на икономическото развитие и привличане на инвестиции", донорите призоваха основните участници в управлението на страната да гарантират, че реформите няма да бъдат забавени в резултат на политически промени.
"Ние всички сме разтревожени, че реформите може да се забавят поради предстоящите избори. Но това не е нужно да става" каза директорът на ЕК за Западните Балкани Райнхард Прибе, който бе съпредседател на срещата заедно с регионалния координатор за Югоизточна Европа на Световната банка, Орсалиа Каланцопулос.
Приоритетът сега е да се реформира публичният сектор, който е от основно значение за реализирането на цялостната реформа, заявиха от Световната банка, отбелязвайки, че макар и в повечето сектори да е постигнат значителен напредък, темповете на реформите си остават неравномерни в републиките, съставящи Сърбия и Черна гора.
От 2001 г. досега донорите са предоставили 3,5 милиарда евро, за да подкрепят усилията на страната за реализиране на реформите, и се очаква да предоставят до 1,1 милиарда евро през 2004 г. Тъй като конференцията се съсредоточи главно върху усвояването на вече получената чуждестранна помощ, във вторник не бяха обявени нови обещания за финансова помощ.

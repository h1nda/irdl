НАТО няма да допусне саботажи по време на преговорите за статута на Косово
					15/05/2006
					По време на посещението си в Косово миналата седмица генералният секретар на НАТО Яп де Хоп Схефер призова за компромис и предупреди, че КФОР е готов да възпре всеки, който се опита да подкопае процеса на преговорите за статута.
					От Блерта Фоничи за Southeast European Times от Прищина – 15/05/06
 
					 
						
Генералният секретар на НАТО Яп де Хоп Схефер (вляво) и командващият на КФОР генерал-лейтенант Джузепе Валото дадоха пресконференция в четвъртък (11 май) в Прищина. [Лаура Хасани]
						Генералният секретар на НАТО Яп де Хоп Схефер и членове на Североатлантическия съвет миналата седмица бяха в Косово, където разговаряха с местните власти и ЮНМИК, както и с представители на сръбската общност. Съветът е най-висшият ръководен орган на Алианса, включващ 26-те постоянни представители на НАТО, а негов председател е Де Хоп Схефер. 
						Целта на посещението е да демонстрира, че Алиансът продължава да е ангажиран с Косово и е готов да спре всеки, който се опита да подкопае процеса по определяне на окончателния статут на провинцията. "КФОР е тук и тези, които смятат да саботират процеса, не трябва да забравят, че КФОР е тук," каза Де Хоп Схефер в четвъртък (11 май) на пресконференция в Прищина. Той призова всички общности в провинцията да се подготвят за компромиси в преговорите за статута. 
						"Всички трябва да се съгласят, че компромисът е единственото решение, а международната общност ще подкрепи този процес," каза Де Хоп Схефер. Той не посочи какво решение може да бъде постигнато, като каза само, че е необходима децентрализация и изпълнение на стандартите. 
						В Косово той се срещна с президента Фатмир Сейдиу и с премиера Агим Чеку. Той посети и манастира от 14-и век в Дечани, където разговаря със сръбски представители. 
						"НАТО е тук, за да защитава всеки един косовец, [независимо дали е] от мнозинството или от малцинството," подчерта шефът на НАТО. 
						Той призова също властите в Белград да насърчат сърбите да участват в процеса по определяне на статута и дейността на институциите в Косово. 
						"Само по този начин косовските сърби ще могат да представляват интересите си в провинциалните институции. В края на този процес всеки ще има надежда за по-добро бъдеще," каза той. 
						Съветът на НАТО посети провинцията след четвъртия кръг от преките разговори във Виена между преговарящите екипи на Белград и Прищина. Както и при предишните кръгове, страните не успяха да съгласуват фундаментално различните си позиции за бъдещето на провинцията. Белград настоява за висока степен на автономия за сръбските анклави в Косово, докато албанската страна, която настоява за пълна независимост на Косово, отхвърля етническото разделение. 
						Пети кръг е насрочен за 23 май. 
						Междувременно Де Хоп Схефер каза, че мироопазващите сили на НАТО ще попречат напрежението около бъдещето на Косово да прерасне в насилие. "КФОР ще бъде тук по време на важните периоди, през които преминава Косово със започването на преговорите за статута," каза той, като добави, че НАТО ще има ангажименти в провинцията и след решаването на въпроса за статута, макар че точната роля на организацията все още не е определена.

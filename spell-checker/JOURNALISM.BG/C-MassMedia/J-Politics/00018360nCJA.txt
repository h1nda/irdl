Споразумението за разширяване на ЦЕФТА е знак за засилено регионално сътрудничество
					26/04/2006
					Когато предложението на ЕС за създаване на "Балканска зона за свободна търговия" не срещна подкрепа, регионалните лидери показаха, че могат да работят заедно, като застанаха зад алтернативна идея.
					От Кристина Чук за Southeast European Times от Загреб -- 26/04/06
 
					 
						
Основната цел на ЦЕФТА е да развива икономическите връзки между страните членки. [ЦЕФТА]
						По-рано този месец премиерите на осем балкански страни се събраха в Букурещ да подпишат съвместна декларация за разширяване на Централноевропейското споразумение за свободна търговия (ЦЕФТА), като така проправиха пътя за създаване на зона за свободна търговия в региона. Преговорите ще започнат към края на май и предложението може да влезе в сила още в началото на следващата година. 
						Разширяването на ЦЕФТА бе предложено от Хърватия като алтернатива на първоначалната идея на ЕС за създаване на т. нар. "Балканска зона за свободна търговия". Планът на Брюксел бе яростно критикуван в Хърватия, като мнозина се оплакаха, че той им напомня за бивша Югославия и ще забави развитието на Хърватия по пътя на присъединяване към ЕС, приравнявайки я с други държави, които не са напреднали толкова много в процеса. 
						Хърватският премиер Иво Санадер се опита да смекчи най-яростните критики, като в същото време предложи разширяване на ЦЕФТА като алтернатива. По силата на споразумението, постигнато този месец, ЦЕФТА ще се разшири и ще включи всички западнобалкански страни плюс Молдова. Сегашните членове България и Румъния ще се оттеглят, след като получат членство в ЕС, което се очаква през 2007 г. 
						За да се улесни разширяването, сега се променят някои от правилата на ЦЕФТА, включително необходимостта от членство в СТО и изискванията страните членки да имат институционализирани отношения с ЕС. Макар и вече да не е нужно членовете да са официални кандидати за присъединяване към ЕС, новите страни по споразумението -- Албания, Босна и Херцеговина, Молдова и Сърбия и Черна гора -- се стремят към евентуално членство. 
						От 2001 г. досега държавите в региона са сключили около 31 отделни търговски споразумения, но според много експерти те се прилагат безсистемно. Целта на разширяването на ЦЕФТА е да замени този лабиринт от споразумения и то ще се реализира по-лесно. 
						Освен това ЦЕФТА ще се модернизира чрез добавяне на нови разпоредби за хармонизиране на правилата, подобряване на процеса за решаване на спорове, обмен на услуги и защита на интелектуалната собственост. 
						Търговията в региона се е увеличила с 33 % между 2001 г., когато е била 2,7 млрд. евро, и 2004 г., когато е достигнала 3,5 млрд. евро, според данни на Европейската комисия. В същото време търговията с останалата част от света се е увеличила с 21 % -- от 30,2 млрд. евро през 2001 г. на 36,4 млрд. евро през 2004 г. 
						Търговията между страните от Югоизточна Европа и ЕС се е увеличила от 52 млрд. евро през 2001 г. на 79,8 млрд. евро през 2005 г. -- увеличение от 53 %.

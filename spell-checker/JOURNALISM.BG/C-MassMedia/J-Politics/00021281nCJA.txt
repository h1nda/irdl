Предложение за допълнителни преговори за статута на Косово
					17/01/2007
					Според някои съобщения ЕС е приел предложението на Русия сръбските и косовските албански преговарящи да се срещнат за нови преговори, след като пратеникът на ООН Марти Ахтисаари представи плана си за решение за статута на Косово.
					(ФТ, Айриш Таймс, Уошингтън Таймс, Блиц - 17/01/07; AФП, АП, ДПА, РСЕ/РС, АНА-МПА, Интерфакс, РИА Новости, Бета, Б92 - 16/01/07)
 
					 
						
Сръбският премиер Воислав Кощуница (вдясно) посреща във вторник (16 януари) гръцкия си колега Костас Караманлис в Белград. [Гети Имиджис]
						Брюксел прие предложението на Русия за нов кръг от преговори за статута между Белград и Прищина, предаде АФП във вторник (16 януари). Най-вероятно кръгът ще започне през март. 
						Позовавайки се на анонимни длъжностни лица, информационната агенция посочи, че ЕС иска да бъде отделено повече време за дискусии, за да се предотврати евентуално вето от страна на Русия, когато Съветът за сигурност гласува окончателния статут на Косово. 
						"Важно е Русия да участва колкото е възможно повече, макар и това да не означава непременно възможно най-всестранно, но искаме да бъде чуто нейното мнение и да бъде постигнато споразумение," заяви пред АФП дипломат от ЕС, пожелал анонимност. 
						Русия е една от петте постоянни членки на 15-членния Съвет за сигурност. В понеделник русият президент Владимир Путин заяви, че страната му ще блокира всяко решение за окончателния статут на Косово, което е неприемливо за Белград. 
						Подчертавайки, че се противопоставя на всяко наложено решение, Москва подкрепи също сръбските власти, които заявиха, че са необходими допълнителни преговори, за да бъде постигнат компромис. 
						"Решението може да бъде постигнато само чрез преговори и то трябва да бъде приемливо както за косовските власти, така и за косовските граждани и за Белград," заяви на пресконференция във вторник в Москва външният министър на Русия Сергей Лавров."Неможе да има наложено решение по въпроса за статута на Косово." 
						Подобен коментар направи и гръцкият премиер Костас Караманлис, който бе на посещение в Белград във вторник. Гърция подкрепя "решение, което да е приемливо" както за Белград, така и за Прищина," заяви той. "Важно е и двете страни да намерят най-доброто решение." 
						Преките преговори между екипите на косовските албанци и на Сърбия, организирани от специалния пратеник на ООН Марти Ахтисаари и водени от неговия заместник Алберт Рохан, започнаха през февруари 2006 г. във Виена. Процесът обаче бе прекратен през октомври. 
						След осеммесечни преговори Белград и Прищина останаха на силно отдалечени позиции за статута, както и за децентртализацията, културното наследство и по други въпроси. 
						След като виенските преговори не се увенчаха със споразумение, Ахтисаари бе призован през ноември да изготви проектоплан за бъдещето на Косово. Очаква се бившият финландски президент да представи плана си на шестчленната Контактна група, в която участват Великобритания, Франция, Германия, Италия, Русия и Съединените щати, след парламентарните избори в Сърбия в неделя. Очакванията са Ахтисаари да препоръча някаква форма на независимост под надзор за Косово. 
						За да се превърне в международно признато споразумение обаче, планът трябва да бъде одобрен от Съвета за сигурност. 
						В свое изказване от вторник в Прищина косовският премиер Агим Чеку настоя, че повече преговори за статута няма да има. Той заяви, че Прищина ще изчака предложението на Ахтисаари и ще се опита да го съгласува с волята на косовския народ. 
						Сърбия няма причини да се противопоставя на независимостта на Косово, защото това е решение, което ще донесе стабилност, каза Чеку. Той добави, че косовските институции са демонстрирали воля да гарантират правата, достойнството и сигурността на сърбите в провинцията.

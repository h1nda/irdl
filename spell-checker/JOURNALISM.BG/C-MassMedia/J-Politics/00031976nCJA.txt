Йоханис е номиниран за нов румънски министър-председател
					14/10/2009
					Правителството на малцинството бе първото през последните 20 години, свалено след вот на недоверие в парламента.
					От Паул Чокою за Southeast European Times от Букурещ – 14/10/09
 
					 
						
Румънският премиер Емил Бок (в средата), министърът на туризма Елена Удря (в средата, вляво) и министърът на икономиката Адриян Видяну (вдясно) присъстват във вторник (13 октомври) на вота на недоверие в парламента. [Гети Имиджис]
						Социалдемократическата партия (СДП), Националлибералната партия (НЛП) и Демократичният съюз на унгарците (ДСУР) -- всички досега в опозиция -- се договориха във вторник (13 октомври) да номинират Клаус Йоханис, кмет на Сибиу и лидер на Германския демократичен форум, за министър-председател. 
						Трите партии, които свалиха настоящия кабинет след вот на недоверие по-рано същия ден, официално ще уведомят президента Траян Бъсеску за своето решение. 
						СДП, НЛП и ДСУР се договориха също, че следващият кабинет ще бъде сформиран изключително от технократи и че ще насочи вниманието си основно към портфейлите на външните работи и правосъдието. 
						Източници от "Медиафакс" съобщиха, че трите партии са решили да не подписват споразумение за сформиране на коалиция в подкрепа на новия кабинет, което значи, че той ще се смята за временно решение, водещо най-вероятно към предсрочни общи избори, след като минат президентските избори на 22 ноември. 
						Съгласно конституцията обаче Бъсеску има правото да пренебрегне номинацията, независимо от факта, че трите партии имат достатъчно места в парламента, за да подкрепят кабинета. 
						Някои спекулират, че Бъсеску ще номинира премиера Емил Бок. 
						Общо 254 депутати гласуваха за предложението за недоверие, а 174 гласуваха против него. Това е първото правителство след 1990 г., свалено с вот на недоверие, предложен от опозицията. 
						"Загубихме една битка, но не и войната. Правителството падна, защото депутатите не искат да загубят своите пенсии и привилегии", каза Бок, имайки предвид неотдавнашен законопроект за намаляване на преференциалните пенсии и заплати с цел свиване на публичните разходи. 
						 "С всичките тези политически боричкания Румъния в крайна сметка губи два месеца от борбата си срещу рецесията. Правителство от технократи, създадено за 45 дни, ще запази несигурността и ще държи далече чуждестранните инвеститори, а тези, които вече са стъпили на нашия пазар, ще бъдат по-предпазливи," каза Силвиу Серджиу, старши политически редактор в местния всекидневник "Евениментул Зилеи", за SETimes. 
						"На политическо равнище кризата нанася тежък удар на Бъсеску, който на практика губи контрола си върху управлението точно преди президентските избори, което е крайно неблагоприятно," добави Серджиу.

Хърватският президент Месич се противопоставя на изпращането на нови военни части в Афганистан
					22/11/2006
					Хърватският президент Стипе Месич и мнозинството от опозиционните партии в парламента се противопоставят на изпращането на допълнителни военни части в Афганистан за участие в мисията на Межуднародните сили за поддържане на сигурността (ИСАФ). 
					От Наташа Радич за Southeast European Times от Загреб -- 22/11/06
 
					 
						
Хърватският президент Стипе Месич се противопоставя на изпращането на допълнителни части в Афганистан. [Гети Имиджис]
						От февруари 2003 г. Хърватия е част от Международните сили за поддържане на сигурността (ИСАФ) в Афганистан, които помагат на властите в разкъсваната от войни страна и помагат за обезпечаването на сигурността в Кабул и околните райони. От началото на мисията броят на хърватските военни се е увеличил. Заедно с последния контингент от 69 военнослужещи, които бяха изпратени през юни, те наброяват общо 150 души. Съществува обаче непрекъсната нужда от нови военни части. 
						По време на септемврийската среща на външните министри от НАТО в Порторож, Словения, бе отправено искане към Хърватия да удвои своите сили в рамките на ИСАФ. Президентът Стипе Месич обаче, както и мнозинството от опозиционните партии, отхвърлят идеята. Очаква се парламентът да гласува за плана до края на годината. 
						Съветниците на президента заявяват, че основната причина за безпокойство е липсата на достатъчно време за екипиране и обучение на военните за тази опасна полева мисия. Същият проблем бе изтъкнат, когато властите бяха запитани за готовността си да изпратят части на военната полиция в Ливан. 
						Допълнително объркване създава и неотдавнашната промяна в разполагането на хърватския контингент в Афганистан. През септември част от контингента бе преместен от сравнително безопасния Север в смутния Юг, близо до град Кандахар. Градът е център на дейността на талибаните и особено опасно място. 
						Властите в Хърватия са решили да проведат разследване, за да установят защо и при какви обстоятелства е била променена дислокацията на хърватския контингент. Всеки инцидент, в който са замесени хърватски военни в Афганистан, повдига дебати и въпроси у дома. От началото на хърватската мисия през 2003 г. хърватските военни са участвали в четири въоръжени инцидента в Афганистан. До този момент всички инциденти са завършили с незначителни наранявания. 
						ИСАФ се състоят от над 18000 военни, с участието на 37 страни. Броят на войниците от всяка страна се променя редовно поради ротацията на частите. 
						Силите на ИСАФ осигуряват патрулиране в различните полицейски райони и са групирани под три командвания: северното командване в Мазар-е-Шариф, западното в Херат и южното в Кандахар. Хърватските сили служат под командването на северния район.

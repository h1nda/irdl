Санадер е убеден, че Хърватия може да завърши преговорите за членство с ЕС до 2008 г.; Барбасо призовава за реформи
					15/11/2005
					Хърватският премиер Иво Санадер изглеждаше в понеделник уверен, че страната му е в състояние да приключи преговорите за присъединяване с ЕС до началото на 2008 г. Официален представител на ЕС обаче окачестви надеждите на Загреб за присъединяване към съюза през 2009 г. като "твърде амбициозни".
					(АФП -- 11/11/05 - 14/11/05; ХИНA -- 10/11/05 - 14/11/05; Европейска комисия, EurActiv)
 
					 
						
"Убеден съм, че сме готови, че можем да обърнем страницата след социалистическата икономическа система и за да се освободим от последиците от войната, водим процес на политическо помирение и подкрепяме участието на националните малцинства," каза премиерът Иво Санадер. [AФП] 
						Хърватският премиер Иво Санадер изрази увереност, че страната му ще успее да завърши присъединителните преговори с ЕС до началото на 2008 г. Хърватия, която започна преговорите си за членство с Брюксел едва в началото на октомври, се надява да влезе в съюза през 2009 г. 
						"Убеден съм, че ще съумеем да приключим (преговорите) до края на 2007 г. или началото на 2008 г.", цитира АФП думите на Санадер от интервю, публикувано във в. Фигаро в понеделник (14 ноември). "Убеден съм, че сме готови, че можем да обърнем страницата след социалистическата икономическа система и за да се освободим от последиците от войната, водим процес на политическо помирение и подкрепяме участието на националните малцинства." 
						Правата на малцинствата, наред с реформите в правосъдието, борбата с корупцията и завръщането на бежанците, са някои от политическите критерии, които Хърватия трябва да изпълни, за да получи право да се присъедини към ЕС. 
						Миналата седмица Европейската комисия (ЕК) публикува своя годишен доклад за напредъка на Хърватия по пътя на присъединяването, където основно внимание бе отделено на политическото и икономическото развитие на страната през последните 12 месеца, както и на способността й да приеме и прилага европейското законодателство. Макар и да отбелязва напредъка, постигнат от Хърватия във всички тези области, документът също така посочва нуждата от по-нататъшни усилия. 
						ЕК подчерта още, че Загреб трябва да продължи да оказва пълно сътрудничество на Международния наказателен съд за бивша Югославия (МНСБЮ) и че последният останал на свобода обвиняем във военни престъпления, хърватският генерал в оставка Анте Готовина, "трябва да бъде открит, арестуван и прехвърлен в Хага". 
						Що се отнася до икономическите критерии, които Хърватия трябва да изпълни, за да се присъедини към ЕС, в доклада от миналата седмица се очертават макроикономическите и структурни проблеми, които биха могли да осуетят перспективите на страната за силен растеж. "Трябва да продължи напредъкът на структурните реформи и по-нататъшната приватизация и преструктуриране на предприятията," се казва в доклада. "Много от предвидените мерки трябва да бъдат приложени без отлагане." 
						Предвид натоварения дневен ред, който Хърватия трябва да следва по пътя си към членство в ЕС, високопоставен представител на ЕК призова миналата седмица властите да се съсредоточат върху прилагането на необходимите реформи. 
						"Дошло е време за реформи," каза в петък Фабрицио Барбасо, директор на Генерална дирекция "Разширяване" на ЕК, към края на двудневното си посещение в Хърватия. "Възможно е времената да станат трудни, тъй като и реформите не са леки," добави той, като предупреди, че напредъкът към членство в ЕС може да бъде забавен заради опасенията от корупция. 
						Той изказа скептицизъм относно шансовете на Хърватия да изпълни своята цел за влизане в ЕС през 2009 г. 
						"Мисля, че целта да стане пълноправен член (на ЕС) през 2009 г., е твърде амбициозна," каза Барбасо в коментар, публикуван в хърватския ежедневник Нови лист в неделя. "Ако всичко мине добре, по оптимистични прогнози до 2009 г. ще завършат преговорите (за членство), " каза той. Трябва да се предвиди и допълнително време за процедурите, свързани с подписването и ратифицирането на бъдещия договор за присъединяване на Хърватия с ЕС.

Хърватският президент ще направи историческо посещение в Сърбия-Черна Гора
09/09/2003
Еднодневното посещение на Стипе Месич в Белград в сряда ще бъде първото по рода си на хърватски държавен глава след като страната обяви своята независимост от бивша Югославия през 1991 година.
(Електроник телеграф - 09/09/03; Ройтърс, ХИНА, Southeast Europe Online - 08/09/03; Танюг-- 05/09/03 - 08/09/03)
 
 
Стипе Месич ще пристигне в Белград в сряда (10 септември) и ще стане първият хърватски президент, посетил Сърбия-Черна Гора след като страната му обяви независимостта си от бивша Югославия през 1991 година.
С еднодневното си посещение Месич цели "да създаде по-добър климат за уреждане на откритите въпроси между двете държави", цитира хърватската информационна агенция ХИНА думите на Томислав Кар, представител на президентската администрация, по време на брифинг за журналисти в Загреб в понеделник.
Евроатлантическата интеграция, регионалното сътрудничество и двустранните отношения се очаква да бъдат основните теми в дневния ред на Месич. Предвижда се той да проведе разговори с президента на Сърбия-Черна Гора Светозар Марович, с председателя на Парламента на държавния съюз Драголюб Мичунович, с изпълняващия длъжността президент на Сърбия Наташа Мичич и със сръбския премиер Зоран Живкович.
Сред другите вероятни теми ще бъдат по-нататъшната либерализация на визовите режими на двете страни, завръщането на бежанците и издирването на безследно изчезнали в периода 1991-1995 година по време на войната, отнела живота на 20,000 души.
Двете страни установиха дипломатически отношения през 1996 година. Отношенията обаче се затоплиха едва когато реформистки правителства дойдоха на власт и в Загреб, и в Белград през 2,000 година.
В понеделник външният министър на Сърбия-Черна Гора Горан Свиланович отбеляза, че през последните години е търсено решение на няколко въпроса, включително пенсиите, визите и най-вече на спора около полуостров Превлака. Белград желае да изгради добри отношения със Загреб, каза Свиланович, като добави, че всички въпроси, които могат да се решат в интерес на гражданите на двете страни, ще бъдат обсъдени.
Месич заяви в събота, че има добра воля както в Сърбия-Черна Гора, така и в Хърватия за решаване на всички открити проблеми.
Хърватия и Сърбия-Черна Гора се стремят към интеграция в евроатлантическите структури. За постигането на тази цел и двете страни ще трябва да удовлетворят ключови изискания, включително сътрудничество с Трибунала на ООН за военните престъпления, напредък по въпроса със завръщането на бежанците, както и засилено регионално сътрудничество.
Хърватия е подала молба за членство в ЕС през февруари и се надява да започне преговори за присъединяване преди края на следващата година.
Месич бе последният ротационен президент на бивша Югославия. Той напусна поста, когато Хърватия обяви независимост през 1991 година. Девет години по-късно той стана президент.
Миналия октомври Месич бе първият държавен глава, който даде показания на процеса срещу бившия президент на Югославия Слободан Милошевич в Хага. Той определи обвиняемия като войнолюбец, който е искал да създаде Велика Сърбия за сметка на другите републики в рамките на бивша Югославия и на техните народи.

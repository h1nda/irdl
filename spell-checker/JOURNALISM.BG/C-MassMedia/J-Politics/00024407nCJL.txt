Албанският министър-председател потвърди решимостта си за борба с организираната престъпност
					31/10/2007
					 
						ТИРАНА, Албания -- Във вторник (30 октомври) албанският министър-председател Сали Бериша призова мнозинството в парламента към сътрудничество с опозицията в подготовката на реформите в избирателната и съдебната система, които той смята за решаващи за кандидатурите на Албания за членство в НАТО и ЕС. На конференция на посланиците на ЕС в Тирана Бериша потвърди също своята решимост за борба с организираната престъпност и корупцията. Той обеща, че подмяната на личните карти на албанските граждани ще приключи в най-скоро време. 
						Други новини -- Албанският заместник министър-председател Газменд Окета каза във вторник, че интеграцията на страната в НАТО е главен приоритет в Националната стратегия за развитие и интеграция. Той посочи реформите в тази насока в отбраната на страната, като обясни, че бюджетът на този сектор през 2008 г. ще се увеличи с 2 % и че се очаква числеността на албанските войски в Афганистан да нарасне. (Шекули, Коха Йоне - 31/10/07; Топ-Ченъл, Уебсайт на министър-председателя на Албания, Balkanweb - 30/10/07)

Нова фондация се стреми да промени политическия пейзаж в Албания 
					24/10/2007
					Очевидно в отговор на вълненията в партията лидерът на Албанската социалистическа партия Еди Рама създаде нова фондация. Целта на инициативата е да се привлече обществена подкрепа за Социалистическата партия и да се насърчи участието в политическия процес.
					От Маньола Хала за Southeast European Times от Тирана – 24/10/07 
 
					 
						
Лидерът на АСП Еди Рама създаде ФКС миналия месец. [Гети Имиджис]
						По рано този месец лидерът на Албанската социалистическа партия (АСП) Еди Рама се срещна в Брюксел с официални представители на ЕС в опит да увеличи подкрепата за ратифицирането на Споразумението за стабилизация и асоцииране с ЕС. Той искаше също да популяризира своята фондация "Кемал Стафа" (ФКС), която бе създадена към края на септември. 
						Целта на фондацията е да се увеличи общественото участие в политическия процес, за да се доближи страната до западните практики и се помогне за утвърждаване на демокрацията в Албания. 
						Създаването на фондацията отразява стремежа на Рама да доближи партията до нейната база. АСП е изправена пред вътрешни проблеми и Рама се опитва да се пребори с опитите на своя предшественик, бившия премиер Фатос Нано, да си възвърне контрола в пратията. Създаването на ФКС е в отговор на новата инициатива на Нано - Движението за солидарност, което бе основано само преди няколко дни. 
						Носеща името на учредителя на Албанската комунистическа партия и лидер на младежката й секция, Кемал Стафа, ФКС ще служи като платформа за информация и изследвания на социалдемокрацията. 
						"В едно трудно време Кемал Стафа бе носител на духа на свободата, реформите и модернизацията, който отразява ценностите, от които се нуждае днешната политика," каза ръководителят на фондацията Саймир Тахири. "Затова решихме да наречем фондацията на негово име." 
						Според Тахири ФКС ще бъде мост между партията и гражданите. "Подобни политически структури на левите политически партии в Европа ни послужиха за пример," каза той. 
						Фондацията ще има и консултативен съвет, който ще включва сегашни и бивши политически лидери. Бившият албански президент Реджеп Мейдани ще бъде председател на съвета. 
						ФКС ще организира проекти, програми и управленски алтернативи в сътрудничество с граждани и независими експерти. Дейностите й ще включват социологически проучвания, проучвания за измерване на ефективността на АСП, аналитични и научни изследвания с цел обогатяване на политиката и управленските практики. 
						Фондацията планира също да помогне за модернизацията на АСП чрез укрепване на комуникационните канали с гражданите и групите по интереси. Според Тахири тя ще работи за засилване на административните и политическите възможности на партията. 
						"Ние ще лобираме за идеята създаването на подобни фондации в други партии … да се финансира от държавата. Работим и за осигуряване на финансиране от страна на нашите партньори," каза ръководителят на фондацията. 
						Макар да е тясно свързана със социалистите, ФКС е независима структура и мисията й е да помогне за насърчаване на гражданското участие изобщо. "Това е просто една политическа фондация - не политическа група - в която всеки албанец може да намери себе си чрез участие и ангажиране," каза Тахири.

Българската партия ГЕРБ предложи споразумение за сътрудничество в дясното пространство 
					05/12/2007
					Най-популярната в момента партия в България, ГЕРБ на Бойко Борисов, призова в понеделник за широка дясноцентристка коалиция.
					(Монитор - 04/12/07; Агенция София нюз, Медиапул, Дневник, Всеки Ден, ГЕРБ - 03/12/07) 
 
					 
						
Партията ГЕРБ на софийския кмет Бойко Борисов (в средата) предложи в понеделник (3 декември) да си сътрудничи с българските формации, членуващи в Европейската народна партия. [Агенция София фото]
						"Граждани за европейско развитие на България" (ГЕРБ) призова в понеделник (3 декември) за споразумение, което би могло да послужи за основа на широка дясноцентристка управляваща коалиция след следващите парламентарни избори. 
						Партията, водена от кмета на София Бойко Борисов, обяви, че кани четирите организации, членуващи в Европейската народна партия (ЕНП) - Съюза на демократичните сили (СДС), "Демократи за силна България" (ДСБ), Съюза на свободните демократи и Българския земеделски народен съюз - както и Вътрешната македонска революционна организация (ВМРО) на разговори за споразумение за сътрудничество. 
						Основана преди една година, ГЕРБ в момента е най-популярната партия в България. Тя спечели най-голям брой гласове на неотдавнашните местни избори и на изборите за членове на Европейския парламент (ЕП) по-рано тази година. 
						Неотдавнашно проучване на софийската агенция "Алфа Рисърч" сочи, че подкрепата за партията се е увеличила с близо 4 % от септември насам и през ноември е достигнала 26 %. Българската социалистическа партия (БСП), водещ член на настоящата тристранна управляваща коалиция, е на второ място с подкрепа от малко над 18 %, а най-популярната сред партиите в българското фрагментирано дясно пространство, СДС, събира едва 1,9 % подкрепа. 
						В понеделник ГЕРБ обяви, че ще покани останалите пет десни формации да подпишат декларация за бъдещо сътрудничество по време на тазседмичното двудневно посещение на представители на ЕНП в София, сред които ще бъде и нейният председател Вилфрид Мартенс. 
						ГЕРБ, чиито представители в ЕП вече са приети като индивидуални членове на най-голямата транснационална политическа партия в Европа, се надява скоро да стане член на организацията. 
						В декларация, публикувана на първата й годишнина в понеделник, ГЕРБ призова за нов "десен проект" и модерен стил в политиката, посветен на борбата с корупцията и гарантирането на законов ред за всички граждани и на всички равнища на управление. 
						"ГЕРБ смята постиженията си до момента за успех на дясното движение в България," се казва в изявлението. 
						Предложеното споразумение ще служи като гаранция пред ЕНП, че нито една от партиите, които го подпишат, няма да влиза в коалиция с организации, които не са част от дясното политическо пространство, каза Борисов, чиято партия призовава за предсрочни парламентарни избори напролет. 
						СДС и ДСБ не изглеждаха ентусиазирани от предложението на ГЕРБ, но заявиха, че скоро ще обсъдят идеята. Според някои съобщения има по-голяма вероятност СДС да обмисли стъпки в тази посока, ако предложеното споразумение почива на конкретни програмни документи. 
						Само представителите на земеделската партия изглеждаха готови да се присъединят към предложената инициатива.

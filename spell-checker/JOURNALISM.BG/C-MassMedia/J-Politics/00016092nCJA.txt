Македонските опозиционни партии недоволстват от начина, по който правителството се справи с въоръжен конфликт
					29/09/2005
					Въоръжена банда, която в продължение на месеци бе окупирала село в района на Скопие, най-накрая сложи оръжие, но мнозина предполагат, че това е станало в резултат на споразумение. Макар че правителството успя да се справи с кризата, опозиционните партии и дори президентът Бранко Цървенковски отправиха критики към това, което те определиха като "лош прецедент".
					От Зоран Николовски за Southeast European Times от Скопие – 09/29/05
 
					 
						
Жител на село Кондово наблюдава политиците, които пристигат в селото, след като Агим Красничи и въоръженият му отряд напуснаха района. [АФП]
						Миналата седмица правителството на македонския премиер Владо Бучковски оцеля след вот на недоверие. Освен че критикуваха икономическата политика на ръководената от социалдемократите администрация и я обвиниха за забавянето на членството в НАТО, опозиционните партии насочиха нападките си и към начина, по който правителството неордавна се справи с въоръжен конфликт в Кондово, село в Община Скопие, което в продължение на месеци бе зона, недостъпна за полицията. 
						Кризата бе решена през август, когато Агим Красничи, несъмненият лидер на 80-имата въоръжени мъже, окупирали селото, се съгласи да сложи оръжие и по-късно се яви пред съдия. Съдията обаче отмени всички национални и международни заповеди за арестуването му -- постъпка, която не само разгневи опозицията, но дори предизвика и критика от страна на президента Бранко Цървенковски, бивш ръководител на партията, оглавявана в момента от Бучковски. 
						"Като се имат предвид сериозността и броят на престъпните действия, в които са обвинени Красничи и членове на отряда му," каза Цървенковски, "трябва да кажа, че както действията на прокуратурата, така и решението на съдията с право не само привлякоха вниманието на обществеността, но и предизвикаха съмнения, недоволство, тревога, затова този случай трябва да се изясни." 
						Красничи и отрядът му на два пъти окупираха Кондово -- първо между юли и декември 2004 г., и по-късно между февруари и август тази година. Чрез медиите Красничи заплаши да обстрелва Скопие с артилерия, а хората му отвлякоха и пребиха четирима полицаи. От септември 2004 г. непрекъснато бяха издавани заповеди за арестуването му за незаконно притежаване на оръжие, отвличане на хора и кражби. 
						След като Красничи и хората му напуснаха района, полицията откри таен оръжеен склад, в който според съобщенията е имало миномети и снаряди, ракетна установка, тежки картечници, автоматични оръжия, гранатомети и гранати, бомби, мини и боеприпаси. 
						Макар че правителството си спечели похвали за мирното решаване на кризата, то бе обвинено, че е създало лош прецедент, като е водило преговори с въоръжени престъпници. Според опозиционните партии оттеглянето на Красничи е резултат от политическа сделка между социалдемократите и партньора им в управляващата коалиция, етническият Албански демократически съюз за интеграция. 
						Те твърдят също, че полицията е ескортирала Красничи до съда в тайна операция, след като му е обещала амнистия, а съдията е отменил заповедите за арест под политически натиск. 
						"Владо Бучковски изпрати мрачно послание до гражданите," каза Александър Бичиклиски, говорител на опозиционната ВМРО-ДПМНЕ. "И в бъдеще може да се окупират села и да се стига до споразумения, като правителството седи на масата за преговори." 
						Цървенковски изрази подобни възражения. "В Македония или ще има господство на закона, или няма да има. Или законите ще важат за всички, или ще поощрим беззаконието," е казал той, цитиран от Македонската информационна агенция. 
						Правителството отхвърли нападките на опозицията, като отрече да е имало сделка за амнистия или че правителството се е намесило за отменянето на съдебните заповеди. Срещу Красничи все още има повдигнати обвинения и той ще отговаря за тях пред съда, твърдят властите. 
						В същото време правителството защитава решението си да не организира широкомащабна полицейска операция с възможни жертви за изгонването на Красничи от селото. 
						Политическите средства за решаване на проблеми, застрашаващи сигурността, няма да се избягват и в бъдеще, каза Бучковски.

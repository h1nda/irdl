Джуканович отхвърли предположенията, че смята да се оттегли от черногорската политика 
					25/08/2006
					 
						ПОДГОРИЦА, Черна гора -- В четвъртък (24 август) премиерът Мило Джуканович отхвърли предположенията, че смята да се оттегли от политиката. Лидерът на управляващата Демократическа партия каза, че в момента е насочил усилията си за постигане на победа на изборите през септември и че е много рано да обсъжда плановете си за след изборите. 
						Също в четвъртък правителството прие предложението на Международния комитет по стандартизация, според което Черна гора ще се обозначава с националния код ME и с трибуквения международен код MNE. Тези кодове ще се използват в черногорските лични карти и паспорти, а MNE вероятно ще се използва като национален Интернет домейн. На същото заседание кабинетът одобри проектоплан за действие в борбата срещу корупцията и организираната престъпност, стратегически приоритет с оглед на стремежите на Черна гора за интеграция в ЕС. (Танюг, Бета, Макфакс - 24/08/06)

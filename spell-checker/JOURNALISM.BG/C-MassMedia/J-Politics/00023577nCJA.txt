Гърция ще проведе предсрочни парламентарни избори през септември
					17/08/2007
					Управляващата гръцка партия "Нова демокрация" се надява да спечели втори мандат на предсрочните парламентарни избори на 16 септември. 
					(AНA-МПA, Ройтерс, AП, ДПA, Би Би Си - 16/08/07; Катимерини - 14/08/07; Ангъс Рийд Глобъл Монитор - 12/07/07)
 
					 
						
Гръцкият премиер Костас Караманлис. [Гети Имиджис]
						Около шест месеца преди края на четиригодишния мандат на правителството му гръцкият премиер Костас Караманлис поиска в петък (17 август) провеждане на предсрочни парламентарни избори на 16 септември. 
						След седмици спекулации говорителят на правителството Теодорос Русопулос каза в четвъртък, че премиерът ще поиска предсрочни избори и разпускане на парламента на среща с президента Каролос Папуляс на следващия ден. 
						"Правителството напълно отговорно иска от гръцкия народ да вземе решение за бъдещето на страната, като отново ни се довери и ни даде втори силен мандат за още четири години," каза говорителят. "От 2004 г. досега страната върви стабилно напред. Реформите започнаха и вече дават плодове. Трябва да се направи още много." 
						След като бе в опозиция повече от десет години, консервативната партия на Караманлис "Нова демокрация" (НД) дойде на власт след парламентарните избори през март 2004 г., на които спечели категорична победа над Общогръцкото социалистическо движение (ПАСОК). 
						НД спечели похвалите на ЕС за това, че намали бюджетния дефицит и реализира серия от необходими икономически и социални реформи, някои от които бяха доста болезнени. Няколко скандала обаче, както и мнението на част от обществото, че НД не е изпълнила предизборните си обещания, навредиха на популярността на партията в страната. Някои критикуваха правителството и за действията му при овладяване на множеството горски пожари, които засегнаха страната това лято. Последните социологически проучвания показаха, че НД е фактически наравно с ПАСОК, като преднината й се е стопила до статистически незначителните 2 процентни пункта. 
						"Гърците виждат, че правата им са орязани, заплатите им са по-малки, а очакванията им са разбити," е казал говорителят на ПАСОК Петрос Ефтимиу в четвъртък, цитиран от "Ройтерс". 
						Социалистите на Георгиос Папандреу, които обвиняват консерваторите в корупция и некомпетентност, настояват за преждевременни избори от месеци. 
						Папандреу каза, че партията му е готова за изпитанието следващия месец и изрази увереност, че тя ще спечели. "Аз очаквам победа," каза той пред репортери. Представители на правителството обещават по-нататъшни реформи, ако НД отново спечели изборите следващия месец. 
						В обръщение по телевизията в петък Караманлис посочи финализирането на останалите законодателни мерки и конституционните промени като основните причини да поиска втори мандат. 
						"Твърдо вярвам, че гражданите искат да продължат промените и реформите с нова сила и с нови темпове," каза той на последното заседание на кабинета, което се проведе преди срещата му с Папуляс. 
						В четвъртък някои анализатори казаха, че извънредните избори трябва да се проведат възможно най-скоро. Те заявиха, че това ще даде нов тласък на процеса на реформи, който се забави през последните месеци заради спекулациите във връзка с датата на изборите. 
						"Мисля, че правителството смята, че трябва да открие нов фронт на реформи и този период на интензивни спекулации, кога да се проведат изборите реално, доведе до застой," каза наблюдателят Джон Лулис за АП. "Реформите могат да се развиват динамично единствено чрез нов популярен мандат. (Караманлис) е твърдо убеден, той вярва, че може да постигне достатъчно мнозинство в парламента, и е решен да постигне това."

Сръбската СПП внесе предложение за поправки в конституцията
					14/01/2011
					 
						БЕЛГРАД, Сърбия -- Най-голямата опозиционна партия, Сръбска прогресивна партия (СПП), внесе в четвъртък (13 януари) петиция в парламента за промяна на конституцията. Петицията предлага намаляване на броя на депутатите наполовина, на 125 души, заяви лидерът на СПП Томислав Николич, и предвижда съкращаване на броя на министрите от сегашните 24 на не повече от 15. СПП иска още да елиминира поста държавен секретар. Според Николич тези реформи биха спестили на държавата приблизително 18,5 млн. евро годишно. Над 304 000 души са подписали петицията в подкрепа на измененията, добави той. Следващите цели на СПП ще бъдат реформата на системата за обществените поръчки, намаляването на броя на държавните агенции и намаляването на броя на политическите партии до два силни блока.
						Заместник-председателят на Демократическата партия (ДП) Йелена Триван отхвърля предложените конституционни промени, заявявайки, че подобен ход изисква най-напред сериозен анализ и широк обществен дебат. Триван отрече също и наличието на сътрудничество между ДС и СПП за създаване на двублокова политическа система. Сръбската демократическа партия и Либералдемократическата партия също се противопоставят на инициативата на СПП. (Б92, Танюг, Радио Свободна Европа, РТС - 13/01/11)

Лене и Ахтисаари са в Косово, за да настояват за изпълнение на стандартите и споразумение за децентрализацията
					23/08/2006
					Косовските лидери трябва да покажат решимостта си за изграждане на многоетническо общество и да направят отстъпки по отношение на правата на малцинствата, каза пратеникът на ЕС за Косово Щефан Лене преди посещение на пратеника на ООН Марти Ахтисаари.
					От Блерта Фоничи за Southeast European Times от Прищина – 23/08/06
 
					 
						
Специалният пратеник на ЕС Щефан Лене пристигна в Прищина във вторник (22 август). [Архив]
						Специалният пратеник на ЕС за Косово, Щефан Лене, пристигна в Прищина във вторник (22 август), за да призове лидерите да постигнат по-голям напредък в изпълнението на определените от ООН стандарти. "Изпълнението на стандартите е ключът към определянето на окончателния статут," каза той. 
						Той разговаря с президента на Косово Фатмир Сейдиу и с лидера на Алианса за бъдещето на Косово, бившия премиер Рамуш Харадинай. На тези срещи не бяха допуснати репортери. 
						След разговори с лидера на Демократическата партия Хашим Тачи обаче Лене говори пред местните медии. "Лидерите на Косово трябва да продължат усилията си да установят диалог с косовските малцинства и ясно да им покажат, че Косово е решено да изгради многоетническо общество," каза той. 
						Пратеникът на ООН Марти Ахтисаари, който се очаква в Прищина в сряда, ще настоява Косово да направи по-щедро предложение по правата на малцинствата, каза Лене. Посещението идва в момент на засилени опити за постигане на решение по децентрализацията, като косовски представители заседават с четири екипа експерти на ООН, за да изгладят най-спорните въпроси. 
						Ахтисаари ще донесе "ясни послания" за преговарящия екип на Косово, добави той, като определи като много важно посещението на пратеника на ООН. Процесът на определяне на окончателния статут на Косово е в последната си фаза, каза той. 
						От своя страна Тачи подчерта, че ангажиментът с ЕС е особено важен, особено с приключването на процеса за определяне на статута. 
						"Ние сме заинтересовани да намерим решение тази година. Наистина сме заинтересовани да ускорим този процес. Аз вярвам, че всички задължения, които ние, косовската страна, имаме, ще бъдат завършени навреме и точно. Така ще спечелим уважението на косовските граждани и на международната общност," каза Тачи.

Черна гора търси посредничеството на ЕС за изработване на новата конституция със Сърбия
15/11/2002
 
ПОДГОРИЦА, Черна гора, Югославия -- Миодраг Вукович, съпредседател на комитета, който изготвя проекта на конституцията на бъдещата държава на Сърбия и Черна гора, заяви в четвъртък (14 ноември), че задълбочаващите се спорове могат да се решат само с посредничеството на ЕС. Той настоя съюзът да посочи ясно, че е недоволен от начина, по който някои членове на конституционната комисия подхождат към проблeма. По-рано през седмицата разговорите отново стигнаха до задънена улица.
В други новини, в четвъртък, югославският парламент прие декларация за защита интересите на Югославия при определяне на границите с Хърватска в региона Бока Которска, като поиска ООН да продължи мандата на мироопазващите сили в Превлака с още шест месеца. Само преди един ден, президентът на Черна гора Мило Джуканович настоя Черна гора и Хърватска да преговарят по въпроса без посредничеството на Белград. (Tанюг - 14/11/02)

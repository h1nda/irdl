Словения може да блокира закриването на глава от преговорите на Хърватия с ЕС
					11/06/2010
					 
						ЛЮБЛЯНА, Словения -- Министерството на външните работи съобщи, че Словения може да попречи на Хърватия да затвори глава „Конкуренция” от преговорите за присъединяване към ЕС заради „Нова Люблянска Банка“ (НЛБ). Говорителят на министерството Милан Балажиц обясни в четвъртък (10 юни), че НЛБ няма разрешение да извършва дейност в Хърватия и това според Балажиц възпрепятства свободното движение на капитали. Централната банка блокира нейния достъп, докато бившата „Люблянска Банка“ (ЛБ) не уреди задълженията си към хърватските граждани. НЛБ е създадена като отделна организация с решение на словенския парламент от 1994 г., докато всички неуредени задължения са останали в ЛБ. Хърватия все още не е отворила глава „Конкуренция”. (Пословни Дневник, ХРТ, СТА, Нова ТВ - 10/06/10)

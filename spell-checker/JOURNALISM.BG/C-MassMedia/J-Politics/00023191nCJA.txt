Фрийд призова за ограничен срок на преговорите за Косово
					11/07/2007
					Косово ще получи независимост "по един или друг начин", заяви пред сръбски официални представители американският помощник държавен секретар Даниел Фрийд. Междувременно международни дипломати продължиха да работят по нова проекторезолюция за статута на провинцията.
					От Блерта Фоничи-Кабаши за Southeast European Times от Прищина – 11/07/07 
 
					 
						
Американският помощник държавен секретар по европейските и евроазиатските въпроси Даниел Фрийд (вляво) и косовският президент Фатмир Сейдиу дадоха пресконференция след срещата си в Прищина в понеделник (9 юли). [Гети Имиджис] 
						Косово безспорно ще получи независимост и би било по-добре, ако преходът към новия му статут бъде спокоен, каза във вторник (10 юли) високопоставен американски дипломат след среща със сръбския премиер Воислав Кощуница. 
						"Това ще се случи по един или друг начин ... Нашето виждане е, че трябва да стане по най-спокойния възможен начин", каза американският помощник държавен секретар Даниел Фрийд, определяйки перспективата за суверенно Косово като "обективна действителност". Това, каза той, е последица от конфликта през 1998-1999 г. и вече няма връщане назад. 
						Фрийд каза още, че на косовските и сръбските преговарящи ще бъде даден срок от още 120 дена да се опитат да постигнат споразумение за бъдещето на провинцията. След това няма да има повече отлагания. 
						По-рано американският дипломат бе в Прищина за разговори с местните лидери. Той потвърди, че ще се проведат "преговори за ограничен период от време", но че окончателният резултат ще бъде независимост. 
						Запитан за неотдавнашната среща между американския президент Джордж Буш и руския президент Владимир Путин, Фрийд каза, че те не са обсъждали подробно косовския въпрос. 
						Вашингтон обаче, добави той, ще продължи да ангажира Москва в диалога с надеждата да убеди Русия да подкрепи новата резолюция на ООН. Той потвърди също така, че преговарящият екип на Косово ще отпътува за Вашингтон по-късно този месец за среща с американския държавен секретар Кондолиза Райс. 
						Косовският президент Фатмир Сейдиу каза, че макар и независимостта да не подлежи на договаряне, неговата страна е готова да участва в по-нататъшни преговори. 
						"Както казахме по-рано, ние няма да преговаряме за независимостта на Косово. Но за нас е важно да играем конструктивна роля в преговорите с цел по-скорошно завършване на процеса." 
						В Белград сръбски официални представители заявиха пред Фрийд, че и те са готови за нови преговори, стига независимостта да не се поставя като предварително определна цел. 
						Междувременно дипломати в Ню Йорк продължиха усилията си за изготвяне на нова резолюция, която да бъде представена в Съвета за сигурност на ООН преди края на седмицата. По неофициални съобщения Съединените щати и техните европейски съюзници ще се опитат да превъзмогнат възраженията на Русия, като включат клауза за автоматично обявяване на независимост за Косово, в случай че новите преговори не се увенчаят със споразумение. 
						Западните съюзници искат Белград и Прищина да проведат сериозни преговори без предварително определени цели, каза пред репортери италианският представител в ООН Марчело Спатафора. 
						Във вторник генералният секретар на ООН Бан Ки Мун се срещна в Брюксел с върховния представител на ЕС по въпросите на сигурността Хавиер Солана, за да обсъди застоя по косовския въпрос. На пресконференция по-късно Бан призова всички страни да се въздържат от "преждевременни и едностранни" действия, които според него само ще донесат повече усложнения. 
						Бан призна, че ООН сега е застрашена от "безизходица" по въпроса за Косово, и предупреди, че забавянето на процеса за статута може да доведе до нови прояви на насилие и да има отрицателни последици върху целия регион. 
						От своя страна Солана заяви, че ЕС е готов да изпрати мисия в Косово, но най-напред се нуждае от резолюция на Съвета за сигурност.

Косово отново постигна споразумение с МВФ
					10/03/2012
					Ново споразумение между МВФ и Косово последва положителната оценка за фискалните цели на страната. 
					От Линда Карадаку за Southeast European Times в Прищина - 10/03/12 
 
					 
						
В оценката си МВФ твърди, че инфлацията в Косово е "намаляла". [Ройтерс]
						МВФ и Косово постигнаха предварително споразумение за икономическа програма, която ще бъде подкрепена с 20-месечно стендбай споразумение за 107 милиона евро. 
						Споразумението, постигнато на 5 март, ще бъде гласувано от Изпълнителния борд на МВФ в края на април. 
						Споразумението бе постигнато след посещението в Косово на заместник-началника на отдел в МВФ Йоханес Виеганд за втора окончателна оценка на Наблюдаваната от службите икономическа програма (НСП). 
						Виеганд каза, че осъществяването на НСП, която е неофициално споразумение с МВФ за наблюдение на осъществяваната от властите икономическа програма, като цяло е задоволително. 
						"Значителни резултати са постигнати по отношение на фискалните цели, като общият дефицит за 2011 г. е 1,8% в сравнение с прогнозната цел от 2,9%. Повечето структурни условия също са изпълнени, като важен напредък е постигнат във финансовия сектор. Със закъснение е изпълнено структурното условие за формиране на работни групи за отпускане на възможни добавки за ветераните от войните и бившите политически затворници", каза той. 
						Виеганд добави, че икономиката на Косово "продължава да издържа доста успешно на финансовите трусове в еврозоната. Реалният ръст на БВП през 2011 г. се оценява на 5%". Виеганд обаче каза, че "възможното влошаване на условията на пазара на труда в страните от Централна Европа, където живее по-голямата част от косовската диаспора, може да повлияе негативно върху преките чуждестранни инвестиции и паричните преводи." 
						"В резултат на това мисията ревизира ръста през 2012 г. на 3,8%. Инфлацията намалява в съответствие с развитието на глобалните стокови пазари", каза той. 
						Според МВФ ключови програмни задачи включват продължаваща фискална консолидация, която започна с програмата за наблюдение, "насочена към устойчив бюджет след две години" и дългосрочна фискална политика, "вероятно чрез въвеждане на законни задължителни фискални правила". 
						Сред ключовите задачи са "повишаването на бюджетното планиране и изпълнението му, включително чрез внимателно преценяване на инициативите за разходи и по-нататъшно подобряване на устойчивостта на стрес във финансовия сектор, включително отпускането на ресурси за централната банка за осигуряване на спешна помощ за ликвидност на банките, ако се наложи". 
						Мухарем Шахини, говорител за Министерството на финансите на Косово каза за SETimes, че оценката на МВФ на споразумението за НСП като цяло е позитивна. "Подобна оценка отваря пътя за преговори за споразумение за АМБ, което предлага достъп до финансиране от тази институция", каза Шахини. 
						"Условията за стендбай споразумнието бяха уговорени според сценария за разумни икономически прогнози от МВФ, който взема предвид потенциалното въздействие на събитията в еврозоната", каза той. 
						Това споразумение с МВФ отстрани проблемите, които Косово имаше с Фонда миналата година, когато правителството на премиера Хашим Тачи реши да увеличи значително заплатите в държавния сектор. 
						Увеличението в държавния сектор за учители и държавни служители достигна от 30% до 50%, при което заплатите в държавния сектор от 311 милиона евро през 2010 г. достигнаха 383 милиона евро през 2011 г., съобщи "Болкън Инсайт". Бюджетът на Косово през 2011 г. бе 1 264 милиона евро.

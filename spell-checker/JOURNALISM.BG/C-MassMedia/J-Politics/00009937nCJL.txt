Според Европейския парламент провалът на реформите може да застраши плановете на Румъния за членство в ЕС
24/02/2004
Членовете на Европейския парламент предупредиха Букурещ, че плановете на страната за влизане в ЕС през 2007 г. могат да бъдат застрашени, ако демократичните и политически реформи не се осъществят пълноценно. Те препоръчаха стратегията на Румъния за присъединяване да се "преориентира".
(ФТ, EUpolitix - 20/02/04; AФП, Европейски парламент, EurоActiv, EUobserver, Медиафакс, Ромпрес - 19/02/04)
 
 
"Присъединяването на Румъния към ЕС през 2007 г. е невъзможно, ако не се осъществят пълноценно истински реформи," каза Ема Никълсън, докладчик на Европейския парламента за Румъния. [АФП]
Членовете на Европейския парламент (ЕП) разкритикуваха Румъния за липсата на напредък при осъществяване на демократичните и политическите реформи, предупреждавайки Букурещ, че неспособността да се ускори процесът може да застраши плановете на страната за интеграция в ЕС. В доклад, одобрен от парламентарната Комисия по външна политика на 19 февруари, се препоръчва преговорите на Румъния за членство в ЕС да се "преориентират".
Румъния се стреми да финализира преговорите си за членство в ЕС до края на 2004 г. и да се присъедини към Съюза заедно с България през 2007 г. Досега страната е затворила 21 от общо 30 преговорни глави.
В доклад обаче, подготвен от холандския член на ЕП Ари Остландер и от баронеса Ема Никълсън, докладчик на ЕП за Румъния - се изразява загриженост, че постигането на тези цели може да се окаже невъзможно, предвид сериозните трудности, пред които е изправена страната при изпълнението на политическите критерии за членство в ЕС и при прилагането на реформите в няколко области.
"Присъединяването на Румъния към ЕС през 2007 г. е невъзможно, ако не се осъществят пълноценно истински реформи," каза Никълсън, след като членовете на Комисията по външна политика гласуваха в подкрепа на доклада. Характеризирайки документа като " много твърд" британският член на ЕП каза, че " той дава индикация черно на бяло за това, какво Румъния все още трябва да направи, като списъкът е дълъг."
В документа се призовават властите да предприемат по-твърди мерки за изкореняване на корупцията, особено на политическо равнище, както и да се съсредоточат върху установяване на върховенството на закона чрез отделяне на съдебната власт от политиката. В него също така се призовава за пълно прилагане на мерките за гарантиране свободата на медиите, като се изразява особено безпокойство относно неотдавнашни случаи на тормоз и сплашване на журналисти. Освен това, членовете на ЕП призоваха Румъния да прекрати малтретирането на хора в полицейските участъци и да признае правата на семействата, засегнати от мораториума върху осиновяванията.
Румъния бе подложена на критика от представители на ЕС миналия месец, нарушавайки забраната върху осиновявания от чужбина, наложена през 2001 г. под силния натиск на Никълсън и други представители на ЕС. След писмо на комисаря на ЕС по разширяването Гюнтер Ферхойген до премиера Адриан Настасе по този въпроси Букурещ призна, че в нарушение на мораториума страната е изпратила 105 деца в Италия за осиновяване.
В доклада също така се препоръчва "преориентация" на предприсъединителните преговори на Румъния с ЕС, смекчавайки езика на предходна версия на доклада, в която се призоваваше към "суспендиране" на преговорите, докато изискванията на ЕС не бъдат напълно удовлетворени. Приетият миналата седмица документ призовава също така Европейската комисия да наблюдава отблизо прилагането на законодателството на ЕС, което Румъния вече е приела, особено в сферата на правосъдието и вътрешните работи. В съобщение за медиите се посочва, че според Европейския парламент това трябва да бъде придружено с ясни жалони на напредъка, периоди на постоянни прегледи на постигнатото и помощ в борбата срещу корупцията. "Румънското правителство трябва открито да признае, че присъединяването през 2007 г. въобще не е гарантирано," каза Никълсън.
626-членният Европейски парламент се очаква да гласува по доклада в началото на март. Макар че препоръките на ЧЕП не са юридически обвързващи, парламентът е институцията, която ще има окончателната дума по присъединяването на Румъния.

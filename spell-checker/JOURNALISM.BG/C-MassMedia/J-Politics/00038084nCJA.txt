Фискалната амнистия: добра държавна политика или предизборен трик?
					07/04/2011
					Изборът на момент за новото предложение на албанското правителство озадачава.
					От Йонилда Кочи за Southeast European Times от Тирана -- 07/04/11
 
					 
						
Продължаващата политическа криза парализира работата на парламента. [Ройтерс] 
						Малко повече от месец преди местните избори на 8 май албанското правителство предлага амнистия за онези, които са изостанали с плащането на задължителните данъци и такси. Законопроектът предвижда опрощаване на глобите за лицата и фирмите, а също така предвижда преоценка на цените на имотите и рекапитализиране на активите. 
						Прокарването му обаче може да се окаже тежка политическа задача. Тъй като одобряването на някои клаузи изисква мнозинство от 3/5 в парламента, правителството трябва да постигне споразумение със социалистическата опозиция. 
						Законодателният процес в Албания е блокиран от около две години поради продължаващ спор относно последните общи избори. Важни закони трябваше да бъдат замразени заради безизходното положение. 
						"Приканвам опозицията да гласува закона като доказателство за волята й да действа в най-добрия интерес на страната," каза премиерът Сали Бериша, призовавайки за сътрудничество. Социалистическият лидер Еди Рама обаче вече изрази съмнения. 
						"Социалистическата партия няма нищо против данъчната амнистия по принцип, но само ако тя е сериозен процес, а не амнистия за легализиране на средства за корупция, наркотици и незаконен трафик," каза Рама пред журналисти. 
						По законопроекта се предвижда лицата, включително емигрантите, да легализират активите си, като заплатят данък от 3 %. Недвижимите имоти да се преоценят чрез данък от 1 %, значително намаление в сравнение с данъка от 10 %, налаган на недвижимите имоти след продажба. 
						Малкият бизнес би получил опрощение за неплатени данъци за социално осигуряване. На големите фирми също биха били опростени неплатените данъци, глоби и лихви. Фирмите биха получили възможността да рекапитализират своите активи. 
						Най-спорните клаузи включват опрощаване на неплатените сметки за ток - сума, изчислявана на 270 млн. евро - заедно с 50 % от неплатените митнически налози върху вносни автомобили. 
						Директорът на Световната банка за Албания, Ксения Лвовски, посъветва правителството да внимава. 
						"Данъчната амнистия не бива да отправя посланието, че лицата и фирмите могат да правят грешки, да нарушават закона и да не бъдат наказвани," каза Лвовски на среща с медиите. "За да се избегне това, правителството трябва да вземе мерки за избягване на повтарянето на подобно поведение, а ако това се случи, да има последствия." 
						Икономистите и експертите са съгласни, че тя не трябва да се прилага само за печелене на точки пред избирателите. 
						"Най-спорният аспект е изборът на политическия момент," каза в интервю бившият министър на икономиката Анастас Анджели. "Не само че има риск това да се превърне в инструмент на предизборната кампания, но то би могло да се прилага и в политически контекст." 
						Арбен Ахметай, депутат социалист, нарече инициативата "просто предизборен балон". 
						"Тази мярка не би освободила активи за страната. От техническа гледна точка има сериозни въпроси [относно] успешното прилагане, " каза той. 
						Бизнес асоциациите обаче подкрепят инициативата. 
						"Активите, освободени от данъчната амнистия, ще отразят пълния потенциал на нашите фирми пред международните им партньори, който сега не е изцяло видим," каза Николин Яка, ръководител на Търговската камара в Тирана. 
						Данъчната амнистия не се обсъжда за първи път в Албания. Преди няколко години финансовият министър Ридван Боде обяви, че данъчната амнистия би освободила около 3-4 милиарда евро, а според проучване на Търговската камара биха се освободили 4,5 млрд. евро. 
						 Независими експерти, цитирани от списание "Монитор", прогнозират рекордно освобождаване на капитал в размер на 10 милиарда евро, ако бъде приложена данъчната амнистия.

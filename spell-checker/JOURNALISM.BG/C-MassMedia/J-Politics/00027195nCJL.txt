Македонският парламент одобри новото правителство
					27/07/2008
					 
						СКОПИЕ, Македония -- Депутатите одобриха в събота (26 юли) новото правителство, ръководено от премиера Никола Груевски, който обеща да ускори реформите, които ще помогнат на страната да се присъедини към ЕС. Партията на Груевски ВМРО-ДПМНЕ спечели убедителна победа на предсрочните избори на 1 юни, придобивайки мнозинство в 12-местния парламент. След това бе сформирана коалиция с етническия Албански демократически съюз за интеграция. 
						Членовете на другата главна етническа албанска партия, Демократическа партия на албанците (ДПА) както и опозиционният Социалдемократически съюз на Македония (СДСМ) не присъстваха на заседанието в събота, тъй като те бойкотират работата на парламента. СДСМ напусна преди около десет дни след арестуването на един от неговите лидери Зоран Заев за предполагаеми връзки с организираната престъпност. ДПА също отказа да участва в заседанието на парламента поради съмнения в легитимността на изборните резултати в области, населени главно с албанци.
						Други новини - Председателят на Европейската комисия (ЕК) Жозе Мануел Барозу е изпратил писмо до Груевски в петък, в което пише, че ЕК не може да се меси по въпроси, свързани с това, което Скопие описва като македонско малцинство в Гърция. Груевски също е поискал от ЕК да помогне на Скопие в усилията му да накара Гърция да признае малцинството, което според Атина не съществува. (Maкфакс, MИА, AФП, Вечер, Нафтемпорики - 26/07/08)

Бизнес: Турция и Италия подписаха споразумение за високоскоростен транспорт
					19/12/2008
					Турция и Италия подписаха транспортен меморандум. Още в деловите новини: рейтинговата агенция "Муудис" посочи Румъния, Хърватия, България и Турция сред страните, които са най-уязвими от икономическата криза.
					 
						
[Гети Имиджис]
						
						Турция и Италия подписаха в събота (13 декември) меморандум за разбирателство в областта на високоскоростните железопътни услуги. По силата на споразумението двете страни ще обменят информация за извършването, инфраструктурата и поддържането на железопътни услуги и обучението на персонал. 
						*** 
						Международната рейтингова агенция "Муудис" е включила Румъния, Хърватия, България и Турция сред страните, които са най-уязвими от настоящата икономическа криза, се казва в неин доклад, огласен в понеделник (15 декември). Възможно е върху рейтинга на включените в списъка страни да бъде оказан натиск. В доклада се разглеждат променящите се перспективи за развиващите се пазарни икономики, дължащи се на финансовата криза, която вече започна да оказва отражение върху тях. 
						*** 
						Световната банка одобри във вторник (16 декември) заем от 342,8 млн. евро за Турция. Заемът има за цел да подкрепи програмата на турското правителство за правни, институционални и структурни реформи за насърчаване на растежа и създаване на работни места. 
						*** 
						Световната финансова криза е засегнала производството на стомана в Албания, съобщиха медиите в сряда (17 декември). Единственият производител на стомана в Албания, турската компания “Курум”, съобщи, че е започнала да изнася продукцията си под производствената цена, за да запази позициите си на регионалния пазар. 
						*** 
						
						Турската банка “Зираат Банкасъ” започва да извършва дейност в Атина и Гюмюрджина (Комотини), Гърция, съобщи Анадолската информационна агенция на 11 декември. Гръцките клонове на банката ще предлагат потребителски кредити и ще предоставят на турските и гръцките бизнесмени различни услуги във връзка с износа и вноса, се казва в съобщението. 
						*** 
						Американската енергийна компания Ей И Ес възнамерява да инвестира 270 млн. евро в нов вятърен парк в България. Правителството официално подписа договора за проекта във вторник (16 декември), когато Ей И Ес оповести своите инвестиционни планове. Вятърният парк ще бъде с капацитет от 516 MW. 
						*** 
						
						Турската “Търкиш Еърлайнс” официално придоби 49 % от националния превозвач на “Федерация Босна и Херцеговина" (ФБиХ) "БХ Еърлайнс", съобщи в сряда (17 декември) пресофиса на правителството на ФБиХ. Правителството е одобрило всички документи, свързани с приключването на приватизационната сделка. След продажбата, съобщава правителството, неговото участие ще бъде 50,93 %. Инженеринговото дружество “Енергоинвест” е придобило 0,07 %. 
						*** 
						Местни служители поеха от ЮНМИК Митническата служба в Косово в петък (12 декември). ЮЛЕКС, мисията под ръководството на ЕС, ще контролира работата и ще изпълнява консултативна роля. ЮНМИК управляваше Митническата служба от 1999 г. 
						
						(Различни източници 12/12/08-19/12/08)

Дипломатически дневник: Сръбският президент Тадич се срещна с папата
					17/11/2009
					Сръбският президент Борис Тадич посети Италия. Още в дипломатическите новини: Хърватия обещава да продължи да подкрепя интеграционните усилия на Македония; Румъния и Молдова се стремят да възобновят отношенията си.
					 
						
Сръбският президент Тадич (вляво) се срещна с папа Бенедикт XVI. [Гети Имиджис]
						
						Сръбският президент Борис Тадич каза в събота (14 ноември), че е получил подкрепата на Ватикана за интеграцията на Белград в ЕС и целостта и суверенитета на Сърбия над Косово. Той направи изявлението си след разговор с папа Бенедикт XVI. Тадич добави, че той и папата са били единодушни, че интеграцията на Западните Балкани в ЕС до 2014 г. е реалистична. 
						*** 
						
						Турският външен министър Ахмет Давутоглу каза в неделя (15 ноември), че страната му гледа с оптимизъм на предстоящото испанско председателство на ЕС, което започва на 1 януари. По време на среща с неговия испански колега Мигел Анхел Моратинос двамата обсъдиха двустранните връзки и свързаното с ЕС сътрудничество. 
						*** 
						Премиерът в оставка на Румъния Емил Бок заяви в петък (13 ноември), че подписването на споразумение за трансграничния трафик с Молдова е сигнал за възстановяване на връзките между двете съседки. След среща с молдовския си колега Влад Филат Бок каза, че това бележи възобновяването на икономическите, културните и дипломатическите отношения. 
						*** 
						
						Хърватия ще постигне своята първостепенна цел да се присъедини към ЕС и ще насърчи останалите страни в региона да последват примера й, каза в петък (13 ноември) в Рим хърватският президент Стипе Месич по време на среща с италианския си колега Джорджо Наполитано. Наполитано изрази подкрепа за кандидатурата на Загреб за членство в ЕС и за интеграцията на другите страни от региона. 
						 *** 
						Италианският премиер Силвио Берлускони изрази в петък (13 ноември) подкрепа за кандидатурата на Сърбия за членство в ЕС. "Бихме искали отново да подчертаем желанието си да видим Сърбия като партньор и член на ЕС," каза пред репортери Берлускони по време на обща пресконференция със сръбския президент Борис Тадич в Рим. Той добави, че сръбското членство би спомогнало за укрепване на регионалната стабилност. 
						*** 
						
						Хърватия ще продължи да подкрепя кандидатурите на Македония за членство в ЕС и НАТО, каза на 10 ноември хърватският министър-председател Ядранка Косор след разговори с македонския си колега Никола Груевски в Скопие. Груевски подчерта, че натрупаният от Хърватия опит е важен за страната му. Двамата премиери бяха единодушни, че двустранните отношения са добри, но биха могли да бъдат още по-близки. 
						*** 
						Германия поддържа деблокирането на временното търговско споразумение на Сърбия с ЕС и ще разговаря с европейските си партньори, които все още му се противопоставят, каза в понеделник (16 ноември) канцлерът Ангела Меркел след разговори със сръбския президент Борис Тадич. Белград трябва да се кандидатира за членство в ЕС едва след като споразумението влезе в сила, добави Меркел. Споразумението, част от Споразумението за стабилизация и асоцииране (ССА) на Сърбия с ЕС, е замразено, докато не бъде преценено, че Белград оказва пълно сътрудничество на Трибунала на ООН за военни престъпения. 
						*** 
						Словенският външен министър Самуел Збогар каза в понеделник (16 ноември), че Босна и Херцеговина е изпълнила всички условия за либерализиране на визите. След среща с политически лидери той ги призова да се споразумеят за конституционните промени, които ще направят страната по-добре работеща и ще й дадат възможност да ускори процеса на интеграцията си в ЕС. Збогар се срещна и с върховния представител Валентин Инцко. 
						
						(Различни източници – 10/11/09-17/11/09)

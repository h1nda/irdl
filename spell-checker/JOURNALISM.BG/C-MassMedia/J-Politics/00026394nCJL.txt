Сърбите гласуват за парламент
					11/05/2008
					 
						БЕЛГРАД, Сърбия -- Сърбите се отправиха към избирателните секции в неделя (11 май), за да изберат следващия си парламент в изборите, които могат да се превърнат в референдум за бъдещото присъединяване на Сърбия към ЕС. Резултатите от последното проучване показват, че националистическата Сръбска радикална партия има подкрепата на около 35% от всички сърби, които имат право да гласуват, следвана от проевропейския алианс около президента Борис Тадич с около 34 %.
						Избирателните секции бяха отворени в 7 ч. сутринта местно време и ще бъдат затворени в 8 ч. вечерта. Местните избори ще се проведат паралелно с парламентарните включително в общините с преимуществено сръбско население в Косово.
						Преди изборите правителството одобри два ключови документа на заседание в петък. Първият е Споразумението за стабилизация и асоцииране, подписано с ЕС. Отиващият си премиер Воислав Кощуница и членовете на кабинета от неговия алианс Сръбска демократическа партия-Нова Сърбия, напуснаха заседанието, отказвайки да подпишат споразумението. Те се върнаха по-късно, за да подкрепят втория документ, енергийно споразумение с Русия. То бе прието единодушно. (Taнюг, ИТАР-TAСС, Би Би Си, Синхуа, Блумбърг, AФП, Блиц - 09/05/08)

Хърватският президент Йосипович обсъжда възможностите за референдум в РС
					21/02/2010
					 
						САРАЕВО, Босна и Херцеговина (БиХ) -- Новият президент на Хърватия Иво Йосипович заяви в интервю за "Ютарни Лист" в петък (19 февруари), че евентуален референдум за независимостта на босненските сърби няма да повлияе върху сегашната структура на съседна БиХ. Република Сръбска (РС) не може да промени едностранно сегашното положение, заяви Йосипович и добави, че дори ако босненските сърби проведат референдум, той няма да има абсолютно никакви юридически последствия. По-рано този месец парламентът на РС прие закон, който позволява на гражданите да провеждат референдуми по национални въпроси. 
						От своя страна премиерът на РС Милорад Додик заяви, че най-късно през юли ще бъде проведен референдум. Той многократно заплашва, че ще се проведе референдум за независимостта на РС. (AФП, Ютарни Лист - 20/02/10; Taнюг, Б92 - 19/02/10)

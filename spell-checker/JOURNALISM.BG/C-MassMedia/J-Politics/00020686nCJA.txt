ООН предлага стъпки за възобновяване на преговорите за Кипър
					20/11/2006
					Лидерите на общностите на кипърските гърци и кипърските турци приветстваха нова инициатива на ООН, която може да доведе до възобновяване на мирните преговори за Кипър догодина.
					(Търкиш Дейли Нюз, Файненшъл Мирър - 20/11/06; Кипърска информационна агенция - 19/11/06; Сайпръс Мейл, Заман, Катимерини, Търкиш Дейли Нюз - 18/11/06; AП - 17/11/06)
 
					 
						
Генералният секретар на ООН Кофи Анан (вдясно) и лидерът на кипърските турци Мехмет Али Талят се срещнаха в понеделник (20 ноември) в Службата на ООН в Женева, за да обсъдят кипърския въпрос. [Гети Имиджис]
						ООН изпрати писмо до лидерите на общностите на кипърските гърци и кипърските турци, в което им предлага серия от практически мерки с цел възобновяване на преговорите за обединението на Кипър преди края на март 2007 г. 
						Президентът на кипърските гърци Тасос Пападопулос каза в неделя (19 ноември), че е реагирал положително на документа, изпратен три дни преди това от помощник генералния секретар на ООН по политическите въпроси Ибрахим Гамбари. 
						Според съобщенията писмото от три страници препоръчва стъпки за по-бързо прилагане на споразумението, постигнато от Пападопулос и лидера на кипърските турци Мехмет Али Талят през юли, по което досега няма голям напредък. 
						По силата на споразумението от 8 юли, сключено с посредничеството на Гамбари, двете страни трябваше да започнат преговори на две нива по основни и практически ежедневни въпроси като първа стъпка към възобновяването на мирните преговори за Кипър. 
						Последната международна инициатива за прекратяване на близо 30-годишното разделение на средиземноморския остров се провали през април 2004 г., когато кипърските гърци категорично отхвърлиха плана за обединяване на Кипър, предложен от генералния секретар на ООН Кофи Анан. Макар че мнозинството от кипърските турци одобриха предложението, само международно признатата южна част на острова под гръцко управление в крайна сметка се присъедини към ЕС през май същата година. 
						"Като изразявам искрената си благодарност към вас за лидерството, гъвкавостта и куража, които показахте при постигането на споразумението от 8 юли, бих искал да посоча, че оттогава изминаха повече от четири месеца," се казва в писмото на Гамбари, цитирано от "Сайпръс Мейл". 
						Първата стъпка, предложена от него, е работните групи от експерти, натоварени с обсъждането на важни политически въпроси, и техническите комисии, които ще обсъждат практически ежедневни въпроси, да започнат да изготвят списък с темите за обсъждане. 
						Седем дни, след като групите започнат работа, и при условие че те изпълнят първоначалните си задачи, трябва да се проведе среща между Пападопулос и Талят, предлага Гамбари. След това двамата лидери трябва да се срещат поне веднъж на всеки четири седмици, за да правят оценка на постигнатия напредък. 
						Ако се постигне задоволителен напредък, генералният секретар на ООН може да реши да възобнови официалните преговори, се казва в писмото. 
						Говорителят на кипърските турци Хасан Ерджакиджа каза в петък, че кипърските турци приветстват новата инициатива на Гамбари. 
						Междувременно в понеделник Талят се срещна в Женева с Анан. След срещата оттеглящият се от поста генерален секретар на ООН каза пред репортери, че иска да види "действия и от двете страни, за да се затвори пропастта между думи и дела". 
						От своя страна Талят каза, че се надява кипърските гърци и турци да възобновят "в близко бъдеще пълноценните преговори" за обединяването на острова. 
						"Ние ще действаме с цялата си добра воля," каза той. "Съвсем искрени сме, наистина желаем обединението на острова и ще направим всичко по силите си."

Опозицията на Черна гора не успя да спечели изборите
					24/05/2010
					Въпреки че най-накрая опозицията се обедини срещу Мило Джуканович и неговата ДПС, опозиционните партии в Черна гора не успяха да победят на изборите, докато СДП се оказа в завидна роля в столицата.
					От Неделко Рудович за Southeast European Times в Подгорица -- 24/05/10
 
					 
						
В Черна гора бяха проведени местни избори в неделя (23 май). [Гети Имиджис]
						Управляващата партия в Черна гора, Демократическата партия на социалистите (ДПС), спечели в повечето общини на местните избори в неделя (23 май). В Подгорица обаче тя няма да може да сформира собствено управление. Вместо това трябва да търси подкрепа от Социалдемократическата партия (СДП), ръководена от Ранко Кривокапич. Според предварителните резултати коалицията, ръководена от ДПС ще има 28 места в градския съвет на Подгорица; обединената опозиция ще има 24 места, докато СДП ще има пет места. 
						Опозиционните партии се надяваха на поврат в местните избори, след като най-накрая създадоха обединен фронт. Но въпреки това партията на премиера Мило Джуканович ДПС постигна абсолютна победа в седем от общо 14 общини, в които се проведоха избори - Бар, Даниловград, Савник, Забляк, Беране, Биело Поле и Розайе. 
						В други пет тя трябва да сформира коалиция. Освен в Подгорица на ДПС й е необходим съюз със СДП в Улчини и Андриевица и с малки етнически албански партии и граждански групи в Плав и Коласин. 
						Опозицията срещу ДПС само успя да регистрира победа в Плевла и Плузине. Тя все още има мнозинство в Голубовци, част от Подгорица със собствена общинска управа. 
						Междувременно СДП на Кривокапич сега се оказва в завидна роля. 
						"Ние ще работим за интересите на всички граждани и след изборите отново ще се допитаме до гражданите, защото градът [Подгорица] им принадлежи. Гражданите ще определят какви ще бъдат окончателните приоритети при сформиране на коалиция с потенциални партньори за бъдещото управление на града", каза пред журналисти заместник-председателят на партията Вуица Лазович. 
						"СДП е единственият истински победител на изборите в Подгорица", каза анализаторът Милош Бесич. "Очевидно е, че избирателите на партията са млади интелектуалци, прогресивен електорат. Победата на ДПС е относителна." 
						Според Бесич изборите са били провал за опозицията. "Те бяха обединени, бяха сериозна коалиция, общо 12 партии, но не успяха да застрашат победата на ДПС", каза той. 
						Междувременно опозиционните лидери отказват да признаят резултатите в Подгорица поради онова, което те твърдят, че е "значителен брой жалби" по отношение на изборния процес. 
						Те твърдят, че са били регистрирани множество нередности, като гласуване на едни и същи гласоподаватели в няколко избирателни секции и фалшифициране на избирателните списъци. 
						Междувременно опозицията ухажва СДП. Провеждат се преговори за възможна коалиция в столицата. 
						 "Те могат да решат дали желаят това статукво и за кой ли пореден път след големите думи да се върнат и да прегърнат отново ДПС, Мило Джуканович и [сегашния кмет Миомир Мугоса], или да тръгнат с нас," заяви лидерът на опозицията Небойша Медоевич.

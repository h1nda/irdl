Няма обрат в преговорите за Косово
					03/09/2007
					Делегацията на Прищина потвърди искането си за независимост, а сръбската страна изложи предложението си за широка автономия. И двете страни бяха единодушни, че разделянето не е опция.
					От Игор Йованович за Southeast European Times в Белград – 03/09/07
 
					 
						
Пратеникът на ЕС Волфганг Ишингер (в средата), американският дипломат Франк Уиснър (вдясно) и руският пратеник Александър Ботсан-Харченко на пресконференция след последния кръг от преговорите за Косово във Виена в четвъртък (30 август). [Гети Имиджис]
						Последният кръг от преговорите за Косово, проведени в четвъртък (30 август) във Виена, приключиха без голям напредък към намиране на решение. Двете страни обаче бяха единодушни, че разделянето на провинцията не е опция. 
						Делегацията на косовските албанци остана твърдо на позицията си за пълна независимост от Сърбия, докато сръбските представители отново предложиха широка автономия като алтернатива. 
						 "Ние смятаме, че те разбират нашата позиция", заяви премиерът на Косово Агим Чеку след завръщането си в Прищина. "Ние не трябва да преговаряме за независимост, защото този въпрос не подлежи на преговори." 
						Всекидневникът "Вечерне Новости" обаче съобщи, че международните посредници са изслушали "много внимателно" предложението на Белград за автономия. Според всекидневника, "тройката" ЕС-Русия-САЩ е получила по-подробно обяснение на предложението, с очертаване на въпроси като граничния контрол и структурирането на военните сили в провинцията. 
						Белград и Прищина също са на различни позиции по отношение на въпроса кога трябва да приключат преговорите и дали това ще бъдат последните преговори. Косовските албанци поддържат твърдото мнение, че 10 декември трябва да отбележи края на процеса без по-нататъшни отлагания след тази дата. 
						 За разлика от тях сръбският главен преговарящ Слободан Самарджич заяви, че не е реалистично да се очаква решение на проблема със статута дотогава. Западните страни скоро ще разберат, че крайният срок не може да бъде спазен, заяви той, и че дискусиите ще продължат. 
						Подобни забележки направи и външният министър Вук Йеремич. В интервю за всекидневника "Вечерне Новости" той подчерта ,че Сърбия и Русия подкрепят идеята за процес без краен срок. 
						Дори Сърбия да продължи да държи на своята позиция обаче високопоставени служители там допускат, че косовските албанци може едностранно да обявят независимост, ако сегашните преговори не доведат до споразумение. 
						На открито заседание на правителството премиерът Воислав Кощуница заяви, че Сърбия с помощта на Русия е успяла да "отстрани опасността" от приемане на резолюция от Съвета за сигурност на ООН на основата на плана на бившия пратеник на ООН Марти Ахтисаари за наблюдавана независимост. Той добави обаче, че все още съществува опасността "албанските сепаратисти" да направят своя собствена декларация до края на годината. 
						Ако това стане, заяви Кощуница, Сърбия ще вземе мерки срещу всяка страна, която признае хода на Прищина. 
						 "Ако някой ви навреди, вие трябва да реагирате като също причините някакви щети. Така запазвате собствената си почтеност и достойнството на държавата и на всеки гражданин", заяви премиерът, отказвайки да разкрие какво по-точно действие може да предприеме Сърбия. 
						В неделя обаче неговата Демократическа партия на Сърбия (ДПС) направи изявление, в което се загатва, че Сърбия може да се откаже от усилията си за присъединяване към НАТО. 
						"Разбира се, една от възможните реакции, които трябва да се дискутира, е решение на сръбския парламент, че Сърбия не може да бъде членка на НАТО", заяви ДПС. 
						Понастоящем Сърбия е членка на Програмата "Партньорство за мир" на Алианса. Докато членството в НАТО не е предпоставка за присъединяване към ЕС, процесът на интеграция исторически следва този ред. 
						
Кореспондентът на Southeast European Times Блерта Фоничи-Кабаши допринесе за написването на този материал.

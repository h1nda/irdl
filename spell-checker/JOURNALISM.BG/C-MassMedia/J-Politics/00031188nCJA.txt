Турция и Русия подписаха нови енергийни споразумения
					07/08/2009
					Русия и Турция подписаха пакет от нови енергийни споразумения по време на еднодневното посещение в четвъртък на руския премиер Владимир Путин в Анкара.
					(ФТ, Заман, Итар-ТАСС - 07/08/09; Ройтерс, АП, АФП, ДПА, Блумбърг, НЙТ, Би Би Си, РСЕ/РС, Евронюз, РИА Новости - 06/08/09)
 
					 
						
Руският премиер Владимир Путин (вдясно) се ръкува с турския си колега Реджеп Тайип Ердоган по време на общата пресконференция след церемонията по подписването в четвъртък в Анкара. Двамата лидери подписаха протоколи за сътрудничество в областта на природния газ и нефта. [Гети Имиджис]
						Турският премиер Реджеп Тайип Ердоган и руският му колега Владимир Путин подписаха в четвъртък (6 август) в Анкара пакет от нови енергийни споразумения, които ще дадат тласък на амбициите на Турция да стане регионален център за разпределение на нефт и газ. 
						Едно от споразуменията, разглеждани като отражение на стремежа на Анкара за по-голямо политическо влияние в региона, е за подкрепяния от Кремъл проект за газопровода "Южен поток", проектиран от руския "Газпром" и италианската "Ени СпА". 
						Съгласно плана 900-километровият газопровод, предназначен да пренася руски природен газ до Европа, ще преминава под Черно море от Русия до България и след това ще се разделя на две разклонения - северно към Австрия през Сърбия и Унгария, и южно - през Гърция за Италия. 
						С подписването на сделката за "Южен поток" Турция дава съгласието си един участък от газопровода да прекоси териториалните й води в Черно море, което ще даде възможност на Русия да избегне преминаването през украински води. 
						Това ще позволи също на "Газпром" да извърши сеизмични и екологични проучвания в турските морски води преди полагането на тръбите, обясни той след церемонията по подписването, на която присъства също италианският премиер Силвио Берлускони в знак на подкрепа за "Ени СпА". 
						Строителните работи трябва да започнат догодина, а целият проект, на стойност 9 милиарда евро, се очаква да бъде завършен през 2015 г. Щом като газопроводът влезе в редовна експлоатация, по него ще преминават ежегодно по 63 милиарда кубически метра руски газ за Европа. 
						"Южен поток" се разглежда от мнозина като съперник на запланувания газопровод "Набуко", имащ за цел да пренася природен газ от Каспийско море и Близкия изток до Европа през Турция, заобикаляйки Русия. Целта на проекта, подкрепян от САЩ и ЕС, с обща стойност 8 милиарда евро е да намали зависимостта на Европа от руския газ. 
						Сделката от четвъртък бе сключена по-малко от месец след като висши представители на Турция и други четири страни участнички - Австрия, България, Унгария и Румъния - подписаха на 13 юли транзитно споразумение за проекта "Набуко" в Анкара. 
						Ердоган настоя в четвъртък двата газови проекта да не се разглеждат "в контекста на съперничеството, а на диверсификацията". 
						 Путин, който също в четвъртък официално отхвърли участието на Русия в Европейската енергийна харта от 1991 г., целяща интегриране на енергийните системи на Източна и Западна Европа по пазарните граници, подкрепи думите на турския премиер. 
						"Изграждането на "Южен поток" не блокира "Набуко", каза руският лидер. "В зависимост от търсенето на потребителите и двата проекта могат да бъдат реализирани... Колкото повече инфраструктурни проекти, толкова по-добре, защото това ще създаде надеждност и стабилност на енергийните доставки за Европа." 
						Сред споразуменията, сключени по време на еднодневното посещение на Путин в Анкара, бе документ за мирното използване на ядрената енергия и друг за обмена на информация за ядрени енергосъоръжения. Турция иска да построи първата си атомна електроцентрала в Аккую, на около 350 км източно от средиземноморския град Анталия, и разглежда предложение на руския "Атомстройекспорт" за изграждане на централата.

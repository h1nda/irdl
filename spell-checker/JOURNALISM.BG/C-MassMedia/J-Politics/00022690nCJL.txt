Белград предложи инициатива за нови преговори за Косово на Генералния секретар на ООН
					27/05/2007
					 
						БЕЛГРАД, Сърбия -- Правителството одобри инициатива в петък (25 май) за започване на нови преговори за бъдещия статут на Косово и я представи на Генералния секретар на ООН Бан Ки Мун. Белград предлага нови преговори, тъй като предишните, които се проведоха от февруари 2006 г. до март 2007 г., не доведоха до предложение, приемливо и за двете страни.. 
						Статутът на Косово бе главна тема на тридневната среща на върха между президентите на 18 страни от Централна и Югоизточна Европа, проведена в Бърно, Чешката република. След приключването й в събота чешкият президент Вацлав Клаус заяви, че нерешеният статут представлява най-големият проблем пред региона. Сръбският президент Борис Тадич бе съгласен с това и потвърди, че Белград няма и не може да се откаже от своя територия, както не може да се откаже и от европейското си бъдеще. 
						В отделно изявление австрийският президент Хайнц Фишер обяви пред медиите, че проблемът на Косово трябва да бъде решен в ООН. Той изрази подкрепа за плана на бившия пратеник на ООН Марти Ахтисаари и го нарече най-добрата основа за окончателно решение. (Данас, Танюг, ЧТК, РФЕ, Бета, Б92, РТС - 26/05/07; Танюг, КосоваЛайв - 25/05/07)

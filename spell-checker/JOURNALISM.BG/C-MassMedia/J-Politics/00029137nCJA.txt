Македония се подготвя за президентски и местни избори 
					29/01/2009
					Кандидатите за мартенските избори включват професори, министри от предишни кабинети и един бивш посланик в НАТО. В надпреварата участват и две жени.
					От Горан Трайков за Southeast European Times от Скопие -- 29/01/09
 
					 
						
Георги Иванов (вляво) ще бъде кандидатът на ВМРО-ДПМНЕ за президент, а Любомир Фръчковски ще представлява СДСМ. [Томислав Георгиев]
						В очакване на президентските и местните избори, насрочени за 22 март, всички основни партии в Македония обявиха своите кандидати. Двете най-големи партии номинираха професори по политология, единият от които е бил член на правителства през 90-те години на миналия век. 
						Георги Иванов, професор в Университета в Скопие, си осигури номинацията на управляващата ВМРО-ДПМНЕ с убедителна преднина на партийния конгрес. Той победи Тодор Петров с 1 016 на 91 гласа. "ВМРО-ДПМНЕ ... под лидерството на [премиера] Никола Груевски създаде атмосфера, която обединява македонци, албанци, турци, роми и др.”, каза Иванов. 
						Преди двамата кандидати на ВМРО-ДПМНЕ да направят обръщенията си към партийния конгрес, Груевски нападна президента с изтичащ мандат Бранко Цървенковски, който по думите му е откраднал последните президентски избори, а сега не се кандидатира за втори мандат.
						"Той се страхува да се изправи пред гражданите и да поиска подкрепата им за втори мандат, каквато е практиката на всеки президент, завършващ първия си мандат,” заяви подигравателно Груевски. 
						Основната опозиционна партия СДСМ избра Любомир Фръчковски, който се радва също и на подкрепата на по-малката партия на Новите социалдемократи. Фръчковски, сега политолог, бе вътрешен и външен министър през 90-те години на миналия век.
						"Груевски номинира кандидат, когото може лесно да контролира, и избра политическата конфронтация. Ние искаме да сложим край на неговата вредна и изолационистка политика," каза лидерът на партията СДСМ Зоран Заев след избора на Фръчковски. 
						Други партии излъчиха собствени кандидати. Управляващата етническа албанска партия ДСИ номинира Агрон Буджаку, бивш министър на транспорта и съобщенията. Опозиционната албанска партия ДПА номинира Мурише Ходжа, професор. Тя и независимата Сладжана Тасева са двете жени, кандидатки за президент, тази година. Трета албанска партия, ПДП, номинира Невзат Халили, неин бивш лидер. 
						Междувременно „Нова Демокрация” номинира своя лидер Имер Селмани. Той бе министър на здравеопазването в коалиционното правителство на ВМРО-ДПМНЕ и ДПА от 2006 до 2008 г. 
						Либералдемократите номинираха Нано Ружин, бивш посланик в НАТО. Ружин се съгласи да се кандидатира, след като Сърджан Керим, високоуважаван бивш външен министър и председател на Общото събрание на ООН, отказа да се кандидатира от името на СДСМ.
						Кандидатът с най-лоша слава е бившият вътрешен министър Любе Бошковски, който прекара над три години в ареста на Хагския трибунала за предполагаеми военни престъпления до оправдаването си. Бошковски се кандидатира като независим.

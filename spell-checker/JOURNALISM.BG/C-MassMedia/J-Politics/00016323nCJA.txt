Рен препоръчва откриване на преговорите по ССА с БиХ
					20/10/2005
					Еврокомисарят по разширяването Оли Рен заяви в сряда, че би препоръчал започване на преговорите по Споразумение за стабилизация и асоцииране с Босна и Херцеговина. 
					(Сутрешен информационен бюлетин на СВП - 20/10/05; AП, АФП, EUobserver, ФЕНА - 19/10/05; СВП - 18/10/05)
 
					 
						
Еврокомисарят по разширяването Оли Рен (вляво) посреща с добре дошъл премиера на Босна и Херцеговина Аднан Терзич преди срещата им в Брюксел в сряда (19 октомври). [AФП]
						Еврокомисарят по разширяването Оли Рен заяви в сряда (19 октомври), че би препоръчал на блока да започне преговорите по Споразумение за стабилизация и асоцииране (ССА) с Босна и Херцеговина (БиХ), считано за първа стъпка към възможно членство. Той обяви решението си ден, след като парламентът на БиХ одобри споразумението за преустройство на полицията в страната, с което изпълни важно условие на ЕС. 
						"Приветствам неотдавнашния напредък в полицейската реформа," каза Рен в изявление, публикувано след срещата му в Брюксел с премиера на БиХ Аднан Терзич. "Това е положителна новина, която ми дава възможност да препоръчам (на Европейската комисия и правителствата на страните членки) откриване на преговорите по Споразумение за стабилизация и асоцииране." 
						Макар че комисарят не посочи конкретна дата за започване на преговорите, всеобщото очакване е те да бъдат открити на 12 декември, два дни преди 10-ата годишнина от подписването в Париж на Дейтънското мирно споразумение. Документът сложи край на продължилия повече от три години конфликт в БиХ. 
						"Започването на преговорите по ССА ще помогне на БиХ да поеме необратимо по пътя на ефективната държавност," заяви върховния представител на международната общност в БиХ, Пади Ашдаун, в свое изявление от вторник. "Отсега нататък БиХ има ясни изгледи за бъдещето си." 
						Подчертавайки, че приетите реформи трябва да бъдат осъществени надлежно, Рен предупреди в сряда, че ЕК "ще продължи да следи отблизо реформата в полицията и ние ще искаме да видим напредък в прилагането й по време на преговорите по ССА". 
						Одобреният план за преустройство на полицията в БиХ предвижда създаването на единна полиция на държавно ниво, в която да няма политическа намеса и която ще има правомощията да пресича границите на автономните области при изпълнение на служебните си задължения. 
						Рен призова властите да осигурят изпълнението в срок на следващата стъпка, учредяване до 31 декември на дирекция за прилагане на реформата в полицията и да продължат да отделят цялото необходимо внимание на реформата. 
						Той предупреди, че БиХ може да се сблъска със "закъснения в приключването на преговорите," ако не постигне напредък в прилагането на изискваните от ЕС реформи и не спази своите ангажименти. 
						Междувременно в интервю за белгийското издание EUobserver Терзич каза в сряда, че БиХ се надява да завърши преговорите си с ЕС след по-малко от година.
						"През октомври предстоят общи избори и бих искал страната ми да подпише ССА, преди да изтече моят мандат," каза той.

Споразумението за реформа в полицията на БиХ "не е достатъчно"
					02/10/2007
					Политическите лидери в Босна и Херцеговина получиха срок от още няколко дни да изгладят проблемите в споразумението, обявено миналата седмица.
					(Служба на върховния представител, АФП, АП, Интърнешънъл Хералд Трибюн - 01/10/07; ДПА, Ройтерс - 28/09/07)
 
					 
						
Върховният представител Мирослав Лайчак каза, че споразумението от петък остава нерешени основни въпроси. [Гети Имиджис]
						Споразумението за реформа в полицията, постигнато миналата седмица между босненския лидер Харис Силайджич и сръбския Милорад Додик, не удовлетворява изискванията на ЕС, каза в понеделник (1 октомври) върховният представител Мирослав Лайчак. 
						"За съжаление постигнатото не е достатъчно за продължаване на процеса на стабилизация и асоцииране с Европейския съюз," каза пред репортери в понеделник Лайчак. 
						Определяйки го все пак като обнадеждаваща стъпка, той заяви, че на политиците в Босна и Херцеговина (БиХ) ще бъде даден срок от още няколко дни да постигнат компромис, който да даде възможност на балканската страна да се придвижи напред по пътя на евроинтеграцията. 
						Той похвали Додик и Силайджич, които са имали чести конфликти в миналото, че са се отнесли сериозно към бъдещето на страната и за волята им да търсят решение. 
						"Обещаващо е това, че те са сближили позициите си по този важен въпрос," каза Лайчак. "Документът обаче оставя някои ключови въпроси нерешени. Помолих и двамата партийни лидери за разяснения по тези точки." 
						"Договорихме се, че в светлината на тези окуражаващи събития Европейската комисия би могла да почака още няколко дни - но само няколко дни," добави той. "Ние, Европейският съюз и международната общност, очакваме от лидерите на БиХ да положат максимални усилия за постигане на споразумение възможно най-скоро - споразумение, което да отговаря на европейските изисквания и да получи необходимата политическа подкрепа." 
						Силайджич и Додик обявиха споразумението си в петък. Те бяха сред първите, отхвърлили плана за реформи, изготвен от Лайчак през август. Осемте политически партии в страната проведоха преговори по плана, продължили седмици, но не успяха да намерят допирни точки. 
						Нито планът на върховния представител, нито протоколът между Силайджич и Додик бяха огласени публично. Додик обаче каза, че споразумението от петък ще запази полицията на Република Сръбска (РС), но ще я интегрира в държавните структури. 
						"За мене най-важното нещо е институциите на РС да останат и полицията на РС да не бъде поставяна под въпрос," каза той. 
						Силайджич обаче заяви на извънредно заседание на своята Партия за Босна, че бъдещето на полицията на РС не е било определено в протокола и ще трябва да бъде обсъждано допълнително. Той каза, че договореността, постигната с Додик, предвижда многонационална полицейска структура, в която етническото равновесие ще се основава на официалното преброяване на населението от 1991 г. 
						В изявление от вторник говорител на службата на Лайчак посочи, че протоколът съдържа "неточности". 
						"Има някои части от документа, които не са напълно определени," каза Олег Милишич. 
						Понастоящем всяка автономна област в БиХ има своя полиция, работеща под ръководството на своя вътрешен министър. ЕС постави три основни принципа за ремонт на системата. Той иска образуване на една структура, чиито бюджетни и юридически въпроси да се уреждат изцяло на държавно ниво. Освен това не трябва да има политическо вмешателство в работата на полицията и полицейските райони трябва да се определят по технически критерии, а не по етнически съображения. 
						Главната цел е да се създаде функционираща, многонационална и професионална полиция, способна да осигури безопасността на гражданите в цялата страна. 
						Освен че предоставя възможност за големи бюджетни икономии, реформата трябва да спомогне и за по-доброто координиране на борбата с незаконния трафик и организираната престъпност - все области от особена загриженост за ЕС. Сегашната система помага на престъпниците, като им дава възможност да бягат през границите на автономните области, смятат критици. 
						Лайчак се опитваше да съвмести принципите на ЕС с настояването на босненските сърби да запазят своята полиция под някаква форма. Неговите усилия обаче провокираха опозицията на босненските политици, които казват, че на РС се правят прекалено много отстъпки. 
						Само двете основни хърватски партии: Хърватският демократичен съюз на Босна и Херцеговина и Хърватският демократичен съюз 1990, както и втората по големина босненска партия - Партията за демократично действие, подкрепиха предложението на Лайчак. 
						
Горан Трайков съдейства за написването на този репортаж
.

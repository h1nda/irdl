Румъния отхвърли предложенията на МВФ, стендбай споразумението е прекратено
					04/11/2005
					Десноцентристкото правителство на Румъния и МВФ имат различни виждания за икономическата политика на страната. Засега, въпреки острите предупреждения от страна на фонда, правителството на Калин Попеску Търичану не се отказва от позициите си.
					От Разван Амариеи за Southeast European Times от Букурещ – 04/11/05
 
					 
						
Румънският премиер Калин Попеску Търичану каза, че част от приходите от приватизацията трябва да се използват за подобряване на пътищата на страната, а не за изплащане на външния дълг. [АФП]
						Преговорите между румънското правителство и експертите от МВФ приключиха по-рано тази седмица, след като двете страни не успяха да постигнат споразумение по няколко основни въпроса. В резултат на това се прекратява стендбай споразумението, сключено през юли 2004 г. Основните точки, по които има разногласия, са бюджетният дефицит на Румъния, макроикономическата й политика и използването на средствата, получени от приватизация. 
						"Със сегашната си политическа позиция Румъния рискува да влезе в ЕС с отслабена конкурентоспособност, нарастващ макроикономически дисбаланс, влошаващо се образование и здравеопазване и значителни пропуски в материалната инфраструктура. Държавният проектобюджет за 2006 г. е нереалистичен, а политиката по отношение на заплатите трябва да се преразгледа," каза ръководителят на мисията на МВФ Емануел ван дер Менсбрюге. 
						Въпреки острите предупреждения от страна на МВФ, десноцентристкото правителство на Калин Попеску Търичану -- което вече разбуди духовете, като въведе плосък данък скоро след като дойде на власт -- не се отказва от позициите си. Твърдейки, че исканията на фонда са неоснователни, властите настояват, че Румъния има други приоритети. 
						"Условията им бяха неприемливи," каза Търичану. "Те искаха да използваме всички постъпления от приватизацията за изплащане на външните дългове. Но нашите дългове … са най-ниски от дълговете на всичките 25 страни членки на ЕС," каза той, като заяви, че средствата от приватизация трябва да се използват за строителството на магистрали и други подобрения на инфраструктурата. Понастоящем Румъния има само 225 км магистрали, които избощо не са достатъчни за нарастващия автомобилен трафик в страната. 
						"Някои страни от ЕС имат бюджетен дефицит от 3 [%], 4 [%] или дори 6 % от БВП," каза пред журналисти лидерът на управляващата десноцентристка коалиция Емил Бок. "Увеличаването на дефицита от 0,5 % на 0,75 % или дори на 1 % ще бъде добро решение за модернизацията на Румъния," добави той. 
						Румъния и МВФ имат фундаментални различия по отношение на плоския данък, който администрацията на Търичану превърна в крайъгълен камък на своята икономическа политика. 
						"Казаха, че сме изгубили 1 млрд. евро от въвеждането на плосък данък от 16 % върху приходи и печалби. Но те просто изчисляват какви пари би получил бюджетът при сегашните данни, без да отчитат факта, че плоският данък изкара на светло от сивата икономика 150000 работни места и приходи за милиарди евро," каза министърът на финансите Себастиан Владеску. 
						Междувременно основната опозиционна Социалдемократическа партия коментира въпроса, като заяви, че Румъния се намира в ръцете на безразсъдна група идеолози. Председателят на партията Мирча Джоана каза, че краят на споразумението е "доказателство за безотговорността" на сегашния кабинет. 
						Много румънски икономисти обаче смятат, че последните събития не са от голямо значение. Досега това споразумение бе важно, защото така страната се радваше на по-голямо доверие в чужбина. Но след като Румъния вече се възприема добре от основните рейтингови агенции, споразумението с МВФ се превръща във второстепенен въпрос," е казал наблюдателят Аурелиан Докия, цитиран от ежедневника Гондул. 
						Делегацията на Европейската комисия също не потвърди предположенията, че краят на стендбай споразумението може да се отрази пряко на приемането на Румъния в блока. "Няма и не може да има официална връзка между споразуменията на Румъния с МВФ и приемането й в ЕС," заяви тя. 
						Според други коментатори по-важно е да се види цялостната роля на МВФ в най-новата история на Румъния. "Правителството разглежда тази раздяла като доказателство за зрялост; отсега нататък ще можем да се прибираме вкъщи когато си искаме, колкото и късно да е, и никой няма да ни се кара. Но трябва да сме убедени, че се разделяме с приятел, а не с догматичен и непоносим учител," писа бившия финансов министър Йонут Попеску, който сега води рубрика във вестник Капитал.

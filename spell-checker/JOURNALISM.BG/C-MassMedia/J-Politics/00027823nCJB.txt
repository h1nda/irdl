Бурно лято за македонската политика
					22/09/2008
					Сега, когато остават само няколко месеца до ключовия доклад на Европейската комисия, Македония трябва да се справя с парламентарни бойкоти, заплаха за импийчмънт и продължаващия спор за името с Гърция. 
					От Марина Стояновска за Southeast European Times в Скопие -- 22/09/08
 
					 
						
Опозиционните социалдемократи на Македония организираха протест пред съда в Скопие, след като кметът на Струмица и заместник-председател на партията Зоран Заев бе арестуван. [Гети Имиджис] 
						Не само че лятото в Македония бе горещо, но и на политическата сцена бе неспокойно. През юли коалиция "Слънце", ръководена от социалдемократите, напусна парламента в знак на протест срещу задържането на кмета на Струмица Зоран Заев. Членове на Демократическата партия на албанците (ДПА) междувременно също организираха бойкот на парламента срещу невалидните според тях изборни резултати. 
						Поради това за първи път след независимостта съставът на новото македонско правителство трябваше да бъде гласуван в отсъствие на опозицията и без дебати в парламента. 
						 Заев бе освободен, но това на свой ред подразни държавния прокурор, който подаде две жалби. Наказателния съвет прие втората и реши да наложи на Заев предсъдебно задържане, което предизвика нови протести. Накрая президентът Бранко Цървенковски се намеси и заяви, че ще амнистира Заев, ако опозицията се върне в парламента. Това бе вторият път, когато македонски президент използва това свое право. Първият бе през 2003 г., когато починалият Борис Трайковски амнистира бившия министър на вътрешните работи Доста Димовска и бившия директор на Пети отдел Александър Цветков във връзка със случай за подслушване. 
						И макар че страстите около аферата със Заев най-накрая се охладиха, разгоря се нова буря. Без предварително предупреждение управляващата партия и нейните съюзници приеха нови правила за парламентарната процедура. Старите правила затрудняваха твърде много предишната парламентарна формация на Македония. 
						Мнозинството въведе няколко нови закона, свързани с енергетиката, трудовите взаимоотношения, лобирането, експроприирането и албанския език. ДПА възрази срещу последния законопроект и обвини етническата албанска партия - Демократически съюз за интеграция - в това, че е предала албанските интереси. 
						НПО възразиха срещу закона за лобирането, а профсъюзите - срещу закона за трудовите взаимоотношения, който президентът Цървенковски отказа да подпише. Президентът използва правомощията си на друг форнт, обещавайки на ДПА, че ще наложи вето на законопроекта за албанския език, ако партията прекрати парламентарния си бойкот. 
						
Македонският премиер Никола Груевски. [Гети Имиджис] 
						Всичко това става само няколко месеца преди публикуването на доклада на Европейската комисия за напредъка на Македония през ноември. Една от главните задачи, поставени на страната от ЕС, е подобряването на сътрудничеството между правителството и президента. Друга е приемането на правила за парламентарната процедура с широк политически консенсус. 
						С разгарянето на кризата, мисията на ЕС в Скопие реагира с напомнянето, че конструктивният диалог и консенсусът са едно от условията за определяне на дата за преговори по кандидатурата на Македония за членство в ЕС. 
						Според Цървенковски неуспехът кризата за бъде решена поставя Македония в условия на "частична демокрация" и е гаранция, че страната няма да получи дата за преговорите. 
						Намесите на президента обаче само доведоха до нови разногласия и някои депутати призоваха за импийчмънт. Премиерът Никола Груевски трябваше да се намеси и да заяви, че неговата партия ВМРО-ДМПНЕ няма намерение да подкрепи процедури за импийчмънт. "Ние искаме да победим господин Цървенковски на избори, а не по друг начин", каза той. 
						Коалиция "Сън" сега отново е в парламента, но твърди, че ще оспорва в Конституционния съд закони, одобрени в парламента по време на нейния бойкот. Депутатите от ДПА все още не са се върнали в парламента, но твърдят ,че ще го направят веднага щом законопроектът им за езика бъде включен в дневния ред. 
						Прогнозите за доклада на ЕК през ноември обаче остават несигурни. И докато вътрешните политическите борби дават основания на Брюксел за безпокойство, те също подкопават твърдението на правителството, че Гърция е главната пречка за напредъка на Македония към ЕС. Двете страни водят яростен спор за името, а гръцките лидери дадоха ясно да се разбере, че без угризения на съвестта ще използват правото си на вето в блока. 
						"Ние сме изпълнили всички условия на Брюксел", заяви Груевски на 7 септември и добави, че спорът с името е единствената причина Македония все още да не е получила дата за започване на преговорите. Но официалните представители на ЕС са на различно мнение и твърдят, че проблемите са както в Скопие, така и в Атина. 
						"Необходими са по-нататъшни усилия, за да можем да кажем, че всички условия са изпълнени", заяви еврокомисарят по разширяването Оли Рен. Той призова правителството да "поеме водещата роля в осигуряването на правилното функциониране на демократичните институции и да засили политическия диалог".

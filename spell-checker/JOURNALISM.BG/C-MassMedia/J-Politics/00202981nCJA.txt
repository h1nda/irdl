Жертвите от Сребреница все още са обект на политически манипулации
					12/07/2012
					Организаторите не позволиха политиците да държат речи на възпоминанието в памет на жертвите от Сребреница през 2012 г.
					От Дражен Ремикович за Southeast European Times от Сараево – 12/07/12
 
					 
						
Босненски мюсюлмани се молят до ковчези в Мемориалния център в Поточари по време на масово погребение близо до Сребреница. [Ройтерс]
						Един месец след като новият сръбски президент Томислав Николич разгневи мнозина с изявленията си, че отрича геноцида в Сребреница, в сряда (11 юли) наблюдатели погребаха още 520 жертви, чиито тела бяха ексхумирани от масови гробове и идентифицирани. 
						Повече от 80 тела на момчета под 15-годишна възраст бяха идентифицирани и погребани на 17-ата годишнина от геноцида в Сребреница в Босна и Херцеговина (БиХ), където армията на Република Сръбска, водена от генерал Ратко Младич, уби около 8000 мюсюлмански мъже и момчета през юли 1995 г. 
						Сухра Синанович, председател на Асоциацията на майките от долината на Дрина, казва, че раните не са зараснали дори и след 17 години. Племенникът й, Авдо Синанович, е сред повторно погребаните в сряда. 
						„Намериха го след 17 години. През юли 1995 г. изгубих 23-ма членове на моето семейство. Войниците просто не подбираха кого да убият. Убиваха момчета, старци, ранени, болни… Достатъчно е да се види огромното поле, покрито с гробове. Няма дума, която може да опише тези чудовища“, каза Синанович за SETimes. 
						На службата присъстваха официални представители на БиХ, представители на дипломатическия корпус, семейства на жертвите и гости от цял ​​свят. Заради изявленията на Николич на политиците беше забранено да произнасят речи по време на погребението. 
						Чамил Дуракович, председател на община Сребреница и основен организатор на събитието, отбеляза, че като се има предвид коментарът на Николич, че „в Сребреница е нямало геноцид“, неговото присъствие не е необходимо. Николич заяви, че не планира да присъства на церемонията. 
						„На нито един политик не беше разрешено да държи реч [тази година] заради протестите и възмущението, че жертвите от Сребреница са използвани за политически цели“, каза Дуракович за SETimes. „Чухме какво каза Николич и Сърбия всъщност разкри истинското си лице. Това е най-важното събитие за всички онези, които оцеляха след клането в Сребреница, и ние няма да позволим на никого да петни паметта на жертвите от Сребреница“. 
						Убийствата бяха обявени за геноцид от Международния съд и ООН. Съдът за военни престъпления осъди няколко босненски сърби за престъпления, извършени в Сребреница. Само няколко дни след като беше избран за президент на Сърбия миналия месец Николич заяви, че за смъртните случаи са виновни някои сърби, които „трябва да бъдат намерени, изправени на съд и наказани“. 
						Семействата на жертвите и организаторите на възпоминанията в памет на загиналите бяха огорчени и заради организираните от сърбите в близкия град Братунац Петровденски дни, на които РС отбелязва смъртта на сръбските войници в конфликта в БиХ - като противопоставяне на мемориала в Сребреница. 
						Според Мирсад Сикма, на 48 г., от Сребреница, организирането на Петровденските дни е провокация от страна на сръбските официални представители. 
						„Не мога да си представя, че някой ще пуска силна музика и ще организира развлечения и турнири, докато наблизо върви шествие с костите на убити бащи, братя, синове на техните съседи: ужасно“, каза Сикма за SETimes. 
						Младен Бошич, председател на Сръбската демократическа партия, не вижда проблем в съвпадането на двете събития. 
						„Бяха убити членове на семействата на само на бошнаци, но и на всички други. Властите в Сараево [правителството] се стремят да извлекат политическа полза и да използват жертвите от Сребреница за своите политически цели. Всички жертви трябва да бъдат почитани. Само по този начин можем да постигнем помирение и съжителство в БиХ“, каза Бошич за SETimes. 
					
				
			
					 
					
 
 

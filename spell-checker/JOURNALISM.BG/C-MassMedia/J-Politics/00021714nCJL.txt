Албанската избирателна комисия публикува първите частични резултати от изборите
					26/02/2007
					 
						ТИРАНА, Албания -- В неделя (25 февруари) Централната избирателна комисия публикува частичните резултати от общинските избори, които се проведоха на 18 февруари. Избирателната активност е била 48 %, а в национален мащаб управляващите партии от дясната коалиция водят в изборите с 49,52 % от гласовете, в сравнение с около 41,10 % за левите опозиционни формации. Ако обаче резултатите на партиите се разглеждат поотделно, основната опозиционна Социалистическа партия е първа с 20,85 %, като изпреварва управляващата Демократическа партия, която има 19,38 %. От по-малките партии Социалистическото движение за интеграция получава 8,58 %, а Републиканската партия - 6,15 %. Независимите кандидати печелят 2,34 % от гласовете. 
						Други новини -- Петима души бяха ранени в събота, когато артилерийски снаряд избухна във военна база. Това е станало, докато войници са транспортирали боеприпаси от закрита военна база в Гегян, на около 100 км северно от Тирана, за Дуръс, където е трябвало те да бъдат унищожени. Няма опасност за живота на нито един от ранените. (Албейниън Нюз - 26/02/07; A1 ТВ, Телма ТВ - 25/02/07; AП - 24/02/07)

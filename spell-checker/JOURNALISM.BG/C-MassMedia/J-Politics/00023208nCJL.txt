Български и европейски лидери разкритикуваха решението на либийския съд и призоваха за политическо решение на случая с медиците
					12/07/2007
					 
						СОФИЯ, България -- В сряда (11 юли) местни и европейски лидери изразиха дълбокото си съжаление във връзка с решението на либийския върховен съд да потвърди смъртните присъди срещу петте български медицински сестри и палестинския лекар и призоваха за намиране на политическо решение на въпроса. Решението на съда сложи край на осемгодишната съдебна битка на медиците, осъдени за умишлено заразяване на стотици либийски деца с ХИВ в една от болниците на Бенгази въпреки доказателствата за обратното. Съдбата на медиците сега е в ръцете на либийския Висш съдебен съвет, който трябва да заседава следващата седмица.
						Българският президент Георги Първанов и министър-председателят Сергей Станишев заявиха, че решението от сряда не е изненадващо, като се има предвид развитието на процеса досега. Генералният секретар на Съвета на Европа (СЕ) Тери Дейвис и председателят на Парламентарната асамблея на СЕ Рене ван дер Линден осъдиха решението, което, както каза Ван Дер Линден, представлява "груб отказ от правосъдие, произтичащ от несправедливи съдебни процедури". Дейвис призова либийския съвет да преразгледа решението. 
						Председателят на Европейската комисия Жозе Мануел Барозу, председателят на Европейския парламент Ханс-Герт Пьортеринг, еврокомисарят по правосъдието Франко Фратини и еврокомисарят по външните отношения Бенита Фереро-Валднер също изразиха своята загриженост. (Сега - 12/07/07; Уебсайт на ЕС, Уебсайт на СЕ - 11/07/07)

Постигнато е споразумение за прекратяване на протестите в Митровица 
					12/05/2009
					Според съобщения косовските сърби, настояващи за реципрочност при завръщането на бежанците и възстановяването на домове, са постигнали споразумение с ЮНМИК.
					От Илия Джорджевич за Southeast European Times от Митровица -- 12/05/09 
 
					 
						
ЮЛЕКС използва сълзотворен газ и шокови гранати, за да попречи на сърбите да доближат „жълтата линия”. [Илия Джорджевич]
						Изглежда, че продължилите над две седмици протести на сърбите от квартал "Бърджани" – един от трите етнически разделени района на Митровица – са прекратени. 
						Съгласно репортаж от понеделник (11 май) на белградското радио Б92 местните сърби са постигнали споразумение с ЮНМИК. Според Небойша Минич от сръбската общност в Митровица международните представители са се съгласили да престанат да „толерират проектите на южната община [на Митровица] и ... няма да реализират проектите на южната община в северната част на града без одобрението на сръбските местни институции". 
						Минич каза, че сърбите са се срещнали с представители на ЮНМИК „и по този начин косвено” с ЮЛЕКС, важен протоколен момент за сърбите, които по принцип отхвърлят властта на ЮЛЕКС в Северно Косово. Той каза, че споразумението означава, че нищо не може да се строи в оспорвания район без одобрението на сърбите. 
						Сърбите протестираха повече от две седмици срещу възстановяването на албанските домове по т.нар. „жълта линия”, която разделя двете етнически общности от 2000 г. насам. 
						В изискването си, преди завръщането на разселените косовските албанци най-напред да се завърнат сръбските бежанци, сърбите се позоваха на споразумение от 2000 г. Според тях споразумението изисква изтеглянето на редица части на КФОР и никакво възстановяване на сгради по жълтата линия без съгласието на сърбите.
						Полицията на ЮЛЕКС използва неколкократно сълзотворен газ и шокови гранати, за да разпръсне протестиращите, пробили кордона на Косовските полицейски сили (КПС). В изявление за печата на ЮЛЕКС се обяснява, че ЮЛЕКС, КПС и КФОР са действали съвместно, за да опазят обществения ред и предотвратят по-нататъшната ескалация на насилието. 
						Тези действия обаче разгневиха местните сърби. Минич, жител на "Бърджани", каза пред местно радио, че „ЮЛЕКС и КФОР открито заемат страната на албанците и поддържат двоен стандарт." 
						"Притиснати сме от всички страни," каза друг жител, Драган Марич. 
						Според съкварталеца му Драгослав Живкович междувременно възстановяванията на домове имат за цел „максимален маркетинг, а не толкова каквато и да било социална цел”. 
						Ръководителят на мисията на ЕС Ив дьо Кермабон каза, че именно сръбските демонстранти се стремят да предизвикат „провокация и конфликт”. В интервю за радио КиМ от Чаглавица той каза: „Време е сърбите и албанците да се завърнат по домовете си".

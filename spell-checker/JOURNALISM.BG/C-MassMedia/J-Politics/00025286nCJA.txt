ЕС предложи на Сърбия ново политическо споразумение 
					29/01/2008
					След като не можаха да се споразумеят за финализирането на Споразумението за стабилизация и асоцииране със Сърбия, външните министри от ЕС предложиха вместо това временно споразумение.
					(АФП, ФТ, Гардиън, Euobserver, Блиц - 29/01/08; Ройтерс, АП, ДПА, Би Би Си, АКИ, Интърнешънъл Хералд Трибюн, Balkan Insight, Бета, Б92, ЕС - 28/01/08)
 
					 
						
Върховният представител на ЕС за външната политика Хавиер Солана (вляво) и сръбският външен министър Вук Йеремич разговарят след срещата на тройката с представители на Португалия, Словения и Франция в понеделник (28 януари) в централата на ЕС в Брюксел. [Гети Имиджис]
						Външните министри от ЕС решиха в понеделник (28 януари) да предложат на Сърбия временно политическо споразумение, предлагащо разширено сътрудничество в областта на търговията и образованието и облекчен визов режим за пътуващите сърби. 
						"Приехме много интересен текст, който отваря вратите за влизането на Сърбия в ЕС," каза след срещата в Брюксел словенският външен министър Димитрий Рупел, чиято страна заема ротационното председателство на ЕС. 
						Повечето министри пристигнаха с нагласата да подкрепят финализирането на Споразумението за стабилизация и асоцииране (ССА) на Сърбия със Съюза, което бе парафирано през ноември. Но решението в този дух блокирано от Холандия, която настоя, че Сърбия трябва най-напред да изпълни изискванията на ЕС за пълно сътрудничество с Международния наказателен съд за бивша Югославия (МНСБЮ). 
						Съдът със седалище в Хага все още очаква арестуването и предаването на четирима оставащи на свобода военнопрестъпници от балканските конфликти през 90-те години на миналия век, в т. ч. босненския сръбски лидер Радован Караджич и военния му командир Ратко Младич. 
						В крайна сметка външните министри от ЕС постигнаха споразумение за ново предложение към Сърбия, което Рупел по-късно определи като важна първа стъпка към евентуално членство в блока. 
						Според върховния представител на ЕС по въпросите на външната политика Хавиер Солана народът на Сърбия би трябвало да види в новото предложение на блока "особено силно послание", че неговата страна е важна част от Европа с ясни перспективи за членство в Съюза. 
						ЕС възнамерява да подпише новото рамково споразумение на 7 февруари, четири дни след балотажа на президентските избори в Сърбия. Брюксел се надява, че определянето на тази дата ще увеличи шансовете на настоящия президент Борис Тадич, който е проевропейски ориентиран. 
						ЕС се опасява, че една победа на Томислав Николич от ултранационалистическата Сръсбка радикална партия отново би тласнала страната към изолация и би създала условия за регионална нестабилност. Партията на Николич се оглавява от Воислав Шешел, обвиняем във военни престъпления, понастоящем задържан в Хага. 
						Някои представители на ЕС изразиха съмнение относно перспективите за подписване както на ССА, така и на новото споразумение, ако Николич спечели президентския пост. 
						"В случай че Николич победи, нещата ще са много различни," е завил пред репортери испанският министър по европейските въпроси Алберто Наваро, цитиран от АФП, в кулоарите на брюкселската среща. 
						"Залогът в Сърбия тези дни е голям," каза еврокомисарят по разширяването Оли Рен. "Сръбският народ избира между националистическото си минало и европейското бъдеще ... Аз вярвам, че сръбският народ ще избере и наистина ще прегърне своето европейско бъдеще.

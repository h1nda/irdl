Новият закон за конфискацията предизвика смесени реакции в България
					25/05/2012
					Някои се надяват, че неотдавна приетият закон за конфискацията на незаконно придобитото имущество в България ще се окаже ефективен инструмент в борбата срещу организираната престъпност и корупцията. 
					От Светла Димитрова за Southeast European Times в София - 25/05/12
 
					 
						
Българският парламент прие по-строг закон в началото на май, чрез който се въвежда режим на конфискация на незаконно придобито имущество, без да е необходима осъдителна присъда. [Ройтерс]
						Въпреки декларираната ангажираност с борбата срещу организираната престъпност и корупцията, България бе често критикувана от европейските си партньори през последните пет години заради неуспешните опити да постигне съществени резултати в двете области. 
						Напредъкът на страната при преодоляването на недостатъците в областта на правосъдието и вътрешните работи продължава да бъде следен от Брюксел чрез т.н. Механизъм за сътрудничество и проверка (МСП), създаден специално за България и Румъния при присъединяването им към ЕС през 2007 г.. 
						В междинния си доклад по този механизъм Европейската комисия (ЕК) отбеляза през февруари, че София е направила позитивни стъпки напред след средата на 2011 г., но че тя все още трябва да реши многобройни проблеми. 
						Една специфична мярка, препоръчана от Комисията, бе България да приеме конкретен закон за конфискацията на незаконно придобито имущество, с подкрепата на силни институции. 
						Преди годишния доклад на ЕК по МСП това лято българският парламент прие нов, по-строг закон на 3 май, въвеждайки режим на конфискация на имущество, придобито чрез незаконна дейност, без да е необходима осъдителна присъда. 
						Очаква се законът да влезе в сила през ноември. Тогава ще бъде сформирана нова комисия в рамките на два месеца, която ще замени сегашната Комисия по установяване и конфискация на престъпно имущество (КУКПИ). 
						Според Оценката на заплахите от организираната престъпност (ОЗОП), направена от Центъра за изследване на демокрацията (ЦИД), оборотът на незаконните пазари в България през 2010 г. е бил 200 пъти по-висок. 
						"Дванайсетте най-значими дейности на организираната престъпност са генерирали около 1,8 милиарда евро годишен оборот, което е 4,7% от БВП на страната", се казва в доклада, изготвен в сътрудничество с Министерството на вътрешните работи, Националната агенция по приходите и много западни експерти. 
						Според годишните доклади за 2010 и 2011 г. на КУКПИ, конфискуваните по действащия закон активи през двегодишния период са възлезли на по-малко от 8,3 милиона евро. 
						Съседна Сърбия е постигнала много по-впечатляващи резултати в тази област. През трите години след влизането в сила на Закона за конфискация на приходи от престъпна дейност страната е конфискувала активи на стойност 350 милиона евро, съобщи в средата на март Слободан Хомен, държавен секретар в Министерството на правосъдието на Сърбия. Според него скоро се очаква тази сума да достигне 500 милиона евро. 
						Няколко дни по-рано ЕК предложи нови по-строги законови правила, даващи възможност за конфискация на престъпни активи, без осъдителна присъда. 
						
Новият закон ще даде възможност за конфискация на незаконно придобити активи в България. [Николай Димитров/SETimes]
						Коментирайки преди окончателното приемане на новия закон в България, министърът на правосъдието на страната Диана Ковачева каза, че дипломати от ЕС и САЩ в София са изразили пълната си подкрепа за тази мярка. 
						"Новият закон ще сложи край на възможността организираната престъпност да се финансира от собствената си незаконна дейност", каза тя пред депутатите по време на разгорещения дебат за законопроекта. 
						Законът ще позволи на новата комисия да разследва хора, обвинени в участие в организираната престъпност, в терористични акции, трафик на хора, отвличания, сводничество, изнудване и още много други нарушения, включително пране не пари и укриване на данъци. 
						Комисията трябва да приключи разследването в рамките на година и половина. Ако се установи несъответствие, надвишаващо 125 000 евро между декларирания доход на дадено лице и богатството, придобито през предишните 15 години, комисията може да поиска от съда да конфискува цялото имущество над този праг. 
						Приемането на закона обаче придизвика смесени реакции сред българите. 
						"Надявам се, че всички мошеници, които са натрупали богатство чрез корупция и кражби през последните 20 години, най-накрая ща трябва да си платят за това. Трябва да се възстанови справедливостта", каза за SETimes жителят на София Пламен Йорданов, 60-годишен. 
						Опозиционните Българска социалистическа партия и Движението за права и свободи твърдят, че законът може да се използва като инструмент срещу политическите опоненти от онези, които са на власт, и посочиха, че могат да го оспорват през Конституционния съд. Някои адвокати и НПО смятат, че определени разпоредби на закона дават възможност за нарушаване на човешките права. 
						Борислав Цеков, председател на Световната асоциация на юристите каза, че не се съмнява, че целта на закона е справедлива и законна. Но той има известви притеснения по отношение на някои от неговите разпоредби. 
						"Тревожно е, че е определен изключително дълъг период за разследване", каза за SETimes Цеков, който също е и ръководител на Институтат за модерна политика в София. 
						"Докато комисията ще има на разположение година и половина да провежда разследването, лицето, което е разследвано, ще получи само един месец за отговор. Второ, предвиденото 15-годишно с обратна сила прилагане на закона може да създаде възможност за произволни решения от страна на комисията, тъй като българите не са задължени от закона да пазят документни доказателства за имуществени сделки, включително квитанции, фактури и други подобни." 
						Тихомир Безлов, старши анализатор в ЦИД и един от авторите на доклада на ОЗОП, каза, че макар и законът да не е перфектен, България се нуждае от нов закон за конфискацията и приетият закон съдържа някои модерни елементи. 
						Според него има две групи критици. 
						"От една страна това са адвокатите, които защитават човешките права и аз съм съгласен с тях, че такива закони могат да представляват известен риск", каза Безлов за SETimes. 
						Другата група, каза той, включва някои адвокати, които обикновено се асоциират с най-големите олигарси на България. 
						"Те хленчат, че прагът от 125 000 евро представлява огромна заплаха за хората в България", така че всеки обикновен българин може да попадне под ударите на закона. "Звучи ми повече от иронично", каза Безлов. 
					
				
			
					 
					
 
 

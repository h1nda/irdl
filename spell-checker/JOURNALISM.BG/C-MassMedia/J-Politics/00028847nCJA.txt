Сръбското правителство е разделено по въпроса за споразумението за газа
					30/12/2008
					Въпреки че бе определено като сделката на века за Сърбия, енергийното споразумение с Русия и продажбата на компанията "Нефтена индустрия на Сърбия" (НИС) на руската компания "Газпром" предизвиква големи спорове в Белград и сериозни разногласия в сръбското правителство.
					От Игор Йованович за Southeast European Times в Белград – 30/12/08
 
					 
						
Руският президент Дмитрий Медведев (вдясно) се ръкува със сръбския президент Борис Тадич в Кремъл на 24 декември. [Гети Имиджис]
						След месеци на преговори и спорове руската газова компания "Газпром" закупи "Нефтена компания на Сърбия" (НИС) за 400 милиона евро на 24 декември, обещавайки да инвестира най-малко още 500 милиона евро в сръбската компания. 
						Същия ден сръбският президент Борис Тадич и руският му колега Дмитрий Медведев подписаха политически споразумения за строителството на газопровода "Южен поток" през Сърбия и за реконструкцията на сръбското газово депо "Банатски Двор". 
						Въпреки че е представяно като сделката на века за Сърбия, енергийното споразумение с Русия раздели членовете на сръбското правителство, тъй като някои партии го смятат за вредно за страната. 
						Вицепремиерът и лидер на партията "Г17 Плюс" Младан Динкич заяви, че "Газпром" е купила нефтената компания за много по-ниска цена от реалната й стойност и че страната е могла да получи до 800 милиона евро от продажбата. Динкич, който твърди, че Сърбия не е получила твърди гаранции, че газопроводът ще мине през нейната територия, също намекна за възможността партията му да се оттегли от правителството заради разногласия с партньорите от управляващата коалиция. 
						Тадич обаче заяви, че спадът на глобалната цена на нефта е довел до рязко спадане на цената на нефтените компании, включително и на НИС. Тадич също смята, че документът, който е подписал заедно със своя руски колега, е достатъчна гаранция, че руснаците ще построят газопровода, който напълно ще промени икономиката на Сърбия. 
						Газопроводът "Южен поток" е "изключително важен за двете страни, както и за целите Балкани и ще превърне Сърбия в стратегическа дестинация за чужди инвестиции и в централен пункт за регионалните доставки на газ", отбеляза външният министър Вук Йеремич. 
						Според споразуменията обаче дали газопроводът ще минава през Сърбия няма да бъде ясно преди септември 2009 г. Поради глобалната икономическа криза някои анализатори се съмняват, че руснаците изобщо могат да си позволят да построят "Южен поток". 
						"Преминаването на газопровода през Сърбия е много положително нещо. … Това ще укрепи геостратегическата позиция на страната и ще осигури годишни приходи... Ако Сърбия получи газопровода, то тогава жертвата по отношение на нефтената индустрия си струва", заяви френският посланик в Белград Жан-Франсоа Терал. 
						Сърбия също очаква цените на природния газ да намалеят, ако Русия наистина построи газопровода "Южен поток". Белград сега плаща значителни суми за доставките на природен газ през Унгария. Ако новият газопровод преминава през Сърбия, това също ще доведе до приходи от разпределението на газ.

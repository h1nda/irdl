Холандия блокира споразумението за присъединяване на Хърватска към ЕС заради случая Бобетко
22/12/2002
 
ХАГА, Холандия -- В петък (20 декември), холандското правителство реши да не ратифицира Споразумението за стабилизиране и асоцииране между ЕС и Хърватска, което би дало старт на процеса на присъединяване. Холандският външен министър Яп де Хоп Схефер изпрати писмо до парламента, в което обясни, че причината за това решение е отказът на Хърватска да екстрадира генерала в оставка Янко Бобетко пред Трибунала в Хага. Бобетко е издирван за жестокости, извършени срещу сърби по време на военните операции през 1993 г. Великобритания реши да отложи ратифицирането по същите причини. Решенията на двете правителства блокираха започването на преговорите между Хърватска и ЕС, тъй като за да влезе в сила, споразумението трябва да бъде ратифицирано от всички 15 страни-членки. Министър-председателят Ивица Рачан заяви, че действията на холандското правителство са само краткосрочни и няма да имат съществено въздействие върху усилията на Хърватска за присъединяване към ЕС. (АФП, ХИНА - 20/12/02)

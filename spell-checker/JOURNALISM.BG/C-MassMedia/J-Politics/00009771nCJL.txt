Папандреу бе избран за лидер на Социалистическата партия
09/02/2004
Месец преди общите избори в Гърция членове и симпатизанти на управляващата Социалистическа партия (ПАСОК) избраха външния министър Георгиос Папандреу за свой нов лидер.
(Гардиън - 09/02/04; AП, Ройтърс, AФП, Tайм - 08/02/04; Athens News - 30/01/04)
 
 
Гръцкият външен министър Георгиос Папандреу замени премиера Костас Симитис в неделя (8 февруари) на поста лидер на управляващото Общогръцко социалистическо движение (ПАСОК), след като получи огромна подкрепа от страна на членовете и симпатизантите на партията. Социалистите разчитат на Папандреу да ги отведе до победа на общите избори на 7 март и до четвърти пореден мандат за управление на страната. Проучванията на общественото мнение обаче сочат, че ПАСОК изостава от консервативната Нова Демокрация (НД)с 5 %.
51-годишният Папандреу, който бе единствен кандидат за поста, получи неочаквано голяма подкрепа, когато над един милион гърци пуснаха символични бюлетини за него в повече от 1500 избирателни секции из цялата страна. Това е първият път, когато изборът на партиен лидер в Гърция е бил подлаган на открито допитване от типа "плебесцит". Преди гласуването Папандреу каза, че цифра, която надвиши 146 000-те регистрирани членове на партията, би била равносилна на успех.
"Георгиос Папандреу получи общо 1 011 858 гласа, " каза представителят на ПАСОК Фофи Генимата, обявявайки резултатите от вота.
Роденият в САЩ политик Папандреу принадлежи към гръцка политическа династия. Баща му Андреас Папандреу основа ПАСОК през 1974 г. и ръководи партията в течение на около 22 години, заемайки трикратно поста министър-председател. Дядо му, Георгиос Папандреу, бе премиер на Гърция през 60-те години на миналия век.
Симитис, който пое ръководството на партията от Андреас Папандреу през 1996 г., обяви оставката си в началото на януари, ход, който мнозина определиха като опит да се засилят шансовете на ПАСОК преди изборите през март. Партията е управлявала Гърция 19 години от изминалите 22. Симитис, който довършва втория си мандат като премиер, отведе партията до две поредни победи на парламентарни избори през последните години.
Проведеният в петък конгрес на ПАСОК подкрепи номинацията на Папандреу. Според гръцкия закон той автоматично ще стане премиер, ако партията му спечели следващия месец.
Папандреу поема партията в момента, когато тя е критикувана за корупция, шуро-баджанащина и липса на свежи идеи. При неотдавнашен скандал 10 депутати от ПАСОК бяха изключени от партията заради подкрепата си за поправка в Закона за земята, която би позволила изграждането на хиляди жилищни постройки върху защитени горски площи.
В интервю за списание Тайм Папандреу каза, че е много горд от постиженията на правителството на ПАСОК, признавайки същевременно, че към някои проблеми е трябвало да се подходи със същата енергия, с която се е подходила към други. Запитан какви биха били приоритетите му, ако стане премиер, той заяви:" Първият акцент ще бъде върху по-голямото участие, по-голямата децентрализация, по-голямата прозрачност. Второ, нуждаем се от модернизиране на цялата ситема за социално осигуряване. Трето, мой основен приоритет е да превърна Гърция в общество, базирано на знания. Това означава огромно преобразуване на образователната ни система.»
Междувременно НД заяви, че е време за промяна.
"Един цикъл вече завърши," е цитиран да казва лидерът на НД Костас Караманлис. "Страната е готова за промяна. " Племенник на бивш премиер, Караманлис е наследник на друга забележителна гръцка политическа династия в неотдавнашната 40-годишна история на страната.

Президентът на РС: Нужни са реформи за единно командване
04/04/2003
 
БАНЯ ЛУКА, Босна и Херцеговина (БиХ) -- В четвъртък (3 април) президентът на Република Сръбска (РС) Драган Чавич обяви радикални промени в армията. Промените са вследствие разкритията за износ на оръжие за Ирак от "Орао" и обвиненията в шпионаж към военното разузнаване на РС. Въпреки че създаването на единна армия на БиХ може да е невъзможно, смята Чавич, създаване на единно командване и граждански контрол на централно ниво ще бъде възможно. Той отбеляза, че това е необходимо условие за присъединяване към натовската програма "Партньорство за мир".
На извънредна сесия на парламента на РС за тези проблеми и оставката на сръбския представител в президенството на БиХ Мирко Шарович, Чавич заяви че скандалите налагат необходимост от реорганизации в армията на РС. Той обаче смята, че оставката на Шарович е неоснователна и "наложена" от международната общност. Очаква се Камарата на представителите на БиХ да разгледа въпроса за заместника на Шарович следващата седмица. (Източници на СВП - 04/03/03; РТРС, ПБС БиХ, ФЕНА, СРНА, БиБиСи - 03/04/03)

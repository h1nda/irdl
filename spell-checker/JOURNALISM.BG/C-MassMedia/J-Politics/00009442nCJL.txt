Турция се подготвя за нов кръг преговори по Кипър
05/01/2004
В стремежа си да възобнови преговорите си по кипърския въпрос с оглед намиране на решение преди 1 май 2004 г. Анкара подготвя ново предложение за изменения в плана на Кофи Анан
Мустафа Азизоглу за Southeast European Times в Истанбул - 05/01/04
 
 
Докато лидерите на Северен Кипър продължават опитите си за съставяне на ново правителство след изборите от 14 декември, създали патова ситуация, Турция се стреми да изясни позицията си по плана на Генералния секретар на ООН Кофи Анан и да намери решение за обединението на острова преди 1 май. Това е датата, на която ЕС се е ангажирал да приеме гръцката част на Кипър за свой член с или без такова решение.
Турските посланици от 15-те държави на ЕС, САЩ и "Севернокипърската турска република" се събраха за цял маратон от заседания в Анкара, за да придадат окончателен вид на предложение, съдържащо няколко изменения в плана на Анан, който се приема като основен текст за преговорите от страна на Анкара и проевропейските партии в Северен Кипър, но не и от лидера на кипърските турци Рауф Денкташ и кипърските консервативни партии, които го следват. Те твърдят, че планът ще превърне турската страна в малцинство.
Една от основните теми по време на заседанията в Анкара бе докладът за напредъка на Турция през 2003 г., изготвен от Европейската комисия. В докладът кипърския въпрос се споменава за първи път в официален текст като пречка за присъединяването на Турция към ЕС. Турското правителство, което все още се лута по пътя към удовлетворяване на стандартите на ЕС в сферата на човешките права, счита, че решаването на кипърския въпрос ще засили позициите на страната преди срещата на върха в Дъблин, насрочена за декември 2004 г., на която Турция ще настоява да се определи дата за начало на предприсъединителните й преговори.
Предлаганите изменения в плана на Анан се концентрират в три области: запазване на турския статут на гарант на острова, ограничаване на миграцията между отделните части и засилване на двузоналния характер на Кипър. Той включва следните конкретни мерки:
-- Турският статут на гарант, произтичащ от Лондонското и Цюрихското споразумения, следва да бъде запазен. Турските войски следва да останат на острова до приключване на процеса на присъединяване на Турция към ЕС.
-- Миграцията между отделните части на острова следва да бъде взаимно ограничена. Броят на мигриращите лица не бива да надвишава 15 % от населението на другата част. Понастоящем планът предвижда миграция на 85 000 гърци на север в рамките на 15 години, давайки им по този начин политически права в турската зона и заплашвайки според консерваторите суверенитета на кипърските турци.
-- Концепцията за двузоналния характер следва да се засили, за да се гарантира равнопоставеността на кипърските турци и се защитят правата им. Споразуменията от 1960 г. дават и на двете страни суверенни права и ако броят на гръцките мигранти към Севера, предвиден в план на Анан, бъде приет, кипърските турци биха се превърнали в малцинство.
-- Границите, предложени в плана на Анан, следва да се ревизират. Според официални представители сегашният план би задължил турските селяни да преминават през гръцки райони, за да се придвижват от едно в друго турско село, поради което границата би следвало да се укрепи. Според Анкара ревизираната граница следва да улесни гарантирането на по-равноправна подялба на природните ресурси.
Турското правителство ще публикува официално проекта след срещата на президента Ахмет Недждет Сезер и началника на ГЩ генерал Хилми Йозкок и ще призове генералния секретар на ООН Анан да възобнови преговорите в средата на януари. Във всеки случай Анкара ще изчака формирането на правителство в Кипър.

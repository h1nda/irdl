Правителството на САЩ прекрати финансовата помощ за управляващата партия в РС
					05/03/2008
					 
						САРАЕВО, Босна и Херцеговина (БиХ) -- Посолството на САЩ в Сараево съобщи във вторник (4 март), че Вашингтон е решил да преустанови финансовата подкрепа за управляващата партия в Република Сръбска (РС), Съюза на независимите социалдемократи (СНСД). СНСД досега се ползваше от различни програми, финансирани от Американската агенция за международно развитие (USAID), Националния демократически институт и Международния републикански институт. Посолството на САЩ заяви, че СНСД вече не отговаря на критериите за финансова подкрепа. От посолството заявиха, че Американската агенция за международно развитие "не предоставя финансова или техническа помощ на каквито и да било етнически по характер, националистически политически партии в БиХ, тъй като техният дневен ред е несъвместим с пътя на БиХ към евро-атлантическа интеграция". Решението идва след резолюция на оглавявания от СНСД парламент на РС, осъждаща независимостта на Косово и заплашваща с отцепване от БиХ.
						В отговор министър-председателят на РС Милорад Додик каза, че ако Съединените щати имат за цел да окажат натиск или да принудят СНСД да се подчини, това няма да стане. (Дневни Аваз, Независне Новине - 05/03/08; ФЕНА, РТРС, ДПА - 04/03/08)

Румънската управляваща партия загуби изборите в големите градове
22/06/2004
Победени в големите градове и изоставащи в общата избирателна картина, управляващите в Румъния социалдемократи от ПСД изживяват политически кошмар с наближаването на президентските и парламентарните избори през ноември.
От Гелу Трандафир за Southeast European Times в Букурещ - 22/06/04
 
 
Румънският външен министър (вляво), премиерът Адриан Настасе (в средата) и бившият вътрешен министър Йон Рус. Рус бе победен на кметския балотаж миналата неделя. [АФП]
Управляващата в Румъния Партия на социалдемократите (ПСД) претърпя сериозно поражение по време на втори тур на местните и общински избори в неделя (20 юни), които се считат за ветропоказател с оглед предстоящите през ноември общи избори. Центристкият Демократично-либерален Алианс излезе начело в повечето големи румънски градове и спечели най-голям общ брой гласове.
В Клуж бившият вътрешен министър Йон Рус загуби от кандидата на Алианса Емил Бок. След поражението на външния министър Мирча Джоана преди две седмици в Букурещ, Рус напусна поста си в кабинета и се отдаде изцяло на кампанията. Независимо от огромните усилия и подкрепата на албанското малцинство той взе с 13 % по-малко гласове от Бок.
Управляващата партия бе победена в Бакау, който се разглеждаше като крепост на левицата. Кметът Думитру Сецелариу, известен местен партиен велможа, получи едва 37 % от гласовете; победата бе извоювана от румънската Хуманистка партия. В Яш обаче кметът на ПСД се наложи над кандидата на демократ-либералите.
В Букурещ опозицията спечели леко в четири от петте района, където се проведе втори тур.
Премиерът Адриан Настасе каза, че разбира "предупредителните сигнали от народа". Той поиска от всички парти " да преодолеят изкушението да продължат кампанията" и да си сътрудничат за целите на европейската интеграция. Междувременно в щабквартирата на опозиционния Алианс празнуваха победата.
"Това е първият път, в който Румъния има фактическа алтернатива на социалдемократическата партия, " каза Траян Басеску, съпредседател на Алианса. Теодор Столожан, който се очаква да се изправи срещу Настасе на предстоящите президентски избори, каза, че резултатите от местния вот показват, че "ПСД вече не може да манипулира Румъния."
Сега ПСД се отправя към изборите през ноември с помрачени перспективи. Тя не успя да надделее над Демократично-либералния Алианс в национален мащаб в неделя, като неофициалните първи резултати сочат, че ПСД е получила 32 %, докато алиансът -33 %. Това поставя опозицията в силна позиция с оглед спечелване на президентските и парламентарните избори. Ако това се случи, ПСД ще бъде принудена да разчита на по-малки партии, за да остане на власт. В два от своите основни бастиони - Клуж, откъдето произхождат четирима министри и Бакау - партията понесе тежки поражения. Парадоксално е, че основният източник на обновителна енергия изглежда възрастният й основател, 74-годишният Йон Илиеску, който обяви плановете си да продължи своята политическа кариера.

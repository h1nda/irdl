Гръцкото председателство на ЕС настоява Сърбия и Черна гора да завършат новата конституция
15/01/2003
 
БЕЛГРАД, Югославия -- Гръцкият външен министър Георгиос Папандреу заяви, че Сърбия и Черна гора трябва да направят усилие за завършване на новата си конституция. На среща с югославски представители в Белград във вторник (14 януари), Папндреу изтъкна, че ЕС, чийто председател до юни е Гърция, вижда Сърбия и Черна гора като стабилен съюз с "единен глас в европейската и евроатлантическата среда". Той напомни, че напредъкът в приемането на конституцията е условие за влизане в ЕС. Конституционната комисия по изработването на федералната конституция ще се събере в сряда, за да обсъди закона за прилагането й. Парламентите на Сърбия и Черна гора забавиха приемането на конституцията, очаквайки приемането на закона. Папандреу призова също така югославското правителство да подобри сътрудничеството с Трибунала за военни престъпления на ООН.
В други новини, сръбският премиер Зоран Джинджич заяви във вторник, че правителството няма да изпадне в криза. Според белградската новинарска агенция ФоНет, Джинджич е убеден, че противниците на правителството нямат необходимото влияние, за да го атакуват. (Б92, Танюг, ФоНет, БиБиСи - 14/01/02)

В сръбския парламент хвърчат обувки
					03/12/2009
					Само с един жест миналата седмица депутат от опозицията привлече много внимание.
					От Бояна Милованович за Southeast European Times от Белград -- 03/12/09
 
					 
						
Депутатът от сръбския парламент Гордана Поплазич. [Б92]
						Депутатът от парламента Гордана Поплазич от Сръбската радикална партия (СРП) хвърли на 26 ноември обувка по заместник-председателя на парламента Гордана Чомич в знак на протест срещу отказа на Чомич да разреши на неин колега депутат от СРП да завърши изказването си по оспорван статут. 
						"Това е обувката на недоволните граждани, които гласуваха за Сръбската радикална партия и които биха постъпили като мен," каза Поплазич пред репортери, след като бе принудена да напусне парламента с една обувка. 
						Поплазич твърди, че постъпката й е била реакция срещу т.нар. от нея тирания в парламента над опозиционните партии. Тя каза още, че лидерът на СРП Воислав Шешел, който е подсъдим в Хагския трибунал, не е давал нареждане за това действие. 
						Макар че Поплазич не уцели заместник-председателя, тя бе глобена 350 евро. 
						Заместник-председателят на Радикалната партия Драган Тодорович подкрепи действията на Поплазич с думите, че тя "ще бъде санкционирана за това, че не се е прицелила добре и не е ударила заместник-председателя". 
						Тодорович я сравни с иракския журналист, който хвърли обувка по бившия президент на САЩ Джордж Буш, и каза: "Нейната обувка ще влезе в историята". 
						Сръбската държавна телевизия пропусна инцидента с обувката и се извини на зрителите с оправданието, че камерите й са били на автоматичен режим по това време. 
						Някои медии, включително всекидневникът "Данас" осъдиха случката, като я нарекоха "цирк", докато други, като "Курир", съобщиха, че обувките били италиански и стрували около 100 евро. 
						Председателят на парламентарната група на опозиционната Демократическа партия на Сърбия (ДПС) Милош Алигрудич каза, че реакцията на Поплазич е оправдана, предвид "скандалния маниер на провеждане на заседанията" от заместник-председателя. 
						Той обясни, че "ако някой постоянно провокира депутатите, като им нарушава правата, измисля си правила, злонамерено нарушава процедурните правила [и] прекъсва депутатите, това вече минава границите." 
						Депутатите от управляващата коалиция обаче изразиха скептицизъм към тези твърдения. Те изтъкнаха, че инцидентът е бил средство за печелене на евтини политически точки и е показателен за възпитанието на Поплазич. 
						Председателят на парламентарната група на управляващата коалиция "За европейска Сърбия", Нада Колунджия, каза, че като е хвърлила обувката си, Поплазич "е нарушила по най-сериозен начин" процедурните правила в парламента. "Има много ясни процедурни правила и те важат за всички," каза тя. 
						"Техният [на радикалите] опит да превърнат парламента в цирк без никакви правила ще се провали, както се е провалял и досега," добави тя.

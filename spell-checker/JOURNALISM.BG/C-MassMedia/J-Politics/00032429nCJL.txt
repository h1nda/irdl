Повече от 150 са подадените жалби във връзка с изборите в Косово
					19/11/2009
					 
						ПРИЩИНА, Косово -- Избирателната подкомисия по жалбите и възраженията (ИПЖВ) е получила над 150 жалби от 15 октомври, когато започна предизборната кампания за общинските избори в Косово. Около половината от тях се отнасят до обвинения в манипулации в изборния ден, който беше 15 ноември. Председателят на ИПЖВ Тахир Речай каза в сряда (18 ноември), че през следващата седмица тези жалби ще бъдат първостепенен приоритет. Според избирателния закон ИПЖВ има правото да анулира резултатите или да поиска от Централната избирателна комисия да повтори гласуването в определени избирателни секции, ако бъдат констатирани нарушения, имащи пряко отражение върху крайните резултати. Европейската мрежа на организациите за мониторинг на избори заяви, че изборите "в общи линии са отговаряли" на международните стандарти. (Косово Сот, Коха Диторе, Епока е Ре, Лайм - 19/11/09; РТК, Кохавижън - 18/11/09)

Консерваторите в Сърбия търсят подкрепа от партията на Милошевич
03/02/2004
Тъй като преговорите за формиране на правителствена коалиция са в застой, консервативна партия се обръща за подкрепа към социалистите на Слободан Милошевич.
(AП, Ройтърс,,Скотсмън, Transitions Online, радио Б92, РСЕ/РС - 02/02/04)
 
 
Социалистическата партия на Сърбия (СПС) се очаква да реши във вторник (3 февруари) дали да подкрепи кандидата на Демократическата партия на Сърбия (ДПС) за председател на парламента при гласуване, насрочено за сряда. Консервативната ДПС, най-силната измежду четирите демократични партии, спечелили депутатски мандати на парламентарните избори през декември, потърсиха подкрепата на социалистите след седмици на преговори за съставяне на ново правителство, довели до задънена улица.
Аргументирайки се с "националните интереси", лидерите на СПС подсказаха след консултации в понеделник с ДПС, че тяхната партия, която официално се ръководи от обвинения във военни престъпления Слободан Милошевич, вероятно ще подкрепи кандидата за председател на парламента, издигнат от консерваторите. Ключовият въпрос обаче, посочи представител на СПС, е платформата на бъдещото правителство, което вероятно ще бъде начело с лидера на ДПС Воислав Кощуница.
"В никакъв случай, дори и в името на политическата стабилност, ние не бихме могли да подкрепим политическа платформа, която противоречи на онова, което отстояваме," каза Ивица Дачич, председател на Централния комитет на партията. Според члена на СПС Милорад Вучелич партията ще поиска ревизия на приватизационния процес и забрана за по-нататъшни екстрадиции на сърби към Хага.
Потвърждавайки консултациите със социалистите, заместник-председателят на ДПС Деян Михайлов каза, че "са проведени и ще се проведат" още консултации с тях. Той освен това изключи възможността от по-нататъшни преговори за коалиране с Демократическата партия (ДП), друга от четирите политически сили от демократичния спектър.
ДПС, ДП, Г-17 Плюс и коалицията Сръбско движение за обнова-Нова Сърбия (СДО-НС) спечелиха общо 146 мандата в 250-местния законодателен орган. Със своите 53-ма депутати ДПС има най-голямото парламентарно представителство след ултранационалистическата Сръбска радикална партия (СРП) на задържания за военни престъпления Воислав Шешел. СРП е спечелила 82 места, докато социалистите на Милошевич разполагат с 22.
След няколко кръга консултации коалиционните преговори между четирите партии от демократичния спектър пропаднаха. ДП, която има водеща позиция в досегашното правителство, не подкрепя кандидата на ДПС за председател на парламента Драган Марсичанин. На 27 януари, когато парламентът проведе учредителното си заседание, изборът на председател се провали, тъй като ДП и СРП се въздържаха при гласуването.
Освен това ДП отказа да приеме сценария, подкрепян от останалите три демократични партии, при който първо следва да се избере председател на парламента, така че законодателният орган да започне работа, а едва след това да се търси решение за правителството. ДП зае категоричната позиция, че всички институционални въпроси трябва да се решат едновременно, дори и това да означава забавяне на процеса с една-две седмици.
След провала на преговорите ДП, спечелила 37 парламентарни мандата, каза, че няма да подкрепи правителство на малцинството, съставено от другите три партии. Осъждайки опита на ДПС да търси подкрепата на социалистите, ДП заяви, че няма да се присъедини към коалиция, включваща СПС.
"Демократическата пария няма да вземе участие в кабинет на демократи и антидемократи, ние ще бъдем в опозиция," заяви заместник-председателят на ДП Борис Тадич в неделя.
Ден по-късно белградското радио Б-92 цитира предупреждението му, че коалиция между ДПС, Г-17 Плюс, СДО-НС и СПС ще означава завръщане към периода от преди октомври 2000 г., когато демократичните партии свалиха режима на Милошевич.
Коалиционно правителство, включващо СПС, вероятно ще изуми Запада, който призовава за формиране на кабинет на партиите от демократичния блок.
В понеделник СРП излезе с изявление, в което се настоява или за бързо конституиране на парламент, или за насрочване на нови общи избори възможно по-скоро.

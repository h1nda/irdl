Специалният пратеник на ЕС е в Подгорица за новия кръг от преговори за референдума
					30/01/2006
					 
						ПОДГОРИЦА, Сърбия и Черна гора -- Специалният пратеник на ЕС за черногорския референдум за независимост, Мирослав Лайчак, е в Подгорица за новия, четвърти кръг на политическите преговори по проблема. Заседанието започна в понеделник (30 януари). В интервю от края на седмицата Лайчак каза, че референдумът може да се проведе през април, но само ако управляващата коалиция и опозицията се договорят за условията до 7 февруари, когато парламентът трябва да се заеме с въпроса. 
						В края на седмицата външният министър на Сърбия и Черна гора Вук Драшкович пък изрази надежда, че референдумът ще се провали и че федералният съюз ще се запази. Драшкович обаче подчерта, че ако мнозинството от черногорските граждани подкрепи идеята за независимост, решението им трябва да бъде уважено, стига референдумът да бъде съобразен с европейските стандарти. (РТС - 30/01/06; Политика, Блиц - 28/01/06)

Северно Косово: политическо споразумение или игра?
					19/05/2010
					Има много мнения по въпроса какво трябва да се случи в Северно Косово във връзка с политическата стабилност и етническата интеграция. Жителите обаче казват, че просто искат мир.
					От Линда Карадаку за Southeast European Times от Прищина -- 19/05/10
 
					 
						
Митровица е разделена по етническите си линии от 1999 г. [Гети Имиджис]
						Липсата на помирение между общностите в Косово продължава да крие заплаха от избухване на размирици, каза в понеделник (17 май) специалният представител на генералния секретар на ООН Бан Ки Мун за Косово, Ламберто Заниер, пред Съвета за сигурност на ООН. 
						Основният източник на нестабилност е северната част на страната. Град Митровица е разделен по етническите си линии от р. Ибър, отделяща северната му, предимно сръбска част от южната, етническа албанска част. 
						 По-рано през месеца специалният пратеник на ЕС в Северно Косово Микаел Джифони каза, че блокът трябва да демонстрира по-силно присъствие на север."
						Усещането за... разделение е много очевидно в Митровица и това е нещо, което не се харесва на ЕС," каза Джифони за издавания в Белград всекидневник "Политика". 
						Той каза, че в тази част на страната, повече от други, е нужна подкрепа за диалога и посредничеството и че трябва да се подходи прагматично към решаването на всекидневните проблеми. 
						"Някои въпроси, като статута, не бива да се драматизират," каза Джифони, добавяйки, че "помирението и общият напредък са единственото решение за всички народи... от Западните Балкани." 
						 Все пак според жителите много от напрежението може да се преодолее чрез политическа воля. 
						Мики Маринкович от сръбската НПО "Актив" в Северно Косово смята, че най-важното нещо за нестабилния север и хората, които живеят там, е да има мир. 
						 "Решението за севера трябва да се съгласува [на] политическо равнище между всички партии в региона, включително с Белград, защото това ще бъде постоянно решение. Колкото до хората, най-важното нещо е да няма вражди, бунтове и действително да има мир в бъдеще," каза Маринкович за SETimes. 
						Младият сърбин вярва, че "подобренията ще дойдат непременно" в тази част на Косово. 
						"Както навсякъде в Косово, върховенството на закона трябва да се засили," каза той. "Така че, да, мисля, че подобрения трябва да се направят на север, както и на други места в Косово, по отношение на личната сигурност..., сигурността на собствеността и основното върховенство на закона," каза Маринкович. 
						 Афердита Рушити е главен редактор на "Блу Скай", косовски радиоканал, който се излъчва на албански и на езиците на други общности в Косово, особено сръбската. Тя каза, че ситуацията в Северно Косово е сложна. 
						Рушити каза за SETimes, че на север не функционират паралелни структури, а само сръбски институции. 
						 "Обхватът на правомощията на нашата изпълнителна власт в северната част на Митровица е почти нулев," каза тя. 
						 Рушити вярва в стратегията, изготвена с помощта на Международната гражданска служба под ръководството на Питер Фейт. "Все пак трябва да почакаме и да видим какви резултати ще донесе този план," добави тя. 
						 Най-важното, каза тя, е да възстановим митническите процедури на север и да се борим срещу контрабандата там. Иначе "няма да има друго решение". 
						 "Мисля, че винаги ще има една част, която ще има по-голяма автономия," каза тя за Северно Косово. "Но в дългосрочен план мисля, че ако знаем как да "играем", и тази част на Косово ще се интегрира напълно."

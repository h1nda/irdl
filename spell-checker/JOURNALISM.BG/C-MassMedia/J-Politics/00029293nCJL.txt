Комисия на ЕП изрази загриженост във връзка с напредъка на преговорите с Турция
					13/02/2009
					 
						СТРАСБУРГ, Франция -- В сряда (11 февруари) Комисията по външни работи на Европейския парламент (ЕП) одобри проектодоклад за напредъка на Турция по пътя на присъединяването й към ЕС. Според съобщения в медиите от четвъртък депутатите са изразили загриженост във връзка с цялостния напредък на преговорите с Турция, както и във връзка със свободата на словото и на медиите там. Проектът призовава Анкара да "докаже своята политическа воля за продължаване на процеса на реформи". В него се отбелязва също така със загриженост "продължаващото забавяне на процеса на реформи" в Турция за трета поредна година и се предупреждава, че неизпълнението на ангажиментите до декември 2009 г. би се отразило сериозно върху процеса на преговори. Документът приветства пускането на телевизионен канал на кюрдски език миналия месец, както и посредническите усилия на Турция в Близкия изток и в Южен Кавказ.
						Други новини от четвъртък -- Турският външен министър Али Бабаджан каза, че неговата страна ще бъде готова да се присъедини към ЕС до 2013 г. "Турция ще заяви, че е готова, но не знаем дали ЕС ще бъде готов за това", каза той на съвместна пресконференция с латвийския си колега Марис Риекстинс след среща в Рига. Бабаджан каза, че Турция е започнала осъществяването на четиригодишен план, имащ за цел реформиране на нейната икономика и други области в съответствие с изискванията за членство в ЕС. (Хюриет, Заман, Анадолска информационна агенция, НТВ, АФП - 12/02/09)

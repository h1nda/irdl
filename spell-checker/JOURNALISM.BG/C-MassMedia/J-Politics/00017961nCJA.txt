Според македонските журналисти законите за клевета пречат на свободата на словото
					20/03/2006
					Журналисти и медийни организации в Македония могат да бъдат заплашени с глоби и дори затвор поради съществуващите закони за обида и клевета. Македонското правителство каза, че обсъжда въвеждането на реформи.
					От Марина Стояновска за Southeast European Times от Скопие – 20/03/06
 
					 
						
"Промени в Наказателния кодекс, които да премахнат затворническите присъди за обида и клевета, скоро ще бъдат направени, защото това е в интерес на журналистите и гражданите," каза министърът на правосъдието Мери Младеновска-Гьоргиевска. [ОССЕ]
						Между 2003 г. и 2005 г. в Македония са заведени 454 наказателни дела за обида и клевета, включително 126 съдебни дела срещу журналисти и медийни организации, показва статистика на министерството на правосъдието. Едва 94 от тези дела са приключили, а наказанията са под формата на глоби и условни присъди. В един от случаите е наложена присъда от пет месеца затвор. 
						Македонските журналисти се противопоставят на законите за обида и клевета с твърденията, че те подкопават свободата на словото. Заради тези закони възможността да бъде изпратен в затвора заплашва всеки журналист и дори придобива форма на натиск, казва Роберт Поповски, секретар на Съюза на македонските журналисти. 
						Международни организации, като ОССЕ, казват, че са нужни промени. "Половината от 55-те страни членки на ОССЕ са декриминализирали обидата и клеветата," посочва Роланд Блес от ОССЕ. "В момента в 18 страни тече процес на декриминализиране на обидата и клеветата." 
						През февруари ОССЕ, Македонският медиен институт и Съюзът на македонските журналисти организираха конференция по въпроса. Участниците дадоха редица препоръки, включително премахване на глобите и затвора за клевета, създаване на независими медийни комисии за саморегулация и повишаване на професионалните стандарти сред журналистите. 
						Клеветата трябва да се декриминализира и да се прехвърли в сферата на гражданското право, като присъжданите щети да са пропорционални на характера на престъплението, препоръча още конференцията. 
						"Принципите за свобода на словото и защита на репутацията се базират на предпоставката, че в едно демократично общество свободата на словото трябва да бъде гарантирана и може да се подчинява единствено на внимателно определени ограничения, които са необходими, за да се защитят законни интереси, включително репутацията," каза посланикът на ОССЕ Карлос Паис. 
						Според министъра на правосъдието Мери Младеновска-Гьоргиевска правителството е готово да осъществи реформи. "Промени в Наказателния кодекс, които да премахнат затворническите присъди за обида и клевета, скоро ще бъдат направени, защото това е в интерес на журналистите и гражданите." 
						Някои представители на институциите обаче твърдят, че свободата на словото трябва да си има граници. "В някои общества, които уважаваме като демократични, прагът е твърде висок, докато в някои тоталитарни общества той е твърде нисък," казва директорът на Македонската информационна агенция Зоран Иванов, добавяйки, че ограниченията са нужни за запазването на репутацията на всеки гражданин.

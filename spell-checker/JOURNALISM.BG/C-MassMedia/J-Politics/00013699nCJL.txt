Косовският президент напуска партийния си пост
					24/02/2005
					 
						ПРИЩИНА, Косово, Сърбия и Черна гора -- Косовският президент Ибрахим Ругова подаде оставка от поста председател на Демократичната лига на Косово в сряда (23 февруари). Коментира се, че западни дипломати отдавна настояват Ругова да се оттегли от една от двете си длъжности, твърдейки, че подобен ход би бил в съответствие с демократизацията на Косово. Не е назован неговият заместник в партията.
						Други новини: Членове на опозиционната Демократична партия на Косово (ДПК) напуснаха парламентарното заседание в сряда след отхвърлянето на искането им за дебат по правителствения план за децентрализация. ДПК твърди, че реформите в местното самоуправление се основават на принципите на етническото разделение. Косовските сръбски лидери също отхвърлиха плана. (КосоваЛайв, Танюг, Бета - 23/02/05)

Инцко отмени спорна резолюция на парламента на РС
					21/06/2009
					 
						САРАЕВО, Босна и Херцеговина (БиХ) -- Върховният представител Валентин Инцко съобщи в събота (20 юни), че отменя резолюция на парламента на Република Сръбска (РС), задължаваща институциите на общността и длъжностните лица да се противопоставят на всякакво бъдещо прехвърляне на властта в БиХ. В изявление, публикувано на уебсайта на Службата на върховния представител (СВП) Инцко каза, че резолюцията нарушава както Дейтънското мирно споразумение, така и конституцията на БиХ, тъй като тя подкопава изключителните компетенции на БиХ. Ходът на Инцко последва срещата му с премиера на РС Милорад Додик и с председателя на парламента Игор Радойчич, на която бе обсъдена спорната резолюция. Додик разкритикува решението на Инцко и заяви, че "то цели да суспендира основни човешки и демократични свободи". 
						В други новини от петък се съобщава, че председателят на Председателството на БиХ Небойша Радманович е призовал СВП да бъде заменена със Специален представител на ЕС. "Трансформацията... би била ясен сигнал, че БиХ може да действа на равноправна основа с другите страни от региона в процеса на евроатлантическа интеграция като суверенна, демократична държава без СВП", каза Радманович в рамкита на срещата на върха на страните от Централна и Югоизточна Европа в Нови Сад, Сърбия. (Уебсайт на СВП, Фена, Дневни Аваз, Независне Новине, Ройтерс, ДПА, РИА Новости - 20/06/09; AФП, Бета - 19/06/09)

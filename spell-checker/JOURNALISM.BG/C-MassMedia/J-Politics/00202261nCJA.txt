Изпълнението на Споразумението за книгите от гражданския регистър бележи напредък
					18/01/2012
					Прилагането на постигнатото миналото лято споразумение за книгите от гражданския регистър е желано развитие в отношенията между Косово и Сърбия.
					От Сафет Кабашай за Southeast European Times от Прищина – 18/01/12
 
					 
						
Миналия месец Сърбия предаде на Косово първите копия на документи за гражданска регистрация. [Ройтерс]
						Сърбия и Косово започнаха дългия процес на изготвяне на преписи от важни статистически документи и предаването им на Косово, първата стъпка към предоставянето на важни правни документи, включително актове за раждане, брак и смърт, на гражданите на Косово. 
						Предаването беше извършено съгласно Споразумението за книгите от гражданския регистър със Сърбия, което ЮЛЕКС сключи през юли миналата година. 
						На 20 декември заместник-ръководителят на ЮЛЕКС Анди Спаркс предаде на косовския вицепремиер Едита Тахири първото заверено копие на книгите от гражданския регистър за с. Янево, разположено на 12 км югоизточно от Прищина. 
						Регистърът беше подписан на 6 декември в Сърбия по време на петата среща на съответните групи за прилагане на споразумението, която се проведе под председателството на ЮЛЕКС. 
						Това е особено важно за Косово, тъй като актовете от гражданския регистър се използват за изясняване на права на собственост и наследствени права на гражданите на страната. 
						„Сърбия е готова да изпълни изцяло Споразумението за гражданския регистър и вече доказа своята готовност чрез реални действия по този въпрос“, се казва в изявление за SETimes на канцеларията на главния сръбски преговарящ Борко Стефанович. 
						Тахири определи предаването на първите документи на Косово като полезна стъпка за обогатяване на съществуващите данни. 
						„Смятаме, че това е само междинна фаза, временна мярка за периода [преди] връщането на оригиналните книги, тъй като те не принадлежат на Сърбия, а на Република Косово“, посочи тя. 
						В действителност книгите се сканират от ЮЛЕКС и сръбските органи – процес, който се наблюдава от Прищина – и след като копията бъдат заверени, те се предават от ЮЛЕКС на косовските власти. 
						Съществуват и технически проблеми, които забавят процеса на изпълнение. Сърбия и Косово използват различен софтуер за книгите от гражданския регистър, които са цифровизирани и в двете държави. 
						Тъй като страните решиха да използват софтуерната система на Косово, сръбски служители по информационни технологии посетиха Прищина миналия месец, за да се запознаят с нея. 
						„Книгата се сканира по модела на Косово и се приема от базите данни на Косово, което ни позволява да заверим всички книги, които се намират в Сърбия; те ще могат да се използват веднага“, заяви Тахири. 
						Косовският координатор на прилагането на споразумението за книгите от регистъра Арета Реджай каза за SETimes, че Косово очаква процесът да се осъществява на едно място, което означава, че разпределените в няколко сръбски града книги ще бъдат събрани на едно място. 
						„Сърбия дава признаци, че би приела това предложение, което ще ускори процеса“, заяви Реджай. 
						Първата книга от регистъра беше заверена след поредица от тристранни срещи, провеждани предимно в Сърбия. След вземането на решение за сканиране на книгите от регистъра на Янево служители на община Липлян посетиха Сърбия, за да установят дали книгите са оригинални и действителни. 
						„Книгите са същите; те са с моя почерк, като изключим повредите по някои книги поради неполагането на подходящи грижи“, каза за SETimes Илаз Гаши, отговарящ за воденето на регистъра в Янево. 
						Косовските служители са си поставили за цел споразумението да бъде изпълнено до декември тази година. 
						Що се отнася до решимостта на страните да постигнат напредък в прилагането на спогодбата, Реджай заяви, че „процесът ще продължи въпреки трудностите“. 
						От канцеларията на Стефанович обаче посочиха, че е трудно да се прогнозира кога ще завърши процесът. 
						„Това е свързано в много по-голяма степен с техническите аспекти на споразумението, отколкото с политическите. Сърбия ще се опита да движи процеса възможно най-бързо от своя страна“, заявиха от канцеларията.

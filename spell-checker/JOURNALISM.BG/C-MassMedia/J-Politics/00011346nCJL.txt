Ашдаун: "Сръбската демократическа партия в БиХ е свързана с организираната престъпност и с лица, обвинени във военни престъпления"
02/07/2004
Върховният представител Пади Ашдаун каза, че специален одит е установил големи финансови злоупотреби, извършени от Сръбската демократическа партия, управляваща Република Сръбска - злоупотреби, каза той, които говорят за връзки с мрежите, подпомагащи обвинените във военни престъпления.
(Служба на върховния представител, СФОР, Гласът на Америка, Ройтерс, АФП, АП, Си Ен Ен, РСЕ/РС, ЮПИ, ФЕНА, Радио Б92 - 01/07/04)
 
 
Американски служител от СФОР охранява контролен пункт на шосе близо до град Хан-Пиесак в източна Босна. Градът е бил военновременна база на Ратко Младич, един от тримата най-търсени от трибунала на ООН за военни престъпления обвиняеми. [АФП]
Върховният представител Пади Ашдаун, най-високопоставеният международен пратеник в Босна и Херцеговина (БиХ), потвърди в четвъртък (1 юли), че специален одит е установил финансови злоупотреби и незаконни присвоявания, извършени от управляващата в Република Сръбска (РС) Сръбска демократическа партия (СДП).
Системните счетоводни проблеми подсказват, че е доста вероятно СДП да е финансирала обвинени във военни престъпления и мрежи за подпомагането им, каза Ашдаун.
"Тази проверка разкри цял каталог от злоупотреби, корупция и укриване на данъци на всички нива на СДП", каза Ашдаун пред репортери в Сараево. "Съществува пълна, дори престъпна липса на адекватен контрол, който да гарантира спазването на закона и да предотврати прехвърлянето на финансови средства до и от престъпни мрежи, мрежи от военнопрестъпници и подпомагащите ги структури."
В резултат от тези разкрития, каза той, "не можем да сме сигурни, че партията вече не предоставя финансова помощ на своя основател, обвиняемия Радован Караджич."
Докладът от одита, с изключение на информацията, изпратена в прокуратурата, бе публикуван един ден след като Ашдаун уволни 60 държавни служители от босненските сърби, защото не са оказвали сътрудничество на трибунала на ООН за военни престъпления - ход, каза той, който бе необходим, за да се прочисти "една партия, която е пропита от корупция и която на свой ред е корумпирала институциите на РС".
Сред отстранените от длъжност бяха председателят на парламента на РС и лидер на партията Драган Калинич, както и министърът на вътрешните работи на РС Зоран Дерич. Въз основа на данните от одита Ашдаун реши също да замрази всички 60 сметки на СДП в общински банки.
Информацията, събрана по време на одита, разкри също участието на националистическата партия в незаконни сделки с предприятия и обществени организации, каза Ашдаун. Освен това съществуват и "признаци за чести, многобройни и скандални нарушения на избирателния закон".
Други новини: В четвъртък мироопазващи части от СФОР с подкрепата на местната полиция проведоха издирвателна операция в източния град Хан-Пиесак, главната военновременна база на бившия главнокомандващ на военните части на босненските сърби Ратко Младич.
Караджич и Младич са обвинени в геноцид от трибунала на ООН за участието им във войната през 1992-1995 г. в БиХ.
Говорителят на СФОР Марк Хоуп каза, че проведената операция е част от обичайните операции, провеждани от мироопазващите сили. Той не обясни дали целта й е била залавянето на заподозрени във военни престъпления.
Според високопоставен служител на ЕС последните действия на международната общност водят до засилване на натиска върху обвинените във военни престъпления и техните помощници.
"Очевидно е, че активността на НАТО сега е по-голяма от когато и да било преди", е казал служителят, цитиран от "Ройтерс". "Ако съберете заедно засилената активност на НАТО и хода на Ашдаун, може да стигнете до заключението, че тези хора трябва сами да се предадат."

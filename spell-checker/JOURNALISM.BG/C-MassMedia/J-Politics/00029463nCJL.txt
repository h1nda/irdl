Премиерът на Косово Тачи заяви, че върховенството на закона трябва да се уважава в цялата страна
					02/03/2009
					 
						ПРИЩИНА, Косово -- Премиерът Хашим Тачи заяви в неделя (1 март), че няма място за контрабандисти в Северна Митровица, населена предимно със сърби, и че върховенството на закона трябва да се уважава в цялата страна. "Интеграцията е единственият път напред. Бъдещето на Митровица е бъдещето на Косово", заяви Тачи за "Гласът на Америка" след срещи с високопоставени представители на САЩ миналата седмица. "Това бе първата среща на официална делегация на Република Косово с новата администрация на САЩ", заяви Тачи и добави, че е уверил домакините си, че Косово е функционираща държава в процеса на изграждане на ефективни, демократични и многоетнически институции.
						В понеделник започна първият процес в Северна Митровица след обявяването на независимост на Косово преди една година. Според съобщения в местните медии съдии на ЮЛЕКС ще гледат делото, включващо обир в района на Липосавич през октомври 2007 г.
						Други новини -- Международната управляваща група (МУГ) се събра във Виена в петък и приветства усилията на институциите в Косово да укрепят върховенството на закона и прозрачното управление. МУГ оцени напредъка, постигнат в развитието на Косово през последните три месеца и усилията на правителството да укрепи структурите на съдебната система, особено при създаването на конституционни съдилища. Групата също приветства решението на ръководителя на Международната гражданска служба Питър Фейт, който подкрепи предложението на президента Фатмир Сейдиу да прескочи провеждането на общи избори тази година, за да позволи на правителството да приключи сегашния си мандат. (Експрес, Гласът на Америка, Зери, Kоха Диторе, Лайм, Косова Сот - 28/02/09)

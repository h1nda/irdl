Германия и Франция предлагат дата за започване на преговори с Турция
06/12/2002
 
ПАРИЖ, Франция -- След срещата си в четвъртък (5 декември) с германския канцлер Герхард Шрьодер, френският президент Жак Ширак предложи преговорите за присъединяване на Турция към ЕС да започнат на 1 юли 2005 г. По този сценарий, през 2004 г. Европейската комисия ще изготви доклад за напредъка на Анкара по отношение на демократичните реформи. Ако ЕС е доволен от резултатите, Турция ще бъде поканена да започне преговори за присъединяване. Турският външен министър Яшар Якъш веднага отхвърли плана и повтори, че Анкара иска да започне преговори още през 2003 г. Той ще поиска дата за започване на преговорите на срещата в Копенхаген следващата седмица.
В други новини, в четвъртък Държавният департамент на САЩ предупреди за възможни терористични атаки срещу американските интереси в югоизточна Турция, като изрази особена загриженост за пътуването през летището в Газянтеп, в близост до границата със Сирия. В изявлението се отбелязва, че правителството в Анкара е взело мерки да ограничи заплахата. (AП, Ройтерс, AФП, СиЕнЕн - 05/12/02)

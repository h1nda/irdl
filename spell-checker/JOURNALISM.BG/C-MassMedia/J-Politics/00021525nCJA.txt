Все още няма пробив в македонския политически диалог
					08/02/2007
					Управляващата партия и основната опозиционна партия в Македония преговарят, но най-голямата албанска партия продължава да бойкотира парламента.
					От Зоран Николовски за Southeast European Times от Скопие - 08/02/07
 
					 
						
Демократичният съюз за интеграция на Али Ахмети продължава да не участва в политическите преговори. [Гети Имиджис]
						Независимо от призива на македонския премиер Никола Груевски от понеделник (5 февруари) диалогът между управляващата ВМРО-ДПМНЕ и най-голямата етническа албанска партия в страната, Демократичния съюз за интеграция (ДСИ), все още не е възобновен. Страната бе обект на критики от Съединените щати и ЕС заради провала на политическия процес. 
						Депутатите от ДСИ бойкотират парламента от 26 януари насам, обвинявайки правителството, че ги е изолирало и е нарушило т. нар. "принцип на Бадинтер", съгласно който някои видове закони се нуждаят от подкрепата на определен минимум от депутати от дадена малцинствена партия, за да бъдат приети. 
						ДСИ заяви, че не смята да подновява преговорите, докато правителството не преразгледа състава на своята комисия по междуетнически отношения -- нещо, което администрацията на Груевски до момента отказва на направи. 
						Администрацията започна кампания в опит да увери международната общност, че политическият диалог съществува или поне че това не трябва да бъде повод за безпокойство. По-рано тази седмица Груевски изпрати писмо до лидера на ДСИ Али Ахмети, изразявайки готовност да се срещне лично с него и заявявайки искреността на намеренията си. 
						До този момент няма признаци на размразяване. Груевски обаче успя да възстанови диалога между своята партия ВМРО-ДПМНЕ и основната опозиционна Социалдемократическа партия. 
						На 2 февруари представители на двете партии започнаха преговори по две предложения, включени в правителствената програма, срещу които социалдемократите имат възражения. Първото е въвеждането на задължително средно образование. Второто е откриването на избирателни секции в чужди държави, за да могат близо 1 милион македонски граждани да упражняват избирателните си права, без да се налага да се връщат в Македония. 
						И двете идеи изискват изменения в конституцията и парламентарно мнозинство от две трети. Управляващите партии имат 72-ма депутати в събранието, а мнозинството от две трети изисква 80 гласа. 
						Нито задължителното средно образование, нито гласуването в чужбина са поставени като предварителни услоявия за членството в НАТО или в ЕС. Изискват се обаче редица други важни политически промени и за тяхната реализация ще е необходим широк политически консенсус. 
						Правителството се нуждае от подкрепата на опозицията, за да прокара новите закони за държавната прокуратура, въвеждането на частни училища в системата на основното образование, нов избрателен кодекс, нов парламентарен правилник и преименуването на Националната банка на Република Македония. 
						Макар че сътрудничеството със социалдемократите е крачка напред, пред админстрацията все още стоят пречки за приемането на закони, изискващи прилагането на "принципа на Бадинтер". Сред тях са законите за езиците на малцинствата и за избора на членове на Съдебния съвет.

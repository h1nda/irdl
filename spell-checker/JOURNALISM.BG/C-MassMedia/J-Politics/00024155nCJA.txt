Френският външен министър Кушнер каза, че преговорите на Турция с ЕС няма да бъдат блокирани 
					09/10/2007
					Френският външен министър Кушнер посети Анкара миналата седмица. Той каза, че президентът Никола Саркози е смекчил позицията си относно преговорите на Турция с ЕС. 
					От Айхан Шимшек за Southeast European Times -- 09/10/07
 
					 
						
"Отношенията ни бяха малко охладнели. Надявам се да се затоплят през идните дни, "каза френският външен министър Бернар Кушнер в Анкара в петък (5 октомври). [Гети Имиджис]
						Франция и Турция се договориха в петък (5 октомври) да продължат диалога си по деликатната тема за присъединяването на страната към ЕС. По време на посещение в Анкара френският външен министър Бернар Кушнер каза, че страната му няма да блокира преговорите на Турция с блока. 
						"Отношенията ни бяха малко охладнели. Надявам се да се затоплят през идните дни," каза Кушнер в петък. "Преговорите с ЕС ще допринесат за по-тесни връзки между Турция и ЕС, макар и ние да не сме съгласни с крайната цел на тези преговори. Днес е възможен всякакъв изход." 
						Кушнер добави, че френският президент Никола Саркози, който многократно е изразявал несъгласието си с членството на Турция в ЕС, е смекчил своята позиция. Саркози е предложил присъединителните преговори да се съсредоточат върху 30 от 35-те глави, което да доведе до специално партньорство. 
						Според дипломатически източници американската администрация, която твърдо подкрепя процеса на присъединяване на Турция към ЕС, е била основен фактор за промяната в отношението на Саркози. 
						Турският външен министър Али Бабаджан, който се срещна с Кушнер, каза, че Турция очаква от Европа изпълнение на обещанията и не иска да бъде въвлечена в дискусиите за бъдещето на ЕС. 
						"Споделяме желанието да подобрим връзките си във всяка област ... Виждам в нашите преговори днес началото на нов тласък в двустранните отношения," каза Бабаджан. 
						Според Кушнер Франция също е заинтересована от включване във важни енергийни проекти, свързани с Турция. Анкара се противопостави на участието на "Газ дьо Франс" (ГДФ) в проекта за газопровода "Набуко", който ще улеснява преноса на природен газ от Близкия изток и Централна Азия към ЕС през Турция и Балканите. Газопроводът ще спомогне за намаляване на зависимостта от руския газ. 
						Противопоставянето на Турция донякъде е продиктувано от спорен закон, приет миналата година от френския парламент. Законът гласи, че е престъпление да се поставя под съмнение дали масовото избиване на арменци в Отоманска Турция по време на Първата световна война и след това представлява геноцид. 
						Френският външен министър обаче твърди, че законът "не е заплаха за по-нататъшното развитие на отношенията между двете страни във всички области". 
						Кушнер се срещна също с президента Абдула Гюл и с премиера Реджеп Тайип Ердоган, преди да завърши посещението си в петък. "Ние имаме различия, но имаме повече общи неща. Трябва да си говорим повече и по-искрено. Това е първото от редица посещения и срещи между Турция и Франция," каза Кушнер.

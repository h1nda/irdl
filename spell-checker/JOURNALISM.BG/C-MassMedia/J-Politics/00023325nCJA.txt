Медиците се завърнаха в България и получиха помилване от президента
					24/07/2007
					Петте български медицински сестри и палестинският лекар, осъдени за умишлено заразяване на стотици либийски деца с ХИВ, бяха освободени от затвора в Триполи във вторник и помилвани минути след пристигането си в София.
					(AФП, АП, Ройтерс, АКИ, Би Би Си, Си Ен Ен, ФТ, Агенция София Нюз - 24/07/07)
 
					 
						
Шестимата медици бяха освободени от Либия във вторник (24 юли). [Гети Имиджис]
						Петте български медицински сестри и палестинският лекар, които бяха заплашени на смъртно наказание в Либия до миналата седмица, бяха помилвани от българския президент Георги Първанов във вторник (24 юли), по-малко от час, след като се приземиха в София. 
						Медиците, които бяха осъдени за умишленото заразяване на повече от 400 либийски деца с ХИВ и получиха смъртни присъди за първи път през 2004 г., прекараха над осем години в затвора в Триполи. Същите присъди бяха издадени в края на повторния процес срещу тях през декември 2006 г. и потвърдени от либийския Върховен съд по-рано този месец независимо от доказателствата за невинността на здравните работници. 
						След години на международен натиск и след постигането на споразумение, съгласно което всяко от семействата на 438-те заразени деца получи по 1 млн. щатски долара компенсации, висшата юридическа инстанция на Либия замени на 17 юли смъртните присъди на медиците с доживотен затвор. След два дни София изпрати официално искане до Триполи за незабавното им репатриране в България по силата на споразумение от 1984 г. между страните за обмен на затворници. 
						Българските медицински сестри Кристияна Вълчева, Нася Ненова, Снежана Димитрова, Валентина Сиропуло и Валя Червеняшка и палестинският лекар Ашраф Джума Хаджудж -- който неотдавна получи българско гражданство -- бяха освободени от затвора рано във вторник след часове на интензивни преговори между европейска делегация и либийските власти. 
						По-късно шестимата медици отпътуваха за София на борда на френския президентски самолет, с който първата дама на Франция Сесилия Саркози и еврокомисарят по външните отношения Бенита Фереро-Валднер пристигнаха в Триполи в неделя. На борда бе и съпругът на Кристияна Вълчева, д-р Здравко Георгиев, който бе оправдан по същите обвинения през 2004 г., но не му бе разрешено да напуска Либия. 
						Роднини на медиците, десетки местни и чуждестранни репортери, Първанов, премиерът Сергей Станишев и други официални лица и дипломати бяха сред стотиците хора, събрали се да посрещнат групата на софийското летище. 
						"Повече от осем години ние не забравихме страданието на медицинските работници, които показаха такова достойнство и сила на духа по време на своето дългогодишно изпитание," каза Фереро-Валднер на импровизираната церемония. "Този отличен завършек е резултат от положените общи усилия от ЕС, обединил българските власти, последователните председателства на ЕС и редица други страни членки. Това показва стойността на съгласуваните действия на ЕС, който винаги ще работи неуморно за постигане на справедливост за своите граждани." 
						Четиридесет и пет минути след завръщането на медиците у дома бе обявен президентският указ за тяхното помилване. "Воден от твърдото си убеждение в невинността на българските граждани, осъдени в Либия, и изпълнявайки конституционните си правомощия, президентът подписа указ за помилване и ги освободи от техните присъди," каза външният министър Ивайло Калфин, четейки изявление на канцеларията на Първанов. 
						Медиците благодариха на всички, които са ги подкрепяли през годините. "Толкова дълго очаквах този момент," каза Димитрова, а Вълчева изрази надежда да се завърне към нормалния живот. 
						Приключването на случая разчисти пътя за пълното нормализиране на отношенията на Либия с ЕС, който във вторник обеща също да приложи "подобрена рамка за осигуряване на грижи за децата, жертви на СПИН в Либия".

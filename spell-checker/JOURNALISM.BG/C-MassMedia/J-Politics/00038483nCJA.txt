Македонската диаспора се готви да гласува на изборите през юни
					11/05/2011
					Двайсет години след разпадането на Югославия македонските емигранти могат да упражнят правото си на глас.
					От Марина Стояновска за Southeast European Times в Скопие - 11/05/11
 
					 
						
Maкедонските граждани в САЩ могат да гласуват в посолството във Вашингтон или в консулствата в страната. [Македонско посолство]
						Правителството ще даде възможност на македонската диаспора да упражни правото си на глас в парламентарните избори, насрочени за 5 юни, без да е необходимо да присъстват физически в страната. 
						Три нови електорални единици бяха добавени към съществуващите шест - покриващи Северна и Латинска Америка; Европа; Австралия, Нова Зелания и Азия - като трима парламентаристи, представляващи диаспората, ще бъдат добавени към съществуващите 120. 
						"Това със сигурност ще се отрази положително на държавността на Македония и на развитието на страната, защото в чужбина има почти толкова македонски граждани, колкото и в републиката, с изключение на македонците, които идват от съседните страни. Те са гарант за икономическата стабилност на страната", каза за SETimes председателят на Световния македонски конгрес Тодор Петров. 
						Петров изрази надежда, че тези избори ще бъдат "преходна фаза", която в крайна сметка ще доведе до още по-равноправно представителство на диаспората. 
						Повече от 1 милиона евро от поисканите от Държавната избирателна комисия (ДИК) 7 милиона евро от правителството за покриване на изборните разходи, ще бъдат отделени за гласуването на гражданите в чужбина. 
						Според правилата за изборите, ако 2% от регистрираните гласоподаватели гласуват за определен кандидат - което е почти сигурно - изборите се смятат за валидни. Победителят се определя чрез мажоритарно гласуване. 
						Официалните представители се опитаха да разсеят безпокойството дали 50-те посолства и консулства, където ще се проведе гласуването, ще могат да поберат всички желаещи да гласуват. Има четири дипломатически и консулски представителства във Вашингтон, Чикаго, Детройт и Ню Йорк , където живее повече от 80% от диаспората. 
						"Макар че не смятаме, че ще се наложи, ние разполагаме с физическото пространство за откриване на още три допълнителни избирателни секции", каза за SETimes македонският посланик в САЩ Зоран Йолевски. 
						Основоната грижа обаче е изборите да бъдат прозрачни и да се рекламират колкото се може по-широко. 
						"Рекламирахме в "Ню Йорк Таймс" както и чрез македонски радиостанции в САЩ, оповестихме процедурите за регистрация на няколко официални уебсайтове, включително и графично представяне, и открихме безплатни телефонни номера, за да улесним процеса за гласоподавателите," каза Йолевски. 
						Освен другите тревоги председателят на Американо-македонската асоциация в Детройт Мишко Васовски каза за SETimes, че правните разпоредби за събиране на подписи са създали трудности, включително и за неговата собствена кандидатура. 
						Потенциалните кандидати трябва първо да представят петиция за подкрепа от 1 000 гласоподаватели и да я представят в посолството или в консулството за проверка. 
						"Добре е, че емигрантите имат право да участват в изборите, но практиката ще покаже, че съществуващите разпоредби трябва да се променят, защото процедурите за номиниране са сложни," каза той. 
						Той препоръча модела, използан от Хърватия, който "улеснява процедурата, като подписите могат да се полагат в емигрантски клубове и по-късно се проверяват от ДИК". 
						Заместник-председателят на ДИК Субхи Якупи каза, че досега 70 000 граждани, които временно живеят в чужбина, са се регистрирали да гласуват.

Сръбските президентски избори са насрочени за 13 юни
05/04/2004
След три провалени президентските избори от септември 2002 г. насам Сърбия насрочи нов вот за 13 юни. До този момент двама кандидати са се включили в надпреварата: лидерът на Демократическата партия Борис Тадич и Томислав Николич от ултранационалистическата Сръбска радикална партия.
(АФП, Радио Б92, Танюг - 04/04/04)
 
 
Сърбия ще проведе президентски избори на 13 юни, заяви в неделя (4 април) председателят на сръбския парламент и и.д. президент Предраг Маркович, обявявайки четвъртия опит в републиката в рамките на повече от една година да бъде избран титуляр на този ключов пост.
Сърбия е без президент от края на 2002 г., когато изтече мандатът на Милан Милотинович. Последният от бившите съюзници на Слободан Милошевич, успял да задържи поста си след отстраняването от власт на бившия югославски лидер през октомври 2000 г., Милутинович е понастоящем задържан под стража в Трибунала на ООН за военни престъпления в Хага в очакване на процеса във връзка с предполагаемото му участие в зверства, извършени по време на конфликта през 1998-1999 г. в Косово.
Ниската избирателна активност доведе до провал на три предходни вота - през септември 2002, декември 2002 и ноември 2003 г. - да бъде избран нов президент. Опитвайки се да улесни процеса, сръбският парламент премахна впоследствие изискването за задължителна 50-процентна избирателна активност от избирателния закон, въвеждайки същевременно разпоредба, която позволява на живеещите зад граница сърби да участват в гласуването.
Обявявайки в неделя датата на провеждане на изборите през юни, Маркович изглеждаше уверен, че достатъчен брой гласоподаватели ще се явят пред урните този път.
"Сега е сигурно, че Сърбия няма да остане никога повече без президент след проведени избори, " цитира АФП неговите думи пред репортери по време на прес-конференция. Подготовката на вота започва в понеделник, каза той, допълвайки, че тепърва трябва да се извърши логистична подготовка за гласуването на сърбите от чужбина.
За да победи, кандидатът за президент трябва да спечели мнозинството от подадените гласове. В противен случай двамата кандидати, които са завоювали най-голям брой гласове на първия тур, ще участват в балотаж две седмици по-късно. В Сърбия има около 6,5 млн. регистрирани гласоподаватели.
Двамата кандидати вече са обявили участието си в надпреварата - лидерът на Демократическата партия (ДП) Борис Тадич, който е и военен министър на Сърбия-Черна Гора, и Томислав Николич от ултранационалистическата Сръбска радикална партия (САП).
"Този път не търся ничия подкрепа," заяви Тадич в събота, когато обяви кандидатурата си. "Всички кандидати са добре дошли и аз искам всички партии да представят собствени кандидатури. "Той допълни обаче, че националистическите радикали не бива да печелят изборите, тъй като победителят трябва да бъде приемлив за международната общност.
Проведените наскоро проучвания на общественото мнение показаха, че само обща кандидатура на проевропейските демократични партии може да победи Николич, който се класира първи на проведените през ноември 2003 г. избори. Макар да не спечели абсолютно мнозинство по време на проведените през декември 2003 г. предсрочни парламентарни избори, СРП има най-много депутатски места в сръбския парламент.
Признавайки нуждата от единен кандидат, който да се изправи срещу Николич, партиите от четиричленната правителствена коалиция, ръководена от Демократическата партия на Сърбия (ДПС) на премиера Воислав Кощуница подсказаха, че са готови на компромис. Коалиционните партии се очаква да започнат преговори този седмица. Представител на ДПС заяви в неделя, че Тадич и ДП трябва да отговорят на някои въпроси, за да получат подкрепата на партията.

Басеску положи клетва като президент на Румъния 
					21/12/2004
					Бившият кмет на Букурещ Траян Басеску положи клетва като новия президент на Румъния в понеделник. Той обеща да се бори срещу корупцията и бедността и да се фокусира върху изискваните от ЕС реформи
					(Pressreview.ro, Хинуа - 21/12/04; AП, Гласът на Америка, РФЕ/РЛ,ЮПИ, Евениментул зилеи, Медиафакс, Ромпрес- 20/12/04)
 
					 
						
Православният партиарх Теоктист благослови румънския президент Траян Басеску (вдясно) след церемонията по полагане на клетва в парламента в понеделник (20 декември). [AФП]
						Траян Басеску положи клетва като новия президент на Румъния в понеделник (20 декември), осем дни след като спечели втория тур на изборите срещу досегашния премиер Адриан Настасе. Обещавайки да води борба срещу корупцията и бедността, бившият кмет на Букурещ каза освен това, че ще се концентрира върху подобряване състоянието на човешките права и върху реформите, които Румъния трябва да приложи, за да бъде готова за членство в ЕС в началото на 2007 г. 
						"Не можем да говорим за членство в ЕС без да решим два фундаментални проблема, пред които сме изправени: корупцията и бедността," заяви Басеску пред законодателите. Той обеща да посвети усилията си за подобряване на демокрацията, възстановяване свободата на пресата и за защита на държавните инсттуции от политическа намеса. 
						Очертавайки външно-политическите си приоритети, Басеску посочи, че ще се стреми да засили ролята на Румъния в НАТО и отношенията с други партньори и съюзници. Той подчерта по-конкретно важността от по-нататъшното засилване на стратегическото партньорство на страната му със САЩ и Великобритания. 
						Педесет и тригодишният Басеску спечели втория тур на изборите на 12 декември като кандидат на центристкия Алианс на справедливостта и истината, образуван от Демократическата партия (ДП) и Национал-либералната партия (НЛП) през 2003 г. 
						Той замени на поста Йон Илиеску, превръщайки се в третия президент на Румъния след падането на комунизма през 1989 г., и в първия, който е избран с петгодишен мандат. 
						Ангажирайки се да подкрепя всички инициативи, които са от полза за Румъния и румънския народ, Илиеску, който се очаква да поеме от Настасе поста председател на Социал-демократическата партия, увери Басеску в своята подкрепа. " Не съм съгласен с тази непрестанна конфронтация, която донесе толкова много беди през всичките тези години," каза той. 
						Басеску пое поста часове след като напусна поста кмета на Букурещ. Разван Мургияну ще изпълнява временно длъжността му до предсрочните избори за кмет през 2005 г. 
						Басеску се оттегли и от поста на партиен лидер, посочвайки изпълнителния секретар на ДП Емил Бок за свой наследник до партийния конгрес през май. 
						Първото голямо изпитание за новия президент ще бъде формирането на ново правителство, тъй като нито СДП, спечелила най-много гласове на парламентарните избори на 28 ноември, нито Алиансът НЛП-ДП имат мнозинство, с което да управляват самостоятелно. Басеску изрази увереност, че този месец ще бъде формирано правителство, водено от НЛП-ДП.
						"Ще проведа консултации с партиите скоро след като положа клетва пред парламента," цитира румънският всекидневник Evenimentul Zilei в понеделник думите на Басеску. "След това ще посоча премиера, който обявих по време на предизборната кампания, Калин Попеску Таричану. "
						Алиансът на НЛП-ДП вече започна консултации с Демократичния съюз на унгарците в Румъния, който изглежда готов да се включи в новото правителство. Според партийни източници той може да получи три портфейла в кабинета на Таричану.

Хърватите възразяват срещу новия закон за радио и телевизия, приет от горната камара на ФБиХ 
					05/04/2006
					 
						САРАЕВО, Босна и Херцеговина (БиХ) -- Камарата на народите на Федерация БиХ (ФБиХ) прие във вторник (4 април) нов закон за радиото и телевизията в автономната област, но без съгласието на хърватската парламентарна група, която възнамерява да задейства процедура срещу него. Измененията, предложени от хърватските депутати, бяха отхвърлени, включително и това за пускането по държавната ТВ на телевизионни програми на всичките три езика на съставните общности в страната. Очаква се парламентът на ФБиХ да сформира съвместна комисия, включваща представители от двете камари, с цел да се изготви споразумение по въпроса. 
						Службата на върховния представител наскоро призова законодателния орган на ФБиХ да приеме новия закон за радиото и телевизията в автономната област съгласно критериите на ЕС, но предупреди, че някои разпоредби в законопроекта отстъпват от международните стандарти. (ПБС БиХ, Pincom.info - 04/04/06)

Реформистката коалиция в Сърбия се разцепва с наближаването на парламентарните избори
19/11/2003
В сегашната атмосфера на напрежение, обзело сръбските политици, поне едно нещо е сигурно: управляващата коалиция ДОС престана да съществува.
От Душан Кошанович за Southeast European Times в Белград - 19/11/03
 
 
На фона на третите поред провалили се президентски избори в рамките на 14 месеца и когато обществото насочва вниманието си към предстоящите парламентарни избори, управляващата коалиция ДОС официално се разпадна. Разцеплението настъпи по време на последното заседание, проведено във вторник (18 ноември) късно вечерта, когато Демократическата партия (ДС) обяви, че ще участва самостоятелно в изборната надпревара.
Това означава, че противно на очакванията няма да има коалиция с Гражданския съюз на Сърбия( ГСС). Според вътрешни източници лидерът на ГСС Горан Свиланович е настоявал водач на избирателната листа да бъде заместник-председателят на ДС и министър на отбраната на Сърбия-Черна Гора Борис Тадич, който според проучванията на общественото мнение е сред най-популярните политици. Вместо това обаче ДС е решила водач на листата през декември да бъде премиерът Зоран Живкович.
Председателят на сръбския парламент и и.д. президент Наташа Мичич насрочи предварителни парламентарни избори миналата седмица, след като стана ясно, че правителството няма достатъчно гласове, за да оцелее след искания от опозицията вот на недоверие.
Допълнителна несигурност настъпи, когато се провалиха президентските избори в неделя поради ниската избирателна активност. При разпуснат парламент Мичич вече не изпълнява функциите на и.д. президент и сега не е ясно кой може да насрочи повторен вот.
Според правни експерти тя би могла да задържи минимални правомощия, за да предотврати институционален разпад и да насрочи нови президентски избори за същата дата, на която ще се проведе парламентарният вот. Председателят на Сръбския конституционен съд Слободан Вучетич обаче твърди, че президентските избори трябва да изчакат конституирането на новото законодателно събрание през януари. Иначе управляващото мнозинство ще трябва да постигне консенсус по предефиниране на президентските избори в новата конституция с оглед държавният глава да се избира от парламента.
Според много анализатори ДОС е допуснала грешка, насрочвайки избори в периода на коледните празници, тъй като нейните поддръжници са предимно млади, образовани и заможни хора, много от които ще бъдат във ваканция. Междувременно диаспората с националистическа ориентация се очаква да се стече в страната.
Поне едно нещо е сигурно обаче: ДОС престана да съществува. ДС може да прие коалицията със съюзници, които са доказали своята лоялност като Гражданския съюз на Сърбия, ръководен от Свиланович. Други по-малки партии ще се обединят в коалиции, основани на платформи, за да преминат 5 %-та бариера за влизане в парламента. Всички по-големи партии - Демократическата партия на Сърбия (ДПС), Г-17 Плюс, Сръбската радикална партия (СРП, Социалистическата партия на Милошевич и Сръбско движение за промяна - обявиха, че ще се качат на ринга самостоятелно.
Местните медии прогнозират, че СДП ще бъде възнаградена за отказа си да подкрепи правителството с няколко места в листата на Г-17 Плюс. Мнозина считат, че една по-малко разпокъсана политическа сцена и по-ясни ориентации на платформите са необходими за политическата стабилност на Сърбия.
Междувременно сръбски анализатори и представители на прозападни партии омаловажиха притесненията във връзка с успеха на ултранационалистическата десница на президентските избори. Според тях подкрепата за СРП се корени в част от избирателите, които са лоялни на режима на Милошевич и наброяват около 1-1.5 млн. души, което не представлява сериозна заплаха за изхода от парламентарните избори.
Остава да се види как трите водещи демократични партии- ДСС на Воислав Кощуница, Г-17 Плюс на Миролюб Лабус и ДС на Живкович - ще успеят да преодолеят своя антагонизъм и да формират стабилно и ефикасно правителство след вота през декември.

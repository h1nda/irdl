Безпокойствата във връзка с ПКК и кюрдите определят политиката на Турция към Сирия
					22/06/2011
					Политиката на Турция по отношение на Сирия започва да се изяснява на фона на страховете от задълбочаване на хаоса, сектантското насилие и потоците от бежанци.
					От Арън Стайн за Southeast European Times от Истанбул – 22/06/11
 
					 
						
Потенциалната възможност за вълнения в населените с кюрди райони в Сирия буди безпокойство. [Ройтерс]
						Партньорството между Анкара и Дамаск се руши след въстанието в Сирия и бруталното му потушаване от правителството. След като събитията излязоха извън контрол, един от основните належащи въпроси за турските стратези по сигурността е как хаосът и заплахата от разруха в Сирия ще повлияят върху вътрешния кюрдски проблем на Турция и борбата с Кюрдската работническа партия (ПКК). 
						Обикновено размирното кюрдско население в североизточната част на Сирия, близо до населените с кюрди райони на Турция и Ирак, засега не е в центъра на протестите срещу режима и ответните репресии. Въпреки това перспективата за груба военна намеса в населените с кюрди места, подобно на мерките в населената с араби Северозападна Сирия, и произтичащите от това бежански потоци към границата с Турция безпокои турските политици. 
						Съществуват и страхове, че „ако дестабилизацията в Сирия се задълбочи, ПКК може да намери ново сигурно убежище в Сирия или сред сирийските кюрди, подобно на случилото се в Северен Ирак”, каза за SETimes Шабан Кардаш, асистент по международни отношения в Университета по икономика и технологии на ТОББ. 
						Заплахата от кюрдски национализъм и сепаратистко насилие стои в основата на отношенията между Турция и Сирия от средата на 80-те години на миналия век. До 1998 г. отношенията бяха помрачени от факта, че Сирия предоставяше убежище на лидера на ПКК Абдула Йоджалан. 
						След постигането на договореност за изгонването на лидера на ПКК през 1998 г. и залавянето на Йоджалан по-късно отношенията между двете държави се подобриха значително. След войната в Ирак през 2003 г. Сирия и Турция заздравиха връзките в областта на сигурността с цел да бъде овладяна очакваната заплаха от засилващ се кюрдски национализъм. 
						Турция инвестира много в изграждането на своите отношения със Сирия, често отхвърляйки призивите на САЩ да изолира режима заради връзките му с Иран, намесата в Ливан и Ирак и подкрепата за „Хамас”. 
						Затоплянето на отношенията със Сирия се смяташе за „най-добрия пример за промяната във външната политика на Турция”, посочи Кардаш, като добави: „Това беше крайъгълният камък в близкоизточната политика на Турция”. 
						Запазването на регионалната стабилност е основен приоритет на външната политика на Турция. Подхождайки с предпазливост към нарушаването на статуквото, Анкара се противопоставя на бързата смяна на режима, като подкрепя „еволюционния подход, който би довел до преход от авторитарен режим към демокрация чрез бавни, структурни и мирни промени”, каза за SETimes Нух Йълмаз, директор на Фондацията за политически, икономически и социални изследвания (СЕТА) във Вашингтон. 
						При започването на кървавите репресии на режима на Асад Турция реагира предпазливо, но „кризата с бежанците принуди премиера Ердоган да реагира политически”, каза за SETimes Уилям Хейл, почетен професор в СОАС. „Той [Ердоган] не можеше да продължи да не взема страна и да твърди, че неговият добър приятел [Асад] някак си ще превърне Сирия в демокрация”. 
						От началото на военните действия над 10 000 арабски бежанци избягаха от Сирия в Турция. Ситуацията напомня на потока от кюрдски бежанци, бягащи от бруталните репресии на Садам Хюсеин през 1991 г. Турция и съюзническите сили реагираха, като създадоха безопасна зона от иракската страна на границата с Турция, за да осигурят закрила за бежанците и предоставят хуманитарна помощ, която по-късно беше превърната в протекторат за иракските кюрди под формата на забранена за полети зона. На фона на хаоса ПКК успя да заздрави позициите си в Северен Ирак и да започне трансгранични нападения в Турция. 
						Междувременно турската преса съобщи, че турската армия е разработила планове за създаване на буферна зона в северната част на Сирия в случай на сваляне на режима, сектантско насилие и масови потоци от бежанци към Турция.

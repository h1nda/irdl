Датският министър-председател заяви, че независимостта на Косово е необратим акт
					19/09/2008
					 
						ПРИЩИНА, Косово -- Искането на Сърбия да бъде разгледано едностранното обявяване на независимост от Косово в Международния съд е достойно за съжаление, каза в четвъртък (18 септември) датският министър-председател Андерс Фог Расмусен сред среща в Прищина с косовски лидери. Расмусен добави, че признаването на Косово от страна на Дания е било в пълно съответствие с международното право и че независимостта е необратим процес и единственото възможно решение. Той призова останалите държави също да признаят Косово. От своя страна министър-председателят Хашим Тачи каза, че бъдещето на Косово минава през Брюксел и Вашингтон, а не през Белград.
						Други новини от четвъртък -- Ръководителят на ЮЛЕКС генерал-лейтенант Ив дьо Кермабон каза, че е готов да отиде в Белград и да обясни подробно ролята на ЮЛЕКС и мандата й в Косово. Целта на това му посещение би била сръбските власти да приемат пълното разполагане на мисията, включително и в доминирания от сърбите север.
						Междувременно в четвъртък австрийският дипломат Вернер Алмхофер стана новият ръководител на мисията на ОССЕ в Косово. Той беше назначен от Финландия, която е сегашният председател на ОССЕ. Алмхофер, на 48 г., ще замени швейцареца Тим Гулдиман. (Коха Диторе, Лайм, Зери, Телегпафи, РТК, Експрес, Косова Сот, ИТАР-ТАСС, Танюг, Б92, ДПА, АПА - 18/09/08)

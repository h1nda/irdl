Експерти и държавни служители обсъждат регионалната енергийна политика
					25/10/2011
					Близо 300 милиарда евро ще бъдат инвестирани в енергийната инфраструктура и ефективност на Югоизточна Европа до 2020 г.
					От Биляна Пекушич за Southeast European Times от Белград -- 25/10/11 
 
					 
						
Газомер в топлоелектрическа централа в Македония. [Ройтерс]
						Енергийната ефективност и производителност на Балканите е много ниска и на страните от региона силно се препоръчва да развиват съвместно енергийната инфраструктура, да свържат енергийните си мрежи и да създадат общ пазар, заключиха експерти по време на регионалната конференция по енергетика, която се проведе миналата седмица в Белград. 
						"Изграждането на връзки ще даде възможност енергията, произведена от възобновяемите източници в региона, да се пренася и продава и на други места в Европа," заяви пред участниците в конференцията изпълнителният директор на "Саут Юръп Енерджи" Костис Стамболис. 
						Стамболис каза, че инвестицията в енергийната инфраструктура до края на десетилетието ще възлезе приблизително на 240 милиарда евро, като още 60 милиарда ще се насочат към енергийната ефективност. 
						"Най-скъпата енергия е тази, която не се използва, и най-скъпите електроцентрали са онези, които не са построени," каза сръбският президент Борис Тадич пред участниците. 
						Тадич обясни, че регионът е зависим от вноса на електроенергия, но разполага с геостратегически потенциал да бъде енергиен мост за повишаване на енергийната сигурност и за свързване на потребителите в Централна Европа. 
						Регионът ще успее да изпълни тази цел само ако изгради обща енергийна политика за модернизиране на енергийната си инфраструктура и създаване на общ пазар, каза той, изразявайки мнението на мнозина от присъстващите. 
						Регионът трябва също да използва все повече възобновяеми източници, за да покрива енергийните си нужди, казват експертите. Понастоящем възобновяемите източници дават 21 % от производството на електроенергия, но до 2030 г. те биха могли - и би трябвало - да достигнат 25 %. 
						Някои от страните в региона обаче нямат достатъчно възобновяеми източници. Например възобновяемите източници на Сърбия се изчисляват на около 4,1 до 4,12 милиона тона петролни еквиваленти. 
						"Нашият най-голям потенциал е биомасата, но също и геотермалните източници, слънчевата и вятърната енергия," каза за SETimes министърът на околната среда и благоустройството Оливер Дулич 
						Дулич добави, че тези потенциални източници могат да заместят 60 % от сегашното производство на електроенергия. Заради остарялата инфраструктура обаче Сърбия днес използва пет до шест пъти повече електроенергия на единица БВП от повечето страни, членки на ЕС. 
						"Това толкова високо енергийно потребление намалява конкурентоспособността на нашите изделия, така че всяко инвестирано евро в енергетиката ще увеличи нашата макроикономическа стабилност," каза вицепремиерът Божидар Джелич за SETimes. 
						Джелич подчерта, че в рамките на общия регионален пазар на електроенергия Сърбия иска да установи нормални отношения с Косово. 
						Югоизточна Европа се нуждае от някакъв вид "Зелено ново споразумение" за развиване на енергийния сектор, каза председателят на Парламентарната асамблея по външните работи на БиХ, Мирза Кушлюгич, за SETimes. 
						"Моделът на енергийните системи трябва да се промени радикално и да се базира на координирано регионално сътрудничество вместо на националния модел," каза Кушлюгич. 
						Председателят на комисията по бюджет и финанси на черногорския парламент, Александър Дамянович, е съгласен с това, като твърди, че страните от региона не са достатъчно енергийно конкурентни самостоятелно, но като цяло, регионът притежава такъв потенциал. 
						"Нашите страни нямат големи бюджети, но ние харчим много за скъпо производство или закупуване на електроенергия. Ако имаме съвместни инвестиции и общ пазар, това значително ще намали тези разходи," каза Дамянович. 
						Експертите казват, че единият от приоритетите трябва да бъде инвестирането в енергийния потенциал на реките, напр. на Дунав, Дрина и Неретва. 
						Албания възнамерява да използва максимално водната си енергия, но също и слънчевия потенциал, и да се превърне в "малка енергийна свръхсила", каза албанският парламентарист Йемин Джана. 
						Албания е подписала 107 концесионни договора за построяването на 2 290 електроцентрали. 
						Времето също е от значение, тъй като много от проектите за възобновяема енергия ще се превърнат в реалност едва след няколко десетилетия, каза енергийният експерт Бранислав Тодорович за SETimes. 
						"Едно от най-добрите решения [междувременно] е всяка сграда да има собствена слънчева инсталация или ветрогенератор, а "градовете с нулева енергия" да произвеждат сами електроенергия за своите нужди," каза Тодорович.

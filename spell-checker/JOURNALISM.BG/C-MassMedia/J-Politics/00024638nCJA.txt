Ишингер е песимист за шансовете да се достигне до споразумение за статута на Косово
					22/11/2007
					Постигането на пробив относно Косово в последния момент изглежда малко вероятно, но международните посредници се надяват, че Белград и Прищина поне ще постигнат съгласие относно бъдещите отношения, казва представителят на ЕС Волфганг Ишингер.
					(Телеграф, Блиц - 22/11/07; Ройтерс, АП, Бета, Б92, БМРР - 21/11/07)
 
					 
						
[Гети Имиджис]
						Представителят на ЕС в международната “тройка”, която посредничи в преговорите за статута на Косово, изрази песимизъм в сряда (21 ноември), че до приключването на преговорите на 10 декември ще се стигне до споразумение. 
						"Естествено, споразумение за статута би било идеалният вариант, но за съжаление то е нещо, което не можем да очакваме," каза Волфганг Ишингер пред репортери в Берлин, един ден след последния кръг преговори. Той обаче изрази надежда, че преди приключването на преговорите Белград и Прищина поне ще постигнат компромис за бъдещото сътрудничество между тях. 
						"Нашата цел в “тройката”, дори и ако не успеем да постигнем решение за статута на Косово, бе да достигнем до споразумение относно отношенията между Сърбия и Косово, независимо как и кога ще се реши въпросът за статута," каза германският дипломат. 
						Макар и формално все още да е част от Сърбия, Косово фактически е протекторат на ООН от края на конфликта в провинцията от 1998-1999 г. 
						След 14 месеца на общо взето безрезултатни преговори бившият специален пратеник на ООН за процеса на определяне на статута Марти Ахтисаари предложи на Косово да бъде предоставена независимост под контрола на международната общност със значителни изисквания за разделяне на властта, имащи за цел да защитят етническите сърби и другите малцинства. 
						Лидерите на косовските етнически албанци приеха плана, но Сърбия го отхвърли. Белград твърди, че може да приеме най-много “широка автономия” на провинцията.
						През юли заплахата от руско вето принуди западните държави да вземат решение да отложат гласуването на проекторезолюция на Съвета за сигурност на ООН, основаваща се на плана на Ахтисаари. Тогава съставената от представители на шест държави Контактна група, включваща Великобритания, Франция, Германия, Италия, Русия и САЩ, пое процеса от ООН, създавайки формата “тройка” като последен опит за излизане от безизходицата. 
						 През последните няколко месеца бяха предложени различни варианти за решаване на въпроса за статута, но всички те бяха отхвърлени от едната или от двете страни. 
						Българският външен министър Ивайло Калфин изрази надежда в четвъртък, че следващата среща на “тройката” в Баден, Австрия, на 26 ноември с преговарящите сърби и косовски албанци все пак може да доведе до споразумение. 
						 Ако това не се случи, каза той, международната общност трябва да предприеме стъпки, за да гарантира, че Косово няма да се превърне в "черна дупка", източник на насилие в региона. 
						Екстремистки групировки се появиха и от албанска, и от сръбска страна, въпреки че степента на заплахата все още не е известна. В сряда тъй наречената “Гвардия на цар Лазар” призова Сърбия да "започне война в защита на Косово" и каза, че ще поеме нещата в свои ръце, ако властите не направят това. Официални представители на Белград обаче отхвърлиха опасността, твърдейки, че липсват сведения, показващи, че групировката – поставена извън закона от ЮНМИК – представлява действителен риск за сигурността. 
						Член на етническа албанска полувоенна групировка, също забранена от ЮНМИК, каза в сряда, че неговата организация ще се противопостави на всеки опит сръбски бойци да навлязат в Косово. 
						"Ако те влязат в Косово, ние сме готови да и им окажем въоръжена съпротива," каза Гафур Адили, който претендира да оглавява политическото крило на "Албанската национална армия". “Няма да ни бъде лесно, ако Сърбия, правителството, нападне Косово, но тези полувоенни формирования не са проблем за нас."

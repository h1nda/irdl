Надеждите за коалиция в Гърция замират, задават се нови избори
					11/05/2012
					Политическите партии не могат да развържат гордиевия възел на строгите икономии, докато еврозоната се тресе.
					От Анди Дабилис за Southeast European Times от Атина - 11/05/12
 
					 
						
Хора чакат в четвъртък (10 май) пред гишетата на бюро за безработни в Атина. Повече от един на всеки петима и един на всеки двама младежи в Гърция са без работа, показаха в четвъртък данни на статистическата служба ЕЛСТАТ. [Ройтерс] 
						В задънена улица и без надежда за сформиране на коалиционно правителство непосредствено след изборите, заварили партиите в разправии заради мерките за строги икономии, изисквани от международните кредитори, на Гърция може да й се наложи да проведе нови избори следващия месец на фона на опасенията, че политическата несигурност би могла да застраши позициите й в еврозоната. 
						Основните управляващи партии в страната - консерваторите от "Нова демокрация" и техните традиционни съперници, социалистите от ПАСОК, които подкрепиха намаляването за заплатите, увеличаването на данъците и орязването на пенсиите, за които настояваше "Тройката" ЕС-МВФ-ЕЦБ - бяха наказани от избирателите на изборите миналата седмица. "Нова демокрация" спечели, но само с 18.8 % от гласовете, докато ПАСОК се класира на трето място с 13,3 %. ПАСОК загуби 2,1 милиона избиратели от изборите през 2009 г., когато спечели 44 %. 
						Резултатите дадоха на двете партии едва 149 места в 300-местния парламент. Лидерът на "Нова демокрация" Антонис Самарас, който се обърна на 180 градуса относно мерките за строги икономии и искаше да предоговаря условията, не успя да сформира коалиция. 
						Не успя и Алексис Ципрас, на 37 г., лидер на спечелилата изненадващо второто място Коалиция на радикалната левица, СИРИЗА. 
						Ципрас искаше Самарас и лидерът на ПАСОК Евангелос Венизелос да осъдят сделките за спасителните заеми с "Тройката", която заяви, че следващото правителство трябва намали разходите с още 12 милиарда евро, и предупреди, че всякакви опити да се претупват реформите ще доведат до затваряне на кранчето за пари. Това би могло да застави Гърция да обяви фалит и да напусне еврозоната, както и да разстрои световните пазари. 
						Последен шанс за сформиране на правителство получи в сряда (10 май) Венизелос. Той разполага с три дни да се опита да го направи. Ако и този опит се провали, гръцкият президент Каролос Папуляс ще събере седемте победители на масата и ще се опита да състави правителство на националното единство. Ако и това не стане, гърците ще гласуват отново, като ориентировъчно насрочената дата е 17 юни. 
						Ситуацията е толкова сложна, че обърква и дългогодишни анализатори, които следят гръцките правителства от десетилетия. 
						Георгиос Цогопулос, научен сътрудник в атинския мозъчен тръст Общогръцка фондация за европейска и външна политика (ELIAMEP), каза, че сметките не излизат за никоя от партиите да сформира коалиция, тъй като пет от първите седем партии са против строгите икономии - включително заелата шесто място неонацистка "Златна зора", "Независимите гърци" с четвъртото си място и Демократичната левица със седмото. 
						"[Венизелос] няма никакъв шанс да сформира правителство," каза Цогопулос за SETimes. "Трудно е да се измери гневът на хората; те чувстват, че е налице изнудване," каза той. 
						Малка е надеждата, че дори и едни нови избори ще оправят бъркотията. Папуляс изрази съжаление, че Ципрос не е могъл да сформира коалиция, и заяви пред държавната телевизия НЕТ, че дилемата е "гордиев възел" - неподатлив на решение проблем. 
						Димитрис Хадзиниколау, преподавател по икономика в Университета в Янина, Северна Гърция, каза, че е твърде късно за политически компромис, и обвини управляващите партии. 
						"Те се опитват да заблудят хората," каза той за SETimes. "Гърция трябва да поиска да напусне еврозоната. Това се използва като заплаха. Европейците казват, че ако не спазим меморандума, няма да получим следващия пакет от заеми, но на нас тези пари вече не ни трябват."
						Димитри Соторипулос, доцент по политология в Университета в Атина и старши научен сътрудник в ELIAMEP, каза, че се съмнява едни нови избори да доведат до ново правителство заради дълбоките различия. 
						"Опасявам се, че ще има още един тур на безизходица," каза той за SETimes. "Ако малките дясноцентристки партии се слеят, те биха могли да имат голяма сила, но цялата тази нестабилност създава възможности за погрешен ход, който би могъл да доведе до фалит." 
					
				
			
					 
					
 
 

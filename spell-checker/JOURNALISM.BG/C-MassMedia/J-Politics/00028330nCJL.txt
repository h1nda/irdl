Заместник-лидерът на управляващата партия ПСР на Турция подаде оставка
					10/11/2008
					 
						AНКАРА, Турция -- Заместник-лидерът на управляващата Партия на справедливостта и развитието (ПСР) Денгир Мир Мехмет Фират неочаквано е подал оставка поради здравословни причини, съобщиха медиите в неделя (9 ноември). Нихат Ергюн, заместник-председател на парламентарната група на партията, отрече, че оставката може да предизвика промени в кабинета. "Това не е свързано с промени в кабинета. Премиерът [Реджеп Тайип Ердоган] решава дали и кога да бъдат направени промени в кабинета", заяви Ергюн пред репортери. Според НТВ бившият министър на вътрешните работи Абдулкадир Аксу ще смени Фират, когото опозиционните партии и медиите обвиняват в корупция. Неотдавна той разкритикува Ердоган за противоречиви коментари относно напрежението в югоизточната част на страната, населена предимно с кюрди. 
						Междувременно в писмена декларация от петък, ПСР отрече всякакви връзки със случая с благотворителни измами в Германия. Финансовият директор на ПСР Бюлент Гедикли заяви, че сметките на ПСР са прозрачни и могат да се видят на уебсайта на партията. По-рано миналата седмица турският главен прокурор Абдурахман Ялчинкая започна разследване на връзките на ПСР с благотворителната фондация "Дениз Фенери", срещу която се води съдебно дело във Франкфурт през септември. (Хюриет, НТВ, АНСА - 09/11/08)

Според Ердоган кипърските гърци cа готови за нови мирни преговори 
					10/05/2005
					ООН може да инициира нов кръг на преговори за обединение на Кипър в скоро време, заяви в понеделник турският премиер Реджеп Таийп Ердоган след тристранна среща с президента на кипърските гърци Тасос Пападопулос и с Генералния секретар на ООН Кофи Анан в Москва.
					(Ройтерс - 10/05/05; Блумберг, Айрланд онлайн, Кипърска информационна агенция, Turks.us - 09/05/05)
 
					 
						
"Видях, че южен Кипър не е против това... видях, че кипърският президент Пападопулос подхожда позитивно към осъществяването на нов процес," заяви турският премиер Реджеп Таийп Ердоган.[AФП] 
						Турският премиер Реджеп Тайип Ердоган заяви в понеделник (9 май), че Генералният секретар на ООН Кофи Анан може да инициира нов кръг от преговори по обединението на Кипър много скоро. Той изрази увереност, че кипърските гърци също ще подкрепят новата инициатива на ООН. 
						"Анан каза, че новият мирен процес може да стартира, а аз видях, че кипърско-гръцката страна не би се противопоставила," заяви Ердоган по време на излъчена по телевизията пресконференция в Анкара след завръщането му от Москва, където той е обсъдил въпроса с ръководителя на ООН и президента на кипърските гърци Тасос Пападопулос. Тримата лидери са се срещнали в рамките на церемониите, отбелязали 60-та годишнина от края на Втората световна война. 
						"Видях, че кипърските гърци нямат отрицателно отношение към това," изтъкна Ердоган пред репортери. "В сравнение с предишни изявления видях, че те подхождат позитивно към въпроса за осъществяване на този процес."
						Последните иницативи на международната общност за обединение на Кипър се провалиха миналата година, когато кипърските гърци отхвърлиха с голямо мнозинство предложението на ООН за мирно споразумение. Турция и мнозинството от кипърските турци подкрепиха плана. В крайна сметка единствено международно признатата гръцка част на острова се присъедини към ЕС на 1 май 2004 г. 
						Ердоган заяви пред репортери в понеделник, че той и Анан ще обсъдят Кипър в по-големи подробности по време на посещението му в САЩ в началото на юни. 
						Неотдавна Анан поиска и от двете страни на изложат писмено своите предложения и възражения към плана на ООН, който се очаква да послужи за основа на бъдещите преговори. Кипърските гърци, които се противопоставиха на някои текстове в предлаганото споразумение, вероятно все още не са дали отговор. Кипърските турци вече изразиха решимост за търсене на споразумение. 
						След преговорите в Москва Ройтерс цитира изявление на говорител на ООН в Никозия от вторник, според когото кипърските гърци са индикирали готовност за "проучвателни разговори", предхождащи евентуални преговори. 
						"Пападопулос потвърди, че изпраща свой представител в ООН за проучвателни разговори в най-скоро време," заяви говорителят пред Ройтерс. В светлината на визитата Генералният секретар ще реши какви бъдещи стъпки да предприеме," допълни той. 
						Решението на кипърския въпрос би подобрило значително шансовете на Турция за членство в ЕС, уталожвайки страховете, че кипърските гърци биха могли да използват правото си на вето срещу Анкара. Турция се очаква да започне предприсъединителни преговори с ЕС на 3 октомври.

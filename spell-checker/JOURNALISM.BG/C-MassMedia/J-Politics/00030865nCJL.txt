Турция защити спорния закон за военните съдилища
					08/07/2009
					 
						АНКАРА, Турция -- Правителството е защитило закона, ограничаващ правомощията на военните съдилища, в документ, връчен на президента Абдула Гюл, съобщиха в сряда (8 юли) местните вестници. Правителството призовава Гюл да подпише закона, приет от парламента миналия месец, твърдейки, че той е в съответствие с конституцията, със Споразумението за партньорство в присъединяването, подписано от Турция с ЕС, както и с докладите на Европейската комисия за напредъка на Турция. Армията обаче се противопоставя на тази мярка, твърдейки, че тя е в противоречие с член 145 от конституцията, отнасящ се за военните съдилища.
						Новият закон дава възможност за съдене на военнослужещи от граждански съдилища в мирно време за антиправителствени действия, заплаха за националната сигурност, нарушения на конституцията и организирана престъпност. Той прехвърля също на гражданските съдилища правомощия за съдене на цивилни в мирно време за деяния, които понастоящем попадат под разпоредбите на военния наказателен кодекс. (Тюркие, Заман, Ватан, Джумхуриет - 08/07/09)

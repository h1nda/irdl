Представители на Косово отхвърлиха предложението на ЮНМИК за провеждане на сръбски избори в пет града
					14/04/2008
					 
						ПРИЩИНА, Косово -- В събота (12 април) членове на кабинета и представители на опозицията публикуваха съвместно изявление, в което се казва, че ЮНМИК трябва да попречи на провеждането от Сърбия на местни избори на територията на Косово. Изявлението идва в отговор на предложението на ръководителя на ЮНМИК Йоахим Рюкер да се разрешат изборите в пет косовски общини, където сърбите са мнозинство. Както правителството, така и опозицията в Косово отхвърлиха тази идея.
						Междувременно късно вечерта в петък Избирателната комисия на Сърбия одобри наблюдението на изборите на 11 май от ОССЕ. Русия също има намерение да изпрати наблюдатели следващия месец. (Kosovalive, РТК, Телеграфи, КИК - 13/04/08, Б92, Танюг - 12/04/08)

Американски държавник каза, че преговорите за статута на Косово нямат за цел да се накаже Белград 
					14/03/2006
					 
						ВАШИНГТОН, Съединени щати -- Заместник помощник държавният секретар Роузмари Дикарло каза, че процесът по определяне на окончателния статут на Косово по никакъв начин не цели да се накаже сегашното сръбско правителство за тоталитарната политика на страната през 90-те години. По време на Интернет дискусия за политиката на САЩ в Югоизточна Европа, организирана от Държавния департамент миналата седмица, Дикарло посочи, че Резолюция 1244 на Съвета за сигурност на ООН изрично настоява за политически процес за решаване на проблема със статута на Косово. 
						Други новини -- Ръководителят на ЮНМИК Сьорен Йесен-Петерсен посети Белград във вторник (14 март), за да разговаря със сръбския президент Борис Тадич. Основна тема на дискусиите ще бъде положението в Косово и по-нататъшните стъпки в преговорите за статута. 
						По време на посещение в Белград в понеделник унгарският външен министър Ференц Шомоди потвърди подкрепата на страната си за стремежите на Сърбия и Черна гора за членство в ЕС. В разговори със сръбския премиер Воислав Кощуница той добави, че Будапеща смята, че решаването на въпроса за окончателния статут на Косово трябва да допринесе за стабилността на целия регион. От Белград Шомоди отпътува за Подгорица, за да обсъди референдума за независимост, който ще се проведе през май. (Комюнике на Държавния департамент на САЩ, Танюг, РТС - 13/03/06)

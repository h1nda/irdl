Споразумение с "Газпром" гарантира доставките на природен газ до 2030 г.
					22/12/2006
					"Булгаргаз" и "Газпром" решиха спора за цените на газа и транзитните такси. Още от тази седмица: проектът за нефтопровода Бургас-Александруполис набира скорост; мисия на МВФ завърши посещението си в София.
					
 
					 
						
Главният изпълнителен директор на "Газпром" Алексей Милер (вляво) и българският премиер Сергей Станишев вдигат тост след подписването на споразумението за доставка и транзит на природен газ. [Гети Имиджис]
						
Българският дистрибутор на природен газ, "Булгаргаз", подписа ново споразумение с руската компания "Газпром" за доставка и транзит на природен газ до 2030 г. Според неговите условия цената, на която България купува газ от Русия, ще се повишава постепенно, докато достигне средната пазарна цена в ЕС през 2012 г. Русия се оплакваше, че сегашното споразумение несправедливо фаворизира България поради променените пазарни условия. 
						*** 
						
Гърция, България и Русия са на последния етап от разработването на проект за нефтопровод на стойност 1,3 млрд. долара и се очаква да подпишат официално споразумение през януари 2007 г., съобщи гръцкото външно министерство. Когато бъде завършен, тръбопроводът ще пренася 700 000 барела руски нефт дневно от Бургас до гръцкото пристанище Александруполис, като капацитетът му ще бъде до 1 милион барела на ден. 
						*** 
						
Сръбското правителство, сръбският дистрибутор на газ "Сърбиягаз" и руската компания "Газпромекспорт" подписаха меморандум за разбирателство за строителството на 400-километров газовопровод в Сърбия. Тръбопроводът ще бъде част от главен маршрут, преминаващ през Турция, България, Сърбия, Хърватия, Словения и Италия. Ще се сформира работна група, която да изготви технико-икономическата обосновка за проекта до средата на 2007 г. 
						*** 
						МВФ завърши едноседмичната си мисия в София, по време на която българското правителство се съгласи да се стреми към бюджетен излишък от 2 % от БВП през 2007 г., ако дефицитът по текущата сметка остане неблагоприятен. Приетият неотдавна закон за бюджета за следващата година определя излишък от само 0,8 % от БВП, но финансовото министерство може да постигне исканите 2 % чрез различни бюджетни механизми. 
						*** 
						Върховният представител Кристиан Шварц-Шилинг удължи мандата на председателя на управителния съвет на Службата за непряко данъчно облагане на Босна и Херцеговина Питър Никол до 31 май 2007 г. Шварц-Шилинг каза, че планът да се прехвърли на местните институции правото да избират председателя на управителния съвет е отложен заради липсата на политическо споразумение за сформиране на новото държавно правителство. 
						*** 
						
Хърватският приватизационен фонд одобри продажбата на стоманодобивния завод "Железаре Сплит" на регистрираната в САЩ компания "Армко Смарт". По силата на споразумението купувачът заплаща като цена само 0,14 евро, но поема дълговете на компанията от Сплит, които се очаква да достигнат 13,6 млн. евро до 2008 г. "Армко Смарт" се е съгласила също да инвестира допълнително 28,9 млн. евро през следващите пет години. 
						*** 
						
Румънският парламент прие бюджета за 2007 г., който предвижда дефицит от около 2,6 млрд. евро или 2,8 % от БВП. Предвижда се растежът на БВП да достигне 6,4 %, като се очаква инфлация от 4,5 %. 
						
(Различни източници – 15/12/06-22/12/06)

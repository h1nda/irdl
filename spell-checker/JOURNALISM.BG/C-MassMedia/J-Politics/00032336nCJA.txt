Хвърляне на камъни преди изборите в Косово
					12/11/2009
					Няколко дни преди избирателите да се отправят към урните, трима заподозрени са арестувани за предполагаемо политически мотивирано нападение.
					От Беса Бечири за Southeast European Time -- 12/11/09
 
					 
						
Над 1,5 млн. граждани са регистрирани за гласуването в неделя (15 ноември). [Гети Имиджис]
						Тъкмо преди първите независими избори в Косово в неделя (15 ноември) в бившата сръбска провинция избухна насилие, свързано с кампанията. 
						Косовската полиция потвърди, че група хора са хвърляли в сряда вечерта (11 ноември) камъни по придружаващите премиера Хашим Тачи лица след предизборен митинг в Дечани. Няколко автомобила са били повредени, но за пострадали не се съобщава. 
						Дечани се контролира от Алианса за бъдещето на Косово (АБК) на Рамуш Харадинай. Всекидневникът "Експрес" предаде, че трима заподозрени са били арестувани. 
						"Инцидентът, предизвикан и организиран пряко от Рамуш Харадинай ... беше опит да се наруши и сплаши свободният вот на гражданите," заяви след инцидента Демократическата партия на Косово (ДПК). 
						Американското посолство в Прищина също осъди нападението. "Насилието няма място в кампаниите, изборите или демократичния процес. Обвиненията в насилие от една партия по никакъв начин не оправдават насилствени реакции от други. Призоваваме всички политически лидери, партии и активисти да се въздържат от всякакво насилие и провокации." 
						Над 1,5 млн. избиратели са регистрирани за изборите в първия от двата тура на гласуването. Вторият ще се състои на 13 декември. 
						В чужбина се намират още 1 806 души с право на глас. Гласуването ще се проведе в 36 общини - с изключение на Северна Митровица и Партеш, в района на Гниляне. 
						Печелившите кандидати - от над 6 500 кандидатирали се за постове в парламента и 205 кандидатирали се за кметски постове - трябва да получат 50 % от гласовете за победа с обикновено мнозинство. 
						Европейската мрежа на организациите за наблюдение на изборите (ЕНЕМО) под ръководството на Дарко Алексов ще наблюдава изборите. Наблюдателите "ще гарантират възможността за изготвяне на независима и компетентна оценка на местните избори", каза Алексов. 
						Президентът Фатмир Сейдиу каза, че тези избори са добър шанс да се докаже, че Косово "е готово да проведе - по най-добър начин - своите първи избори като суверенна и демократична държава". 
						В края на миналия месец Сейдиу, Тачи и посланикът на САЩ в Косово Кристофър Дел посетиха Централната избирателна комисия. По време на посещението Дел подчерта колко е важно Косово само да организира изборите. 
						"Няма ЮНМИК. Няма ОССЕ. Косово прави шоуто," каза той. "На последно място и може би най-важно е всички граждани на Косово да поемат отговорност за успешното провеждане на тези избори." 
						Косовските лидери и международни представители призовават косовските сърби да участват в изборите, но Белград продължава да се противопоставя. 
						"Сърбите, които участват, няма да могат да разчитат на подкрепата на Белград," каза сръбският министър за Косово Оливер Иванович пред белградското радио Б92. "Когато само 3 % от населението гласува, това подкопава легитимността." 
						"Страхувам се, че [сръбските кандидати] не разбират, че участвайки в изборите, те попадат в капан, защото това може да вкара всички сърби в конфронтация със сръбското правителство," добави той. 
						Специалният представител на ЕС Питер Фейт обаче заяви пред местните медии, че "ако местните сърби не участват в местните избори ... те рискуват да загубят контрола върху местните правителства в общините и териториите, в които представляват мнозинство от населението."

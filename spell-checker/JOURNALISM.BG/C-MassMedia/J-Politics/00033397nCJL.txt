Брюксел приветства инициатива за намиране на изход от албанската политическа криза
					12/02/2010
					 
						ТИРАНА, Албания -- Хелмут Лохан, ръководител на делегацията на ЕК в Тирана, каза, че Брюксел приветства политическата кръгла маса, която е насрочена за събота (13 февруари). Президентът Бамир Топи е организатор и посредник на срещата, която има за цел слагане на край на парламентарния бойкот, провеждан от опозиционната Социалистическа партия (СП) от септември насам. Депутатите от СП искат да бъдат разследвани предполагаемите манипулации по време на общите избори през юни 2009 г. Лохан каза, че „…от политическите лидери на Албания зависи да намерят решение, за да продължи европейската интеграция в съответствие с интересите на страната."
						В четвъртък председателството на ЕС приветства инициативата и похвали готовността на двете най-големи партии в Албания - СП и управляващата Демократическа партия - да участват в нея. (Шекули, Топ Ченъл, Алсат, Шкип, Лаймифундит, Нюз 24 - 11/02/10)

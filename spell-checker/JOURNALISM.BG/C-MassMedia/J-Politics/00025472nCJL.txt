Румънски опозиционен лидер поиска предсрочни избори
					14/02/2008
					 
						БУКУРЕЩ, Румъния -- Лидерът на основната опозиционна Социалдемократическа партия (СДП) Мирча Джоана се срещна с министър-председателя Калин Попеску Търичану в сряда (13 февруари) и поиска парламентарните избори да бъдат насрочени за същата дата като местните избори. Джоана настоява, че предсрочните избори са единственият начин да се намери изход от настоящото политическо патово положение между Търичану и президента Траян Бъсеску. Идеята обаче не е привлекателна дори и за членовете на собствената партия на Джоана. Почетният председател на СДП Йон Илиеску каза, че Джоана "малко е пообъркал нещата, тъй като СДП не е готова за избори". Местните избори трябва да се проведат през първата половина на тази година, а парламентарните - в края на годината. (Ромпрес, Евениментул Зилеи - 14/02/08; Hotnews.ro, Медиафакс - 13/02/08)

Турското правителство получи подкрепата на ПМД за новата конституция
					24/09/2010
					 
						АНКАРА, Турция -- Правителството си осигури условна подкрепа за новата конституция след среща в четвъртък (23 септември) с прокюрдската Партия на мира и демокрацията (ПМД). Според изявления на вицепремиера Джемил Чичек и съпредседателя на ПМД Селахатин Демирташ правителството и ПМД са се съгласили за необходимостта да започнат работа по новата конституция незабавно, като продължат диалога в рамките на процеса. Същевременно Чичек посочи, че условната подкрепа на ПМД трябва да се счита само за първа стъпка в преговорите с партията. Двете страни се съгласиха, че обществената подкрепа за новата конституция е станала очевидна, след като 58 % гласуваха на референдума на 12 септември в полза на реформите. Чичек призна, че сегашната конституция поставя ограничения върху исканията, поставени от ПМД относно основните права. Следващата стъпка ще бъде търсене на допирни точки както по отношение на новата конституция, така и по начините за прекратяване на насилието в Югоизточна Турция, където сблъсъците между терористичната Кюрдска работническа партия и силите за сигурност продължават да вземат жертви. (Тюркие, Джумхуриет, Радикал Хюриет - 24/09/10)

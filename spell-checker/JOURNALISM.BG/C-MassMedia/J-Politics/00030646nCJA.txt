В Косово бяха насрочени местни избори
					19/06/2009
					Властите в Косово се подготвят за първите местни избори в страната.
					От Беса Бечири за Southeast European Times от Прищина – 19/06/09
 
					 
						
Президентът на Косово Фатмир Сейдиу съобщи, че датата на първите местни избори в страната е 15 ноември. [Гети Имиджис]
						Първите местни избори в Косово, които ще бъдат организирани и ръководени от косовските власти, са насрочени за 15 ноември, съобщи президентът Фатмир Сейдиу след продължителни разговори с политическите партии и международни представители. 
						Според конституцията президентът трябва да обяви датата на местните избори "не по-малко от четири месеца и не повече от шест месеца" преди края на мандата на управляващите институции. 
						По рано този месец Сейдиу поиска от председателя на Централната избирателна комисия (ЦИК) Несрин Луща и от нейния главен секретар Джемайл Пекани подкрепа за първия изборен процес. 
						 "Не трябва да се концентрираме върху датата, а върху провеждането на свободни, честни и демократични избори," е заявил премиерът Хашим Тачи, цитиран от държавната телевизия РТК. 
						Той е подчертал необходимостта местните избори да бъдат наблюдавани от подходящи международни представители, а Сейдиу се е обърнал към ОССЕ в Прищина за помощ в тази насока. 
						Според Радио "Свободна Европа" говорителката на ОССЕ в Прищина Ели Флен е посочила, че участието на ОССЕ още не е ясно. 
						"Все още не сме в състояние да кажем каква точно ще бъде нашата роля," заяви тя. 
						Белград не е заел официална позиция относно изборите. “С помощта на международната общност трябва да решим при какви условия ще приемем участие на сърбите в местните избори [в Косово], така че то да бъде възможно и реалистично," е заявил Оливер Иванович, държавен секретар на сръбското министерство за Косово, цитиран от белградското радио Б92. 
						Сейдиу покани косовските сърби да участват в местните избори като важен елемент от политическия процес в страната. 
						Той поиска международната общност да окаже съдействие, като насърчи участието на косовските сърби, и предупреди Белград да не създава пречки.

В пет косовски общини ще се проведат повторни избори
					20/12/2010
					Избирателна комисия реши, че жалбите в някои общини са достатъчно сериозен довод за провеждането на повторни избори.
					От Линда Карадаку за Southeast European Times от Прищина – 20/12/10
 
					 
						
Длъжностни лица носят избирателни урни от първите парламентарни избори в Косово. [Ройтерс]
						В отговор на твърденията за заплахи и измами с избирателни урни косовската комисия, разглеждаща жалбите във връзка с изборите, нареди да се повтори гласуването в пет от 37-те общини в страната. 
						След като разгледа стотици възражения, внесени от различни политически партии, комисията реши да отмени резултатите в 21 избирателни секции: 12 в Сърбица, пет в Глоговац, една в Малишево, две в Дечани и една в Липлян. 
						Избирателите в тези общини ще бъдат поканени да се явят в избирателните секции на 9 януари и отново да направят своя избор. Членовете на комисиите в избирателните секции ще бъдат сменени и контролът ще бъде засилен. 
						„Има оплаквания за сериозни нередности”, потвърди пред SETimes председателят на комисията Шукри Сюлеймани. 
						Той посочи, че 40 % от възраженията са направени от „Ветевендосе”, партия от електорален тип, която се противопоставя на международното участие в Косово и която завърши трета на изборите на 12 декември. 
						Подадени са обаче и жалби и от други партии, в това число от Демократичната лига на Косово (ДЛК), Демократическата партия на Косово (ДПК) и Алианса за бъдещето на Косово (АБК), каза Сюлеймани. 
						Предполагаемите нередности включват многократно гласуване, поставяне на нередовни бюлетини в урните, нефункциониращи избирателни урни, както и заплахи срещу избиратели. 
						Валдете Дака, председател на Централната избирателна комисия, потвърди, че комисията е изискала материалите във връзка с изборите, включително списъците на лицата с право на глас, както и копия на избирателните регистри и официалните резултати. 
						 Междувременно наблюдателите на изборите си разменят критики за провеждането на наблюдението на 12 декември. 
						Косовският институт за политически изследвания и развитие (КИПИР) обяви, че ще се оттегли от коалицията на неправителствените организации „Демокрация в действие”. Институтът посочи, че коалицията не е докладвала обективно за проблеми в избирателните секции. 
						 Иса Мустафа, лидер на ДЛК, настоява изборите да бъдат повторени изцяло във всички общини. 
						ДПК на премиера Хашим Тачи, която завърши на първо място, осъди изборните нередности, включително някои, за които посочи, че са били извършени от членове на партията. Мурат Муслиу, кандидат от ДПК, заяви че процесът в Сърбица се е развил доста неправилно. 
						Той твърди, че разполага с видеозапис, на който се вижда, че членовете на комисиите в някои избирателни секции дори не са преброявали гласовете, а са ги поставяли „в списък, наложен от влиятелни личности и висши служители на ДПК, както и от местни длъжностни лица”, съобщи осведомителната агенция „Телеграфи”.

Според доклад Турция не е изпълнила политическите критерии на ЕС
16/05/2003
Докладът на комитета по външната политика на Европейския парламент, който критикува изпълнението от Турция на отделни политически критерии, предизвика остра реакция в Анкара и някои европейски страни. Парламентът предлага провеждането на реформи за приближаването на Турция до стандартите на ЕС.
(EUobserver.com, НТВ МСНБС, Търкс.Ю Ес - 13/05/03; Европейски парламент - 12/05/03)
 
 
Комитетът по външна политика на Европейския парламент прие в понеделник (12 май) доклад, в който се казва, че Турция още не е изпълнила политическите критерии за членство в ЕС.
Първоначалният вариант на доклада, изготвен от холандския депутат Ари Остландер, предизвика остри критика от страна на Турция и други европейски държави. Комитетът в крайна сметка прие доклада след разгорещени дебати и почти 300 поправки.
Много бяха възмутени от критическите забележки на Остландер относно кемалистките основи на турската конституция. Той съпоставя турските основни принципи с европейските демократични ценности и настоява последните да станат основа на една нова конституция.
Тези забележки са премахнати в променения доклад, но е запазена критиката на влиятелната роля, която турските военни играят в управлението. Приетите поправки подкрепят тезата на Остландер, че армията продължава да заема централни позиции в турската държава и общество, а също така, че турските граждани й придават по-голямо значение от другите държавни институции, включително и от парламента.
Докладът призовава турските власти да ограничат ролята на армията само до изпълнението на военни задачи и да разгледат въпроса за въвеждане на нова политическа и конституционна система, която да гарантира принципите на светското управление, без върховенство на военните над гражданските институции.
Членовете на Европейския парламент също посъветваха Турция да извърши радикални структурни промени по отношение на ролята и формата на Съвета за национална сигурност. Някои от депутатите дори предложиха евентуално той да бъде премахнат.
В доклада се отправя призив към Турция да проведе реформи в съдебната система. Предлага се също на властите да утвърдят принципа на примат на международното право спрямо националното законодателство в случаите на значителни различия по въпроси на човешките права и по принципа за правото на закона. "Това е необходимо, за да може Турция да се приближи до стандартите, които са установени в страните-членки на ЕС", се казва в доклада.
В доклада се съдържат също съвети за промени в избирателната система на Турция, в частност да се премахнат положенията, които разрешават само на партиите, преминали 10-процентната бариера, да бъдат представени в парламента.
Европейският парламент дава ясно да се разбере, че решаването на кипърския проблем е от "жизнено важно значение за отношенията между ЕС и Турция" и призовава властите да търсят решение на базата на плана, предложен от Генералния секретар на ООН Кофи Анан.
Решението по въпроса дали ЕС да започне преговори с Турция за присъединяване ще бъде взето в края на 2004 г. Турция бе призната за кандидат през септември 1999 г., повече от 12 г. след подаването на молба за членство през април 1987 г.

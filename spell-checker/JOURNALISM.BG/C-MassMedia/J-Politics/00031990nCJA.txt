EК: "Македония е готова за преговори за присъединяване"
					15/10/2009
					Отбелязвайки, че страните от Западните Балкани и Турция имат да свършат още много работа, Европейската комисия посочи в сряда, че Македония е постигнала "убедителен напредък" и е готова да започне преговори за членство с Брюксел.
					(Юръпиън Войс, Гласът на Америка - 15/10/09; Европейска комисия, АФП, АП, Ройтерс, ДПА, Блумбърг, ФТ, Би Би Си, Гардиън, Euobserver, Евронюз, АКИ, Бета, Б92, МИА, АНА-МПА - 14/10/09)
 
					 
						
Еврокомисарят по разширяването Оли Рен говори на пресконференция по повод на докладите за напредъка в сряда (14 октомври). [Гети Имиджис]
						Четири години след присъединяването на Хърватия и Турция като официални кандидатки за членство в ЕС Европейската комисия (ЕК) уведоми в сряда (14 октомври) Македония, че е готова да започне преговори за присъединяване с Брюксел. 
						"Страната е постигнала убедителен напредък и е предприела съществени действия по отношение на ключовите приоритети за реформи", заяви европейският комисар по разширяването Оли Рен при представянето на годишните доклади на ЕК за напредъка в процеса на присъединяване на страните кандидатки и на потенциалните страни кандидатки. 
						Въз основа на това заключение Комисията препоръча на 27-членния блок да започне преговори за присъединяване със Скопие. Лидерите на държавите членки на ЕС ще вземат решение по този въпрос на срещата си на високо равнище през декември. 
						Отдавнашния спор за името между Гърция и Македония обаче продължава да е сериозна пречка пред кандидатурата на Скопие за членство в ЕС. Гърция настоява, че името на северната й съседка предполага потенциални териториални претенции към гръцката провинция Македония, и заплаши да блокира членството на страната, докато не бъде постигнато решение. 
						Рен изрази надежда, че препоръката на Европейската общност ще послужи "като много силен стимул за уреждането на въпроса с името и така ще бъде свален от дневния ред. Вярвам, че правителството в Скопие също ще разбере това послание". 
						Докато Македония все още очаква дата за начало на преговорите, Хърватия се приближава до крайната фаза, като предстои да бъдат отворени само още седем от 35-те преговорни глави, посочи Брюксел. ЕК обаче призова Загреб да продължи с прилагането на изискваните от ЕС реформи, особено в областта на реформите в съдебната система и публичната администрация, борбата с корупцията, правата на малцинствата и завръщането на бежанците. 
						"Ако Хърватия изпълни всички останали критерии в срок, преговорите за присъединяване може да завършат през следващата година", заяви ЕК. 
						Турция, която започна преговори за членство заедно с Хърватия през 2005 г., изостава още повече в този процес, като до момента са отворени само една трета от преговорните глави. 
						Давайки висока оценка на усилията на Анкара за нормализиране на отношенията с Армения, както и на неотдавна обявената инициатива, която има за цел да бъде решен кюрдският въпрос, ЕК критикува Турция за неуспеха й да постигне напредък в нормализирането на отношенията с Кипър. 
						"Призоваваме лидерите на двете общности в Кипър да достигнат възможно най-скоро до успешен завършек на разговорите, а Турция да окаже конкретен принос за намирането на цялостно решение на кипърския въпрос", заяви Рен в сряда. 
						Според Комисията потенциалните кандидат-членки за ЕС Албания, Босна и Херцеговина (БиХ), Косово, Черна гора и Сърбия са постигнали различен напредък и трябва да направят още много, за да изпълнят изискванията на ЕС. 
						"Прилагането на върховенството на закона и по-специално борбата срещу корупцията и организираната престъпност остават основно предизвикателство, по отношение на което стремящите се към присъединяване страни трябва да предприемат мерки на най-ранен етап", посочи Рен. "За да бъде решен този проблем, ще бъде необходима много работа по реформите, а Комисията ще продължи да използва всички инструменти на процеса на разширяване, за да им помогне в това начинание." 
						Изпълнителният орган на ЕС изрази особена загриженост във връзка с продължаващите националистически изказвания в Босна и Херцеговина и влошаването на политическата ситуация в страната, която "трябва спешно да ускори ключовите реформи".

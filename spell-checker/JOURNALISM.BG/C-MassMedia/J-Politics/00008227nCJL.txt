Българският парламент подкрепя конституционните промени
04/09/2003
В безпрецедентна проява на единодушие българският парламент гласува на първо четене първите промени в конституцията на страната от приемането й през 1991 г. Проектът за промени в конституцията има за цел да се извърши реформа на съдебната система.
(АФП, Медиапул, Новините, Дневник, БНН, Пари, Български парламент - 03/09/03)
 
 
Българският парламент одобри проекта за промени в конституцията, целящи реформа на съдебната власт в страната. Очаква се, че измененията, приети с безпрецедентно единодушие на първо четене в сряда (3 септември), ще подобрят функционирането на съдебната система и ще отстранят главния препъни-камък по пътя на страната за присъединяване към ЕС. Това ще бъдат първите промени в българската конституция от приемането й през 1991 г.
Законодателите в 240-местното народно събрание гласуваха с 222 гласа "за" и 0 "против", без "въздържали се", в подкрепа на пакета от реформи, отнасящи се до имунитета, срока за заемане на длъжността и мандата на магистратите. Окончателното приемане на новото законодателство ще стане в края на м. септември. През юли комисарят по разширяването на ЕС Гюнтер Ферхойген предупреди София, че необходимата съдебна реформа трябва да бъде налице до този срок, ако страната иска да върви в правилната посока.
България се надява да приключи разговорите по присъединяването й към ЕС до 2004 г. и се очаква да се причисли към Съюза в 2007 г. редом с Румъния.
Третото и последно четене на новото законодателство се очаква да се състои на 19-и или на 23-и септември, заявиха висши парламентаристи в сряда.
Понастоящем магистратите се ползват от имунитет срещу съдено преследване, освен за най-тежки престъпления. Предлаганите изменения ограничават този имунитет до действия, извършени в изпълнение на служебни задължения. Необходимият стаж в съдебната система, преди съдии, прокурори и следователи да заслужат пожизнен мандат, се увеличава от три на пет години. Освен това съдии и магистрати ще губят работата си в случай че бъдат осъдени на лишаване от свобода, "системно не изпълняват задълженията си", или действат по начин, който "компрометира съдебната власт". Мандатът на магистрати на висши длъжности ще бъде установен на 5 години с право на втори мандат.
Реформите, според българския министър на правосъдието Антон Станков, "отбелязват само началото на необратими стъпки към установяване на ефективна съдебна система".
Съгласно българския закон конституционните промени трябва да бъдат подкрепени от най-малко 180 депутати в парламента. Между трите четения депутатите могат да предлагат допълнителни промени.
Десният опозиционен Съюз на демократичните сили (СДС) подкрепи конституционните промени, но ги определи като недостатъчни. Като призова за преструктуриране на съдебната власт, партията заяви, че може да предложи преди второ четене магистратите да бъдат изцяло лишени от имунитет. СДС настоява отдавна същите мерки да бъдат приети и по отношение на народните представители.
Лявата опозиция, Българската социалистическа партия, също подкрепи пакета от реформи, но заяви, че проблемите в съдебната власт са създадени от онези, които вече са част от системата, а не от принципите, по които системата работи.

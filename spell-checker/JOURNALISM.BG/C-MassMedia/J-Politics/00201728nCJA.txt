Белград и Прищина постигат временно споразумение
					06/08/2011
					Кризата на границата временно утихва до възобновяването на преговорите в средата на септември.
					От Мухамет Брайшори за Southeast European Times - 06/08/2011
 
					 
						
Сръбският главен преговарящ Борислав Стефанович се ръкува с миротворец от КФОР в Рударе. [Ройтерс] 
						Командващият КФОР Ерхард Булер посредничи за сключване на споразумение между Прищина и Белград, което ще продължи до 15 септември. Тогава преговорите с посредничеството на ЕС ще продължат за това кой ще контролира северната част на Косово и неговите граници. 
						Според новото временно споразумение границата ще остане затворена за сръбски стоки, а Косово няма да изпраща митничари на двата гранични контролно-пропускателни пункта. 
						Двайсет и осем косовски полицаи от сръбска националност ще бъдат изпратени на контролно-пропускателния пункт Бръняк заедно с трима полицаи косовски албанци от Зубин Поток. Косовски полицаи няма да има на контролно-пропускателния пункт Ярине. 
						КФОР ще има пълен контрол върху граничните контролно-пропускателни пунктове и второстепенните пътища от Сърбия. Заедно с миротворците от НАТО, ЮЛЕКС и косовската полиция ще контролират влака по маршрута Белград-Прищина до Звечан. 
						Всички хора и автомобили, които влизат в Косово през тези пунктове подлежат на проверка за лични документи и оръжие. 
						Премиерът Хашим Тачи нарече споразумението най-важното постижение на Косово след обявяването на независимост през 2001 г. 
						"Най-накрая Косово пое контрола върху своите граници с гаранцията на международната общност", каза Тачи. 
						Международната общност показа ангажираността си с териториалната цялост на Косово и търговските задължения със Сърбия ще бъдат спазвани по цялата граница, добави той. 
						Сръбският главен преговарящ Борко Стефанович поддържа различно мнение, като заявява, че едностранното усилие от страна на Прищина да наложи волята си в Северно Косово, е било осуетено. 
						"Споразумението не е идеално, тъй като преговаряхме при лоши обстоятелства", каза той. "[Но] нашата реакция попречи на косовския премиер Тачи да осъществи на практика намеренията си", цитира го всекидневникът "Зери". 
						Продължава да е неясно обаче дали местните сърби в северната част на страната ще приемат споразумението и ще вдигнат барикадите. 
						"Не искаме да вървим срещу държавата [Сърбия], защото ние нямама друга страна, а трябва да обръщаме внимание на нашия народ. Споразумението не е прецизно, всеки може да го интерпретира както пожелае", каза за SETimes председателят на община Северна Митровица Кръстимир Пантич. 
						Косовските сърби се безпокоят дали все още ще могат да получават стоки от Сърбия. Това е едно от основните им искания след началото на кризата. 
						"По искане на гражданите съветниците в общинското събрание ще решат съдбата на барикадите", каза кметът на Звечан Драгиша Милович. 
						Стефанович се обърна към сръбската общност в Рударе и ги призова да спазят споразумението. 
						"Вие трябва да сте единни и да подкрепите страната си, която не може без вас, а и вие не можете без нея", каза той. 
						Камиони до 3,5 тона ще могат свободно да влизат в Северно Косово, а по-тежкотоварни камиони ще трябва да имат сертификат от Червения кръст, каза им Стефанович. 
						Според анализатори в Косово споразумението ще уталожи кризата на границата до постигането на дългосрочно решение през септември. 
						"Прилагането на споразумението няма да сложи край на политическия проблем на север. Прищина може да се чувства по-спокойна, тъй като за известно време тя избегна възможността проблемът да бъде включен в политическите преговори с Белград с посредничеството на ЕС", каза за SETimes политическият коментатор Фатлум Садику. 
						
						Игор Йованович в Белград допринесе за написването на този материал.

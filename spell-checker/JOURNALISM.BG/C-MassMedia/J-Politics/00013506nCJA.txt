Споразумението за текстила трябва да стимулира сръбския експорт 
					07/02/2005
					Подписаното неотдавна споразумение с Брюксел за премахване на тарифите се очаква да има силно въздействие върху сръбската текстилна промишленост. Обемът на износа може да надвиши 350 млн. евро през 2005 г. 
					От Душан Кошанович за Southeast European Times в Белград – 02/07/05
 
					 
						
Седемдесет процента от сръбския износ на текстилни произведения е насочен към ЕС. [Андрия Илич]
						По силата на споразумение за текстила, подписано в Брюксел през декември, на Сърбия ще бъде разрешено да осъществява безмитен и безквотен износ към пазарите на ЕС от 1 март. В замяна на това страната се е съгласила да намали постепенно своите мита върху текстилни изделия през следващите три години. През 1991 г. ЕС наложи забрана върху вноса на сръбски текстил като част от международните търговски санкции срещу режима на Милошевич. Три години по-късно обаче Съюзът въведе квоти за 12 категории директно внасяни изделия и за 6 категории изделия, произведени в трети страни. Квотите сериозно намалиха потенциала на Сърбия за износ към пазара на ЕС. 
						Седемдесет процента от общия сръбски износ на текстилни изделия е предназначен за ЕС, като последната договореност се очаква да увеличи обема на износа от 146 млн. евро през 2004 г. на повече от 350 млн. евро през 2005 г. Водещите компании от този бранш попълниха квотите през първите четири месеца на 2004 г. и се очаква да регистрират добри резултати. Секторът като цяло обаче е обременен от ниска производителност, големи дългове и прекъсната приватизация. 
						Освен това решението на СТО да премахне собствените си квоти от 1 януари означава, че ще се създаде една много по-конкурентна среда. Тъй като високата производителност и ниските разходи на труд на държави като Китай променят профила на глобалния текстилен пазар, сръбските производители ще трябва да се нагодят към него, като намаляват цените и повишават ефективността, а и вероятно като се концетрират върху по-малка гама от модни облекла, заявява Волфганг Вайс, ръководител на немски правителствен проект за възстановяване на сръбския текстилен сектор. 
						Подобни идеи бяха предложени и от Американската агенция за международно развитие, която помага за формиране на текстилен браншови сегмент като част от развитието на частния сектор в Сърбия. Девет компании са били подбрани до този момент за този сегмент, включително производителя на детски модни облекла Тодор, който вече изнася за американския пазар. 
						Сърбия действително има някои предимства: дългогодишна традиция в производството на облекло, квалифицирана работна сила,високо качествени продукти, ниски производствени разходи и близост до ЕС, отбеляза Вайс по време на семинар, посветен на този бранш, през февруари миналата година. Местните производители обаче ще трябва да спрат да възлагат надежди единствено на Западна Европа, а да отправят поглед и към големия руски пазар, допълни той.

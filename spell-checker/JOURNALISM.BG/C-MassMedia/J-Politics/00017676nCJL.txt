Босненските сръбски лидери намекват, че скоро може да бъде постигнато споразумение за конституционната реформа
					22/02/2006
					 
						БАНЯ ЛУКА, Босна и Херцеговина (БиХ) -- Лидерите на основните босненски сръбски партии -- Драган Чавич на Сръбската демократическа партия, Милорад Додик на Съюза на независимите социалдемократи и Младен Иванич на Партията за демократичен прогрес, заявиха във вторник (21 февруари), че до края на тази седмица е възможно да бъде постигнато окончателно споразумение за конституционните реформи. По време на съвместна пресконференция в Баня Лука те потвърдиха, че в края на миналата седмица е бил постигнат напредък в преговорите между лидерите на сръбските и босненските политически блокове. 
						Също във вторник бившият министър на правосъдието на Република Сръбска Момчило Мандич, бившият босненски сръбски член на председателството на БиХ Марко Шарович и други двама бивши членове на босненското сръбското държавно управление, Милорад Говедарица и Милован Белица, не се признаха за виновни по обвинения в организирана престъпност. Четиримата се явиха пред Държавния съд на БиХ, за да се произнесат по общия обвинителен акт, свързан с местен банков скандал. (Независне новине - 22/02/06; ПБС БиХ, Независне новине - 21/02/06)

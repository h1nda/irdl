Косово избра за първи път жена за президент
					08/04/2011
					Атифете Яхяга ще застане начело на страната след историческо споразумение между основните партии.
					От Линда Карадаку за Southeast European Times от Прищина – 08/04/11
 
					 
						
Атифете Яхяга беше избрана в четвъртък вечерта (7 април) след споразумение между Демократическата партия на Косово, Демократичната лига на Косово и Алианса за ново Косово. [Ройтерс]
						След безпрецедентен обрат основните политически партии в Косово се обединиха и постигнаха съгласие кой да бъде новият президент. 
						Техният избор беше заместник-директорът на косовската полиция, генерал майор Атифете Яхяга. След гласуването на парламента в четвъртък вечерта (7 април) тя стана първата жена, държавен глава на Косово. 
						Яхяга лесно надделя над противника си, кандидатката Сузане Новобердалиу, като спечели 80 гласа от участвалите 100 депутати. Необходимо беше само едно гласуване. В заседанието участваха всички парламентарно представени партии с изключение на „Ветевендосе”. 
						„Моята кариера отразява промените, през които Косово премина през последното десетилетие”, каза Яхяга пред депутатите, след като положи клетва като президент. 
						Тя изрази подкрепата си за продължаващите преговори между Косово и Сърбия. „Тъй като не можем да променим миналото, ще градим бъдещето, като се учим от грешките в миналото”, заяви Яхяга. 
						Тя беше общ кандидат на три партии – Демократическата партия на Косово (ДПК), Демократичната лига на Косово (ДЛК) и Алианса за ново Косово (АНК). 
						Ръководителят на бюрото на радио „Свободна Европа” в Косово, Арбана Видишичи, каза за SETimes, че споразумението „е важна стъпка към постигането на политически компромис, нещо, което напоследък липсва в Косово”. 
						Яхяга „определено има добър старт, като се има предвид политическата подкрепа, с която започва”, каза Видишичи. 
						Според премиера Хашим Тачи това, което е изглеждало невъзможно, сега е постигнато. 
						Международните представители в Косово също приветстваха политическото споразумение, като посланикът на САЩ Кристофър Дел заяви, че страната е преминала през труден период, който е поставил на изпитание силата и жизнеспособността на нейните млади институции. 
						„Структурите и институциите не само издържаха на напрежението, но и вашите лидери доказаха, че са способни да поставят интересите на народа над своите лични или партийни интереси”, заяви Дел. 
						„В момент, когато косовските институции пострадаха и мнозина се съмняват дали Косово е в състояние да осигури справедливост на своя народ, смятам, че Атифете Яхяга ще бъде важен символ на ангажимента на страната към справедливостта и че нейният президентски мандат ще постави началото на нова и конструктивна глава в историята на страната”, добави той. 
						Не всички политици обаче бяха доволни от този изход. Председателят на парламента Якуп Красничи заяви, че споразумението е противоконституционно, и обвини Тачи, че е нарушил устава на партията. 
						Красничи изпълнява длъжността президент, откакто след съдебно решение Беджет Пацоли подаде оставка като държавен глава миналия месец. 
						Междувременно депутатът от „Ветевендосе” Висар Юмери остро разкритикува споразумението между основните партии като недемократично. Според него президентският мандат на Яхяга е „продукт на партийно споразумение, което ще сложи край на Косово като република”.

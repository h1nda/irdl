Местните избори в Косово са тест за политическите партии
					24/11/2010
					Според мнозина изборите в неделя са били измерител на подкрепата за партиите преди предсрочните избори, докато наблюдаващите организации посочват, че са констатирали подобрения в малко области.
					От Мухамет Брайшори за Southeast European Times от Прищина – 24/11/10
 
					 
						
Избирателната активност в неделя в Ораховац беше около 40 %. [Ройтерс]
						Гласоподавателите в Ораховац се отправиха към избирателните секции в неделя (21 ноември), за да изберат нов кмет, след като Конституционният съд постанови, че оставката на бившия кмет Чазим Ческа има задължителна сила. Въпреки това изборите не излъчиха категоричен победител. 
						 Според предварителните резултати, които не са официално потвърдени от избирателната комисия, кандидатът на Демократичната лига на Косово (ДЛК) Ибрахим Крюезиу ще се изправи срещу Смаил Латифи от Алианса за бъдещето на Косово (АБК) на балотаж на 19 декември. 
						Латифи обаче все още се бори за мястото с кандидата на Демократическата партия на Косово (ДПК) Джелал Цанзиба, тъй като преброяването на гласовете продължава. 
						След челната тройка са Реджеп Оручи от Алианса за ново Косово (АНК) и Люлета Кадири от Демократическата партия на Дардания (ДПД). 
						Решението за провеждане на извънредни избори бе взето, след като Ческа от ДПК подаде оставка по лични причини през юли и по-късно заяви, че иска да се върне на своя пост. Тогавашният президентът Фатмир Сейдиу поиска становището на Конституционния съд. 
						Изборите в неделя бяха важни за партиите не само заради кметския пост, но и защото са тест за подкрепата за тях в навечерието на общите избори на 12 декември. 
						Към изборите проявиха интерес и НПО, които посочват, че са констатирали малко доказателства за преодоляване на пропуските в изборния процес. 
						„Процесът трябваше да покаже, че политическите партии приемат въпроса сериозно. Ние обаче не забелязахме никакво подобрение и положението е същото както през 2009 г.”, каза за SETimes Исмет Крюезиу, оглавяващ „Демокрация в действие”. 
						 „Загрижени сме, че в селото присъстваха много наблюдатели на политически партии, повече от 60”, каза Крюезиу, като обясни, че вследствие на това гласоподавателите са усещали натиск. Според него освен това е имало и несъмнени случаи на измама. 
						„В една избирателна секция имахме случай, в който един човек е гласувал повече от 12 пъти”, каза Крюезиу. 
						„Демокрация в действие” посочва, че е установила 23 случая на семейно гласуване в един избирателен район, но тези твърдения не са потвърдени от косовската избирателна комисия. 
						Петте политически партии, които участваха в изборите – ДПК, ДЛК, АБК, АНК и ДПД - сега си разменят взаимни обвинения за отговорността за инцидентите. 
						Според АБК в неделя в Ораховац са се намирали висши представители на ДПК, които са оказвали натиск върху избирателите. АНК твърди, че в някои автомобили са се виждали снимки на кандидата на ДПК в нарушение на изборното законодателство. ДПК отхвърли обвиненията. 
						Според анализатора Муфаил Лимани резултатите от изборите в неделя няма да се отразят на предстоящия вот през декември. Изборите в Ораховац, посочва той, по-скоро отразяват решението на Конституционния съд относно кмета. 
						Избирателната активност беше 40,5 % – с 5 % по-ниска отколко на кметските избори в общината миналата година.

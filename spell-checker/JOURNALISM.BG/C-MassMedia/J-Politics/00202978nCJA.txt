Мандатът на президента на Косово разделя политиците
					11/07/2012
					Съд постанови, че „временният“ президент на Косово трябва да остане на поста до 2016 г. въпреки споразумението между основните политически лидери, които искаха през тази година да се проведат избори.
					От Мухамет Брайшори за Southeast European Times – 11/07/12
 
					 
						
Атифете Яхяга е първата жена, президент на Косово. [Ройтерс]
						Конституционният съд на Косово се произнесе, че Атифете Яхяга, чието избиране някога се възприемаше като временно решение с цел да се избегне политическа криза, трябва да изпълни целия петгодишен мандат като президент. 
						Яхяга беше избрана на 7 април 2011 г. като компромисен кандидат, след като съдът постанови, че избирането на Беджет Пацоли за президент е било противоконституционно, тъй като заради бойкота на депутатите от опозицията в парламента е нямало кворум. 
						Яхяга трябваше да изпълнява длъжността за срок от девет месеца, но на 6 юли съдът се произнесе, че предсрочното прекъсване на нейния мандат също би било нарушение на конституцията. 
						Решението породи известно объркване в Прищина. Премиерът Хашим Тачи заяви, че уважава решението, но призова за конституционна и изборна реформа. 
						Арсим Байрами, който оглавява комисията за конституционни промени, посочи в изявление, че със своето тълкуване на конституцията съдът си присвоява твърде големи правомощия. 
						„Толкова тясно тълкуване представлява намеса на съда в работата на органа, отговарящ за създаването на конституцията, тъй като може да се разглежда като намеса в правомощията на парламента да приема и променя конституцията“, заяви Байрами. 
						Ардиан Арифай, програмен директор на Косовския институт за политически изследвания и развитие, каза за SETimes, че Яхяга е помогнала за изграждането на положителен имидж на страната пред света, особено в САЩ, и вероятно международната общност ще подкрепи нейните претенции за президентския пост. 
						„Още един довод, който се подкрепя от международната общност, е необходимостта от политическа стабилност в Косово. Международната общност бърза да си тръгне от Балканите и да покаже, че това е регион, в който цари мир и стабилност; тя не иска нова политическа криза в Косово“, заяви Арифай. 
						Себ Бютючи, изпълнителен директор на Института за балканска политика, каза за SETimes, че Яхяга няма влиятелна роля по отношение на промените в конституцията. 
						„Решението за конституционните промени ще бъде взето от основните политически партии и тъй като тя не е излъчена от определена партия, не би трябвало да има голямо влияние върху промените“, каза Бютючи. 
						Според Арифай, ако политическите партии искат да прекратят мандата й като президент, те не могат да я отстранят чрез импийчмънт просто за да спазят споразумението си. 
						„Политическите партии не могат да освободят президента Яхяга. Тя изпълнява този пост съгласно конституцията на Косово и конституцията ясно посочва в кои случаи президентът може да бъде отстранен от длъжност. Президентът може да бъде освободен, ако Конституционният съд излезе със становище, че е извършил сериозно нарушение на конституцията, а президентът Яхяга не е направила това“, каза Арифай. 
						Ерзен Вреничи, говорител на опозиционното движение „Ветевендосе”, каза за SETimes, че движението не е подкрепило избора на Яхяга въз основа на споразумението между политическите партии и не подкрепя нейния импийчмънт въз основа на същото споразумение. 
						„Смятаме, че изборът и условията на мандата не могат да се определят извън институционалните споразумения за конституцията, затова бяхме против нейното избиране по този начин и сега също сме против мандатът да бъде прекратен на същото основание. Не приемаме изменения, които противоречат на конституцията и са с по-голяма сила от конституцията“, каза Вреничи. 
					
				
			
					 
					
 
 

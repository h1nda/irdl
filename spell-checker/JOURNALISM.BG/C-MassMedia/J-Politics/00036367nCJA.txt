Якуп Красничи: в Косово няма политическа криза
					15/10/2010
					В ексклузивно интервю за SETimes, изпълняващият длъжността президент Якуп Красничи обсъжда мандата си и политическото бъдеще на Косово. 
					От Линда Карадаку за Southeast European Times в Прищина – 15/10/10
 
					 
						
Председателят на парламента на Косово Якуп Красничи пое длъжността действащ президент през септември. [Лаура Хасани/SETimes]
						Председателят на косовския парламент Якуп Красничи пое поста действащ президент в края на септември, след като Фатмир Сейдиу подаде оставка от поста. По време на шестмесечния си мандат Красничи ще бъде изправен пред няколко предизвикателства, включително решение за предсрочни избори и възможността да започне разговори с Белград. 
						
						SETimes: Оставката на бившия президент Фатмир Сейдиу създаде ли институционална криза в Косово? 
						
						Якуп Красничи: В Косово не съществува институционален вакуум, защото конституцията предвижда това, в случай на здравни проблеми или оставка, функцията се изпълнява от председателя на парламента за период от шест месеца. Събитията, които последваха оставката на Сейдиу съответстват на конституцията. 
						
						SETimes: Ще се проведат ли предсрочни избори? Кога? 
						
						Kрасничи: Срещнах се с представители на всички политически партии, които имат различно мнение по това кога да се проведат изборите. Всички партии обаче са единодушни, че предсрочни избори трябва да се проведат. Датата ще бъде уточнена и отново ще бъде резултат на консенсус между партиите. 
						Важно е да се спазят времевите рамки, определени в конституцията, според които мандатът на човека, който изпълнява длъжността президент на Косово изтича [след шест месеца] на 28 март. Ще направя така, че насрочването на изборите да съответства на края на моя мандат, който ми е възложен според конституцията. 
						
						SETimes: Ще започне ли Косово разговори със Сърбия преди изборите и преди да бъдат конституирани новите институции? 
						
						Kрасничи: Нашата страна политически е готова да започне разговори с Белград като две равноправни държави, които да обсъдят въпроси от взаимен интерес. Разговорите трябва да бъдат проведени с [новото] правителство, защото ще се водят известно време. Не мисля, че ЕС [като цялостен блок] е готов да признае Косово - единство, което трябва да съществува, ако Съюзът ще бъде сериозен организатор на процеса. 
						
						SETimes: Въпросът за назначаването на президент от парламента затворен ли е сега, преди провеждането на изборите? 
						
						Kрасничи: Няма непосредствена готовност за назначаване на президент поради традицията, която имаме дори да е малко странна, че назначаването на президент е свързано с формирането на управляващата коалиция. 
						
						SETimes: Вашата партия, Демократическата партия на Косово (ДПК), понастоящем ръководи трите гавни институции в страната. Смятате ли, че това създава липса на стабилност в Косово? 
						
						Kрасничи: Моята функция е определена като конституционно задължение. Като изпълнявам задълженията на президент, аз се съсредоточавам върху същността на конституцията и определените времеви рамки. Не може да има нестабилност, когато всички институции функционират както трябва. 
						
						SETimes: Какви са отношенията на ДПК с Демократическата лига на Косово (ДЛК)? 
						
						Kрасничи: Всички лидери на политическите партии са съсредоточили вниманието си върху насрочването на изборите и подготовката за изборите. Проведоха се срещи между коалиционните лидери, ДЛК и ДПК. Те имат интерес да запазят политическата стабилност и сигурност без да се създава политическа криза. 
						
						SETimes: Ще бъде ли бъдещият косовски президент избран от парламента или пряко от народа? 
						
						Kрасничи: Според конституцията, президентът се избира от парламента. Това ще остане така, докато не бъдат направени поправки в конституцията в бъдеще. Както и да бъде избран той, президентът трябва да бъде морална личност, представител и обединител на мнозинството граждани на Косово.

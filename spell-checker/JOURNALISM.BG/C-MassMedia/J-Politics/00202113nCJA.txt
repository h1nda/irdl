ЕС призова за прагматизъм в преговорите между Косово и Сърбия
					02/12/2011
					Сръбските власти твърдят, че КФОР се опитва да провали кандидатурата на Сърбия за членство в ЕС, въпреки факта, че диалогът между Белград и Прищина беше възобновен и президентът Борис Тадич призова за премахване на барикадите в Северно Косово.
					От Линда Карадаку и Ивана Йованович за Southeast European Times от Прищина и Белград – 02/12/11
 
					 
						
Върховният представител на ЕС по външната политика Катрин Аштън председателства срещата на министрите на външните работи от ЕС в четвъртък (1 декември). [Ройтерс]
						На заседанието си в четвъртък (1 декември) относно ситуацията със сигурността в Косово НАТО приветства призива на сръбския президент Борис Тадич косовските сърби да премахнат барикадите по пътищата в северната част на страната. 
						„Предложението може много да помогне за намаляване на напрежението. КФОР обаче иска да види, че това положително предложение оказва реално въздействие на място“, заяви командващият на КФОР Ерхард Древс. 
						НАТО призова Косово и Сърбия да проявят сдържаност, да сътрудничат пълноценно на всички международни участници за незабавното гарантиране на свободата на движение и да продължат диалога с посредничеството на ЕС. 
						Върховният представител на ЕС по външната политика Катрин Аштън заяви, че поддържа пряк контакт с Тадич и е поискала барикадите да бъдат премахнати, а той да работи, за да повлияе на онези, които провокират насилие. 
						Еврокомисарят по разширяването Щефан Фюле се срещна в Брюксел с косовския министър на евроинтеграцията Вльора Читаку и посочи пред нея, че Съюзът ще продължи да подкрепя Косово по отношение на либерализирането на визовия режим, участието в програми на ЕС и сключването на търговско споразумение. 
						„Подчертах също така, че е важно Косово да започне цялостна програма за северната част на страната“, заяви Фюле. Той насърчи Косово преди заседанието на Съвета по общи въпроси в понеделник да продължи положителното участие в диалога с Белград. 
						 „Напредъкът в диалога ще помогне на Прищина и Белград да се приближат до ЕС и да изпълнят своите европейски перспективи. И двете страни трябва да бъдат прагматични, градивни и гъвкави по време на разговорите и това е в интерес на гражданите на Косово и Сърбия и на региона като цяло.“ 
						Сръбският държавен секретар за Косово Оливер Иванович заяви за SETimes, че КФОР иска да предизвика конфликт, за да провали кандидатурата на Сърбия за членство в ЕС, която трябва да бъде разгледана на 9 декември. 
						Въпреки последните изявления на Тадич, че „интересите на сърбите днес не се защитават на барикадите, макар че те може би са били необходими през юли миналата година, когато Прищина предприе едностранни действия за овладяване на граничните пунктове“ – косовските сърби остават недоверчиви. 
						„Нашата крайна цел не е да останем постоянно на барикадите, но нямаме и отговор какво ще се случи с Ярине и Бърняк, ако те бъдат премахнати. Страхуваме се от пристигането на [косовските специални полицейски части] РОСУ, защото това би означавало прекратяване на всички отношения със Сърбия. Ако обаче нашата страна ни оставя сами, тя трябва да ни каже това. Не е добре, когато президентът Тадич повтаря, че 7,5 милиона сърби не могат да страдат заради нас, стотици хора, и защото „Европа няма алтернатива“, каза за SETimes кметът на Звечан Драгиша Малович. 
						 Малович обясни, че косовските сърби се нуждаят от подкрепата на Сърбия, защото те нямат друга държава освен Сърбия. „Това е конституционен въпрос и президентът трябва да го реши, а кметовете са тук, за да бъдат с хората и да предотвратят безредици“, заяви той. 
						Богдана Колевич, политически философ и редактор на списание „Нова сръбска политическа мисъл“, заяви за SETimes, че непоследователната и противоречива позиция на Сърбия има отрицателен ефект. 
						„Всичко, което видяхме през последните месеци..., е промяна в отношението, така че не можем да бъдем абсолютно сигурни какво е отношението на Сърбия и какво се е променило, а е очевидно, че промяна има. Вече няма съмнение, че барикадите и всичко, което получиха сърбите в Северно Косово, не е свързано с кандидатурата на Сърбия за членство в ЕС. Дори ако има желание за запазване едновременно политиките [на Сърбия] по отношение на Косово и ЕС, осъществяването на тази цел се оказва невъзможно.“ 
						 Колевич е категорична, че не трябва да се оказва натиск върху косовските сърби да решат каква ще бъде тяхната следваща стъпка, защото отношението им и техните мнения трябва да се вземат под внимание. 
						Малович заяви, че всички преговори и споразумения, постигнати от главния преговарящ Борислав Стефанович, са навредили на косовските сърби, тъй като сега те са принудени да управляват автомобили с косовски регистрационни номера и да се обръщат към съдебни органи, които нямат нищо общо със Сърбия. Те се страхуват най-вече, заяви той, че ще бъде постигнато споразумение за поставянето на косовски митнически служители на граничните пунктове в Ярине и Бърняк, въпреки че Стефанович отрича това като възможност. 
						Сръбското правителство сформира Служба за професионални и оперативни задачи, която ще помага на Стефанович и неговия екип по административни и технически въпроси и по придвижването напред на споразуменията. 
						Депутатът от Сръбското движение за обновление Александър Югович заяви за SETimes, че сърбите в Северно Косово трудно приемат предложения от Сърбия и най-важно за тях е да бъде постигнат диалог. 
						„Барикадите бяха абсолютно излишни; те са против интересите на сърбите от Косово и против интересите на Сърбия. Сърбите трябва да се оттеглят от барикадите, като се вслушат в здравия разум, защото ако КФОР използва правомощията, с които разполага съгласно Споразумението от Куманово, това би било катастрофално за сърбите в Северно Косово, на юг от Ибър и за цяла Сърбия. Барикадите трябва да бъдат премахнати“, заяви Югович.

Посланици от страни членки на НАТО призовават Скопие да се заеме с проблемите, свързани с местните избори 
					07/04/2005
					 
						СКОПИЕ, Македония -- Посланици, представляващи страни членки на НАТО, призоваха в сряда (6 април) македонското правителство да се занимае с нередностите, установени по време на неотдавнашните местни избори. След среща между чуждестранните дипломати и македонския премиер Владо Бучковски британският посланик Робърт Диксън заяви, че в Брюксел съществуват притеснения във връзка с констатациите на международните наблюдатели, които проследиха последните общински избори. Той наблегна, че проблемът може да има решаващо значение за евроатлантическата кандидатура на Македония. В четвъртък Бучковски се среща с ръководителите на върховния съд, главната прокуратура и вътрешното министерство за обсъждане на съдебни мерки срещу обвинените в нарушения. 
						Други новини: Съд в Куманово осъди в сряда Хасан Калики на десет години лишаване от свобода за съучастие в терористичен акт, в който през март 2002 г. загинаха двама военнослужещи от НАТО. Двама местни етнически албанци вече са в затвора. (A1 TВ, Уеб-сайт на македонското правителство, Макфакс - 06/04/05)

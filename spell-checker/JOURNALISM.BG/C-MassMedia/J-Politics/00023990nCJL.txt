Сръбският премиер Кощуница отново призова за отлагане на президентските избори
					24/09/2007
					 
						БЕЛГРАД, Сърбия -- Ще бъде неразумно да се провеждат президентски избори, когато териториалната цялост на страната е застрашена, каза министър-председателят Воислав Кощуница, който е и председател на Демократическата партия на Сърбия, пред вестник "Вечерне Новости" в събота (22 септември). Кощуница подчерта, че Сърбия трябва да съсредоточи всичките свои усилия и енергия за решаването на въпроса за Косово. Той отказа да каже дали неговата партия ще подкрепи кандидатурата на лидера на Демократическата партия (ДП) Борис Тадич за преизбирането му, като отбеляза само, че "вниманието трябва да бъде насочено към защитата на Косово".
						ДП и другите партии от управляващата коалиция - "Нова Сърбия" и "Г17 Плюс" - желаят президентските и местните избори да се проведат съгласно предварителния график, т. е. до края на годината. (Б92, РТС - 23/09/07; Вечерне Новости - 22/09/07)

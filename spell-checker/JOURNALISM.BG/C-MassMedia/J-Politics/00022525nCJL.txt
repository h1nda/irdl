Румънският президент Бъсеску призова за оставка на новия министър на правосъдието
					11/05/2007
					 
						БУКУРЕЩ, Румъния -- По време на митинг в сряда (9 май) сваленият от длъжност румънски президент Траян Бъсеску настоя за оставката на Тудор Киуариу, новия министър на правосъдието. Бъсеску заяви, че е длъжен да се намеси по въпроса, както би сторил всеки отговорен президент, който вижда политически натиск върху съдебната система. Киуариу неотдавна поиска отстраняването на високопоставения прокурор за борба с корупцията Дору Тулус, ход, за който критиците му - включително Бъсеску - твърдят, че е неоснователен. В отговор Киуариу отхвърли в четвъртък коментара като кампанийна риторика в светлината на водената от Бъсеску битка за спечелване на референдума за неговия импичмънт следващата седмица.
						Също в четвъртък премиерът Калин Попеску Търичану официално отстрани от длъжност ръководителя на Отдел "Вътрешна защита и разузнаване" генерал Виргил Арделян. Той бе подал оставката си през юли заедно с останалите директори на разузнавателни служби във връзка с бягството от ареста на Омар Хайсам. Сирийският бизнесмен бе първият гражданин, официално обвинен в Румъния в тероризъм за предполагаемото му участие в отвличането на трима румънски журналисти в Ирак. След дълго търсене Петре Албу, бивш шеф на Бригадата за борба с организираната престъпност, бе посочен за заместник на Арделян. (Найн о'клок - 11/05/07; Ромпрес, Фокус, Медиафакс, NewsIn - 10/05/07)

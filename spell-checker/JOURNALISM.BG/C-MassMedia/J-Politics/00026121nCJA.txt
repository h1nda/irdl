Политическата нестабилност в Сърбия заплашва чуждите инвестиции
					14/04/2008
					Политическата нестабилност и скандалите между бившите партньори от управляващата коалиция биха могли да костват на Сърбия три чуждестранни инвестиции на стойност около 2 милиарда евро.
					От Игор Йованович за Southeast European Times от Белград – 14/04/08
 
					 
						
Разривът между Демократическата партия на президента Борис Тадич и Демократическата партия на Сърбия на премиера Воислав Кощуница застрашават големите чуждестранни инвестиции. [Гети Имиджис]
						След разпадането на сръбското правителство миналия месец и решението за провеждане на предсрочни избори през май страната навлезе в период на политическа нестабилност, която би могла да коства на икономиката й най-малко 2 милиарда евро чужди инвестиции. 
						Демократическата партия на президента Борис Тадич и Демократическата партия на Сърбия на премиера Воислав Кощуница, бивши партньори в управляващата коалиция, застрашиха големи чуждестранни инвестиции заради кампанията. 
						Първо, газова сделка с Русия, която щеше да инжектира 900 млн. евро само в сръбската нефтена индустрия, бе отложена. Договорът би осигурил също дългосрочна стабилност на доставките на природен газ. 
						Второ, изграждането на магистралата Хоргос-Пожега от австрийските компании ПОРР и "Алпина" бе отложено. Окончателната стойност на магистралата се изчислява на 1,7 млрд. евро. Строежът бе отложен заради невъзможността на концесионерите да постигнат финансово споразумение с „Дойче Банк”. 
						Отлагането на двете инвестиции доведе до разгорещени публични спорове между партиите на Кощуница и на Тадич. Министрите на Кощуница обвиниха демократите, че спъват проектите с надеждата да доминират в новия кабинет и след това да си припишат всички заслуги за тях. 
						Министрите на Тадич от своя страна обвиниха Кощуница за това, че използва сделките за политически цели. Накрая бе решено, че новият парламент ще гласува договора с Русия за доставки на газ, а австрийските фирми ще получат срок до края на годината да съберат средствата за изграждане на магистралата. 
						Третата голяма инвестиция, застрашена от кампанията, е търгът за медния металургичен и рудодобивен комплекс РТБ „Бор”, който една австрийска компания, "А-Тек", бе запланувала да закупи за близо 300 млн. евро. „А-Тек” не успя да заплати сумата в уговорения краен срок, поради което правителството реши да влезе в преговори с класиралия се на второ място кандидат СМР, компания, собственост на руския бизнесмен Олег Дерипаска. "А-Тек" заяви, че не е могла да предостави цялата сума, тъй като кредиторът й, "Дойче Банк", се е оттеглил от дейности, свръзани със Сърбия. Банката отрича това твърдение. 
						Икономистът Стоян Стаменкович каза, че спирането на чуждите инвестиции е в резултат на политическата нестабилност и застрашава икономическия растеж. 
						"Кредитори и инвеститори, особено чуждестранните, очакват разплитането на възела, предизвикан от отцепването на Косово, и неговото въздействие върху икономическата ориентация на Сърбия след изборите на 11 май,” каза той. 
						Тази година Сърбия очаква да получи чужди инвестиции от около 1,3 милиарда евро. Миналата година те възлязоха на близо 2 милиарда евро. Икономистите предупреждават, че спадът на инвестициите ще засегне както икономическия растеж, така и разкриването на нови работни места, тъй като местният капитал е недостатъчен.

Сръбският президент се извинява на гражданите на БиХ
					08/12/2004
					В първия ден от официалното си посещение в Сараево сръбският президент Борис Тадич поднесе извинения на народа на Босна и Херцеговина за военните престъпления, извършени по време на конфликта от 1992-1995 г. 
					От Антон Пръленда за Southeast European Times в Сараево – 08/12/04
 
					 
						
Сръбският президент Борис Тадич призова всички, които са издирвани от Трибуна на ООН, да се предадат, като в противен случай ще бъдат арестувани. [AФП]
						По време на първата си официална визита в Сараево сръбският президент Борис Тадич поднесе извинения в понеделник (6 декември) на гражданите на Босна и Херцеговина (БиХ) за военните престъпления, извършени по време на конфликта от 1992-1995 г. 
						Изявлението му дойде по време на пресконференция след среща с тричленното президентство на БиХ. То бе предизвикано от въпрос на местен журналист, който попита дали някога ще бъде поднесено такова извинение. 
						"Аз истински се извинявам на всички граждани на БиХ, срещу които са били извършени военни престъпления в името на сръбския народ," каза Тадич. Той обаче допълни, че сърбите не носят колективна вина за това. "Военнопрестъпниците са отделни лица. Същите престъпления са били извършени и срещу нашия народ. В този смисъл всички ние трябва да се извиним едни на други." 
						Роденият в Сараево Тадич е първият сръбски президент, посетил босненската столица след като страната стана независима от бивша Югославия. През първия ден на своето тридневно посещение той се срещна с министъра на отбранат на БиХ Никола Раданович и с лидери на Федерацията на БиХ. Във вторник той посети Баня Лука и се срещна със своя колега от РС Драган Чавич. Двамата призоваха съвместно всички, които се издирват от Трибунала на ООН, да се предадат, като в противен случай ще бъдат арестувани. Тадич апелира към бегълците да се предадат, "за да премахнат бремето от Сърбия и РС." Той е на посещение в Мостар в сряда. 
						Извинението на Тадич в Сараево бе оповестено като топ новина - представена в най-гледаното време на телевизиите и на първите страници на печата - но то предизвика противоречиви реакции. Кресимир Зубак, бивш член на президентството на БиХ от хърватската квота, каза, че изявлението е било предназначено преди всичко да задоволи международната общност и представлява опит да се избегне заплахата от санкции срещу Сърбия и РС заради отказа им да сътрудничат. 
						Босненският член на президентството на БиХ Бериз Белкич каза обаче, че подкрепя извинението на Тадич. "Приветствам истински думите му," посочи Белкич. " Политическите лидери на Сърбия-Черна гора и РС трябва да демонстрират такова отношение. Това е добре за стабилността на региона." 
						Босненско-сръбският член на президентството на БиХ Драго Вукович каза, че има морално основание за извинението. Той обаче добави, че разкриването на истината за конфликта в БиХ е основният приоритет. 
						"Не сме привърженици на някаква огромна вълна от извинения едни на други. По-скоро сме заинтересовани да видим, че всички понасят отговорност за собствените си престъпления," посочи Вукович.

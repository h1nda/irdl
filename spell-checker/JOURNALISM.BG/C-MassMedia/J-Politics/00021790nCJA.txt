Прищина и Белград не постигнаха споразумение за бъдещия статут на Косово
					05/03/2007
					Двете преговарящи делегации изразиха несъгласия по всички точки от проектоплана за статута на Косово във всеки един кръг от преговорите във Виена. 
					От Беким Грейчевчи за Southeast European Times от Прищина – 05/03/07
 
					 
						
Пратеникът на ООН Марти Ахтисаари обеща да разгледа проведените във Виена дискусии. [Гети Имиджис]
						Срещата във Виена между Прищина и Белград по проектоплана за статута на Косово завърши в петък (2 март) без споразумение. През последните седем дни под председателството на пратеника на ООН Марти Ахтисаари делегациите обсъдиха различни въпроси, включително конституционните разпоредби, децентрализацията и културното и религиозно наследство. 
						Ахтисаари каза, че разговорите са дали възможност на страните да изяснят позициите си по всички аспекти на предложението за статута, като добави, че вече всяка от страните ще разбира без проблеми какво иска да каже другата страна, когато се обсъжда предложението. "Това бе полезно занимание," каза Ахтисаари. 
						"По темата на преговорите -- статута -- вижданията на страните остават диаметрално противоположни. В тази насока не се наблюдава развитие и това се отразява на позицията им при обсъждане на конституционните принципи, свързани с плана за уреждане на статута," добави той. 
						Говорителят на преговарящия екип на Косово, Скендер Хисени, каза, че сръбската делегация е искала да промени целия проектоплан на Ахтисаари. "Белградската делегация дойде във Виена с деструктивен подход, като се опита да напише нов проектодокумент за статута на Косово," каза Хисени. Той добави, че сегашният проектоплан е положителен и че се надява Ахтисаари да вземе предвид предложенията на делегацията на Прищина. 
						"В момента не е ясно какво ще направи специалният пратеник на ООН за Косово с добре формулираните и обосновани аргументи и допълнения, които представихме във Виена, и до каква степен ще ги приеме," каза координаторът на белградския преговарящ екип Леон Коен пред белградското Радио Б92. Колкото и да е парадоксално, единственият въпрос, по който страните се споразумяха, бе за рамера на наема за зала за пресконференции по време на преговорите. 
						Ахтисаари е поканил политическите лидери на Косово и Сърбия във Виена на 10 март на среща на високо равнище. Контактната група и представители на ЕС, НАТО и ЮНМИК също са поканени да присъстват. 
						"Обещах да разгледам проведените във Виена дискусии и да обмисля евентуални корекции в предложението. Също така обещах да изпратя ревизираното предложение на страните навреме, за да могат да го разгледат, преди делегациите им да пристигнат във Виена на 10 март", каза Ахтисаари. 
						Според някои източници ревизираният план на Ахтисаари ще бъде връчен на страните в сряда.

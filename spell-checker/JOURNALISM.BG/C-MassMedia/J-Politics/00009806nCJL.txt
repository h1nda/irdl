Папандреу трябва да спечели доверието на гръцките гласоподаватели до изборите през март
12/02/2004
Георгиос Папандреу, сега лидер на ПАСОК, трябва да спечели доверието на обществото, за да може на изборите през следващия месец партията му отново да спечели мнозинство.
От Георгиос Анагностопулос за Southeast European Times от Атина - 12/02/04
 
 
Георгиос Папандреу бе избран за лидер на ПАСОК на 8 февруари. [АФП]
Костас Симитис заема поста на министър-председател на Гърция по-дълго от всеки друг - през януари се навършиха осем години. Известен като трезвомислещ прагматик, той постигна контрол върху понижаването на лихвените равнища и инфлацията. Въпреки тези успехи Симитис няма да се запомни като политик, близък до интересите на гражданите на Гърция.
Дори и само този факт е достатъчен, за да намали шансовете на управляващото Общогръцко социалистическо движение (ПАСОК) за спечелване на изборите на 7 март. Проучванията показват, че ПАСОК изостава след Нова демокрация (НД) с 8 към 10 пункта. С ход, очевидно планиран от почти година, Симитис подаде оставка като лидер на партията в средата на януари. На 8 февруари Георгиос Папандреу бе избран за лидер на ПАСОК с повече от 1 милион гласа. Ако ПАСОК спечели изборите следващия месец, Папандреу автоматично ще стане премиер.
Той е роден в Съединените щати. Неговият баща, Андреас Папандреу, основава ПАСОК през 1974 г. и е водач на партията в продължение на близо 22 години, като три пъти е назначаван за премиер. Дядо му, Георгиос Папандреу, бе министър-председател през 60-те години. Папандреу е много благ пред обществото и има сериозни постижения зад гърба си. Той бе министър на образованието от 1994 до 1996 г. и министър на външните работи от 1996 г. досега.
Папандреу се радва на широка подкрепа сред гърците - 77 % казват, че го считат за способен политик. Все пак това не може да се отъждестви с доверие към партията ПАСОК. Много гърци чувстват, че ПАСОК, която управлява страната през 19 от последните 22 години, е на власт от твърде дълго време и не се грижи за проблемите на хората.
В резултат на това харизматичният нов лидер на партията сега има едва няколко седмици, за да спечели отново доверието на гласоподавателите до деня на изборите. Той получи похвали за своя "американския" стил. Използва лаптоп, за да си води бележки; разполага с екип от обучени в САЩ консултанти; ежедневно обновява уеб-страницата си и полага грижи за добрата си форма. Папандреу наскоро бе похвален и от американския си колега Колин Пауъл.
Направените след оставката на Симитис проучвания сочат, че ПАСОК все още изостава след НД с около 5 пункта. Папандреу пътува из страната, представяйки плановете си. Избягвайки умело грандиозните цели, той говори по прости, ежедневни въпроси - наподобявайки стила на баща си отпреди две десетилетия.
В интервю пред списание Тайм Папандреу каза, че е много горд от постиженията на правителството на ПАСОК, макар да признава, че по някои от проблемите не е работено толкова енергично, колкото по други. "Първо ще се съсредоточим върху по-голямото участие, по-голямата децентрализация, по-голяма прозрачност," каза той, когато бе запитан какви ще бъдат приоритетите му, ако стане премиер.
"На второ място е необходимо да модернизираме цялата ни система за социално осигуряване. Трето, основен мой приоритет е да направя Гърция знаещо общество. Това означава огромни преобразования в нашата образователна система," каза Папандреу.

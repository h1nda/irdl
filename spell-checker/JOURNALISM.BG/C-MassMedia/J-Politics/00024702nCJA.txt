Не бе постигнат пробив в преговорите за Косово
					29/11/2007
					"Опитахме всички възможности," каза представителят на ЕС Волфганг Ишингер при приключването на усилията на международната “тройка” за постигане на споразумение между Белград и Прищина с нейно посредничество.
					От Блерта Фоничи-Кабаши и Артан Мустафа за Southeast European Times от Прищина – 29/11/07
 
					 
						
Номинираният за премиер Хашим Тачи (вляво) и президентът Фатмир Сейдиу разговарят с журналисти след финалния кръг от преговорите в сряда (28 ноември). [Гети Имиджис]
						Финалният тридневен кръг от преговорите за статута на Косово приключи безрезултатно в сряда (28 ноември) в Баден, Австрия. Със сесията ефективно приключи 120-дневният период на преговори с посредничеството на международната "тройка" от дипломати, представляващи ЕС, Русия и САЩ. 
						Сега “тройката” ще изготви на 10 декември доклад до генералния секретар на ООН Бан Ки Мун, в който като цяло ще съобщи това, което бившият специален пратеник на ООН Марти Ахтисаари каза още през март, че Белград и Прищина не могат да постигнат съгласие за окончателния статут. 
						"Опитахме всички възможности," каза представителят на ЕС Волфганг Ишингер. Попитан дали съществува необходимост от по-нататъшни преговори между Белград и Прищина, той каза "моят отговор е “не”. 
						Въпреки че до голяма степен “тройката” се бе отказала от възможността да намери допирна точка между искането за независимост на косовските албанци и предложението на Сърбия за широка автономия, пратениците се надяваха поне да постигнат споразумение за уреждане на бъдещите отношения между Белград и Прищина. 
						Дори и това обаче се оказа невъзможно. "Това бе добра идея, но сръбската страна се противопостави,” каза Ишингер. Делегацията на Белград каза, че не желае да обсъжда нищо, което може да предопредели статута на Косово. 
						"Няма споразумение със Сърбия," потвърди за Southeast European Times говорителят на косовската албанска страна Скендер Хисени. "Не очаквахме нищо сензационно, тъй като Белград не е готов да обсъжда Косово като независима държава." 
						Пратеникът на САЩ Франк Уизнър призова двете страни да изпълнят обещанията си да запазят мира и да продължат диалога след края на официалните преговори. Стабилността в региона е "изложена на голям риск", каза той. 
						Сръбският президент Борис Тадич каза, че неговото правителство би предприело правни и дипломатически мерки, за да защити своите интереси. 
						"Не желаем насилие и няма да го използваме, искаме да защитим интересите си по законен път. Ще отменим всички актове за обявяване на независимост и ще използваме всички правни и дипломатически средства, за да защитим законните си държавни интереси," каза той. 
						Сръбското правителство вече нареди на своите министри да съставят планове за действие, в случай че лидерите на косовските албанци огласят едностранно декларация за независимост. Подробностите все още не са оповестени, но в съобщения в медиите се твърди, че Сърбия би могла да наложи търговска блокада и да прекрати доставките на електроенергия. 
						Премиерът Воислав Кощуница настоява, че всяко решение трябва да се вземе чрез Съвета за сигурност, в който Русия има право на вето. Страхувайки се, че може да бъде създаден прецедент за сепаратистки движения другаде, Москва заплаши, че ще упражни това свое право през юли, когато се разглеждаше планът на Ахтисаари за контролирана независимост. 
						Москва продължава да настоява за нови преговори. "Смятаме, че съществува необходимост от още преговори," каза тази седмица руският представител в “тройката” Александър Харченко. 
						Косовските албански лидери обаче са категорични, че процесът трябва вече да приключи. Дори последните 120 дни на преговори бяха излишни, каза президентът на Косово Фатмир Сейдиу. Според него Сърбия просто се опитва да провлачи процеса безкрайно. 
						Хашим Тачи, чиято партия спечели изборите на 17 ноември в Косово и който се очаква да стане премиер, каза, че Косово е готово за независимост и ще я обяви скоро след 10 декември. "Ще направим това след съгласуване с Брюксел и Вашингтон," каза той. 
						Ветон Сурои, лидер на партията ОРА, каза, че Косово не може да остане заложник на процедурите. "Изпълнихме своите задължения," каза той. "Сега е ред на нашите партньори." 
						
Игор Йованович съдейства за изготвянето на този репортаж

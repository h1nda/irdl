ООН: "Възобновените преговори в Кипър не трябва да започват от нулата"
					28/04/2010
					Лидерите от двете страни на разделения о. Кипър трябва да градят върху напредъка, постигнат досега в преговорите за обединяване, с оглед на навременното им приключване, каза във вторник посредникът на ООН. 
					(София Ехо - 28/04/10; Ройтерс, Информационен център на ООН, Фамагуста Газет, Заман, Информационна агенция Фокус - 27/04/10; Уърлд Булетин - 25/04/10; AП, AФП - 23/04/10)
 
					 
						
Новият кипърски турски лидер Дервиш Ероглу поде кампания за "двудържавно решение", вместо за обединяване на острова. [Гети Имиджис]
						Кипърските мирни преговори трябва да започнат от там, където свършиха преди неотдавнашният избор на новия президент на кипърските турци, Дервиш Ероглу, каза Александър Даунър, специален съветник на генералния секретар на ООН Бан Ки Мун за средиземноморския остров. 
						"Нашето виждане е, че процесът трябва да продължи на основата на постигнатото досега," каза Даунър, бивш външен министър на Австралия, който посредничи в преговорите между лидерите на общностите на кипърските турци и гърци. 
						В изказване пред репортери във вторник (27 април) Даунър каза: "Не искаме да стане така, че процесът да започне отначало, след като бе постигнато толкова много през последните близо 18 месеца." 
						В началото на преговорите през септември 2008 г. кипърският президент Деметрис Христофиас и загубилият неотдавна изборите кипърски турски лидер Мехмет Али Талят се договориха да работят за цялостно уреждане за обединяване на острова в двузонова, двуобщностна федерация с политическа равнопоставеност. 
						Двамата проведоха повече от 70 срещи преди прекъсването този месец за кипърските турски президентски избори, които досегашният президент Талят загуби от твърдолинейния националист Ероглу. 
						В общо изявление след последната сесия миналия месец Христофиас и Талят казаха, че са постигнали важен напредък в областите на управлението и разделението на властите, заедно с въпроси, ключови за ЕС и за икономиката. И двамата изразиха увереност, че цялостно уреждане е постижимо. 
						Но Талят, умерен проевропейски държавник, подкрепящ обединяването на острова, не успя да спечели втори мандат. Победителят Ероглу бе премиер на кипърските турци близо 20 години, преди да спечели президентския пост на 18 април. 
						В първите си публични изказвания след изборите Даунър заяви, че неговият план е да се завърне в Кипър през почивните дни и да обсъди датата за възобновяване на преговорите. Той каза, че това може да стане още идния месец. 
						"Бихме искали това да стане съвсем скоро," е казал Даунър, цитиран от "Ройтерс". 
						Той изрази още надежда, че Христофиас и Ероглу ще доведат историческите преговори до успешен край, преди да е изминало много време. 
						"Това не е безсрочен процес," подчерта пратеникът на ООН. "Това е процес, който трябва да се движи напред - или поне да се движи напред с набраната инерция." 
						Даунър подчерта също, че всеки опит да се започнат преговорите наново би означавал, че напредъкът, постигнат до момента, ще бъде "пропилян". 
						Изказванията му бяха направени след съобщенията, че Ероглу - определян често като твърдолинеен политик, противопоставящ се на обединението - подкрепя "двудържавно решение" вместо обединение и иска всички обсъдени до момента въпроси да бъдат преразгледани. 
						При встъпването си в длъжност в петък обаче новият кипърски турски президент подчерта, че няма да изостави преговорите. Той обеща "да работи за справедливо и трайно" решение въз основа на параметрите, препоръчани от ООН. 
						"Няма причина да не успеем да завършим преговорите с постигането на споразумение, стига кипърската гръцка страна да проявява добра воля," е казал Ероглу, цитиран от АФП, в деня на полагането на президентската си клетва.

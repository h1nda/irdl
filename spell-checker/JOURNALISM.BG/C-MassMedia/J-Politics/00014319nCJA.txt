Сръбският парламент отхвърли проектозакон за отваряне на досиетата на службите за сигурност
					22/04/2005
					Няколко години след свалянето на режима на Слободан Милошевич Сърбия все още не е приела закон, който да разреши обществен достъп до досиетата, водени от тайните служби за гражданите. 
					От Давор Коникушич за Southeast European Times от Белград -- 22/04/05
 
					 
						
Подобен закон би разрешил пълен обществен достъп до досиетата на сръбските служби за сигурност. [Архив]
						След свалянето на режима на Слободан Милошевич и идването на власт на нови демократични правителства мнозина очакваха да бъдат отворени досиетата на тайните служби, както техните собствени, така на други лица. Няколко години по-късно това все още не се е случило. Съвсем наскоро парламентът отхвърли предложение на Сръбското движение за обновление (СДО), член на управляващата коалиция, за регламентиране на достъпа до досиетата. 
						СДО представи законопроект, като поиска той да бъде приет по кратката процедура. В края на март обаче депутатите блокираха предложения закон, като казаха, че той не предлага решения на възможни "политически, свързани със сигурността, юридически, етични или други последици". 
						Предложението щеше да предостави на гражданите достъп до личните им досиета, съществували преди приемането на закона. Всички досиета, а не само някои категории, щяха да бъдат отворени, с изключение единствено на досиета, които могат да застрашат международните отношения на Сърбия. 
						Политиците непрекъснато заявяват, че са готови да разгледат въпроса за достъп до архивите на информационния отдел на службите за сигурност, но партиите имат различни мнения за необходимите действия. След свалянето на Милошевич през 2000 г. на обществеността бяха представени няколко законопроекта, изготвени от неправителствени организации и политически партии. Поради недостатъчна политическа воля и отрицателни оценки от страна на службите за сигурност нито един от тях не бе приет. 
						Под силата на обществения натиск Демократичната опозиция на Сърбия избра едно частично решение, като разреши на тези граждани, които подозират, че са били обект на интерес, да проверят дали имат досие. При наличие на такова те имаха право да прочетат досието си в помещения на тайните служби. 
						Според вътрешното министерство почти 8000 граждани са подали молби в резултат на правителственото постановление. Проверката обаче е показала, че едва 413 граждани действително са имали досиета. 
						През юни 2003 г. конституционният съд на Сърбия обяви правителственото постановление за противоконституционно, като каза, че е необходим изчерпателен закон за регламентиране на въпроса с досиетата, а не само едно постановление. 
						Най-голям интерес предизвика законопроектът, предложен от Центъра за антивоенни действия. Той е спорен поради една клауза, разрешаваща на лицата, които са имали досиета в службите за сигурност, да публикуват съдържанието на същите. Според опонентите това би "застрашило тайния характер на службата" и може потенциално да навреди на държавните интереси.

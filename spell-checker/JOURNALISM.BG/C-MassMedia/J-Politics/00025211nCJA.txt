Кощуница: "Сърбия ще подпише енергийно споразумение с Русия"
					22/01/2008
					Сърбия одобри във вторник договор за енергийно сътрудничество с Русия, който предвижда включването й в проекта за газопровод "Южен поток". В замяна на това руската компания "Газпром" ще получи мажоритарен дял в сръбската нефтена рафинерия монополист.
					(Б92 - 22/01/08; Ройтерс, Сръбско правителство - 21/01/08; ФT, Ню Юръп, Б92 - 19/01/08; РСЕ/РС, Balkan Insight, Б92 - 18/01/08; AП - 14/01/08)
 
					 
						
Белград ще приеме руската оферта за енергийна спогодба, заяви в понеделник (21 януари) премиерът Воислав Кощуница. [Гети Имиджис]
						Сърбия одобри във вторник (22 януари) споразумение за енергийно сътрудничество с Русия, с което си осигури включване в проекта за газопровод "Южен поток". В замяна се очаква руската компания "Газпром" да получи мажоритарен дял в сръбския монополист "Нафтна Индустрия Сърбие" (НИС) и така още повече да укрепи позициите си в региона. 
						"Това е най-голямото икономическо начинание на Сърбия, а този договор ще гарантира на страната ни огромно икономическо развитие," каза късно в понеделник премиерът Воислав Кощуница. "По този начин правителството осигурява стабилни и постоянни доставки на енергия за всички наши граждани и стопанството ни за години напред," добави той в изявлението си. 
						Б92 предаде, че министърът на инфраструктурата Велимир Илич ще подпише договора с "Газпром" в Москва в петък. 
						Споразумението, представено за първи път на 11 декември, бе критикувано от някои сръбски представители на властта, като икономическия министър Младжан Динкич от прозападната партия Г-17, който определи предложението на Русия като "унизително". Макар и финансовите параметри на сделката да не бяха официално публикувани, медиите цитираха в свои репортажи сръбски официални представители, които са заявили, че "Газпром" е предложила да заплати 400 млн. евро за дял от 51 % в НИС и се е ангажирала да вложи още 500 млн. евро инвестиции до 2012 г. 
						"Убеден съм, че бихме получили от пет до осем пъти повече за НИС, ако тя бе продадена чрез международна тръжна процедура," каза Динкич. "Много съм разтревожен. Казаха ми, че не било прилично да се иска от руснаците пазарната цена." 
						Други компании, за които се знае, че са проявявали интерес към сръбския петролен монополист, включват австрийската ОМВ, полската "ПКН Орлен", унгарската МОЛ и румънската "Ромпетрол". 
						По-рано този месец Европейската комисия (ЕК) също изрази безпокойство във връзка със сделката. 
						"Комисията се надява, че продажбата на важен актив като сръбската петролна компания ще бъде открита и продиктувана от обективни търговски и икономически интереси," е заявила говорителката на ЕК Кристина Наги, цитирана от АП. 
						Докато двете страни продължиха разговорите си по сделката, се появиха съобщения, че "Газпром" може и да се съгласи да заплати по-висока цена за НИС, но цифри не бяха посочени. 
						Освен милионите евро, които ще получи за НИС, се очаква Сърбия да печели и близо по 140 млн. евро годишно под формата на транзитни такси, след като бъде свързана към газопровода "Южен поток", при положение че други балкански страни също се включат в проекта. 
						"Южен поток", съвместен проект на "Газпром" и "Ени", Италия, на стойност 10 милиарда евро, който се очаква да бъде завършен до 2013 г., ще се простира от компресорната станция "Береговая" в Русия, по дъното на Черно море до България. След това той ще се разделя на две разклонения - едното на запад, към Гърция, а другото на север, през Сърбия, към Централна Европа. Газопроводът ще пренася до Европа по 30 милиарда кубически метра природен газ годишно. 
						Сърбия, която получава 90 % от доставките си на газ от Русия, се надява, че включването й в проекта "Южен поток" ще доведе до по-евтина енергия, а следователно и ще осигури по-бърз икономически растеж. Наблюдатели и анализатори свързват енергийната сделка с подкрепата на Русия за противопоставянето на Сърбия срещу придобиването на независимост от Косово. 
						"Въпреки че правителството отрича, това е очевидна отплата за Русия и част от отдръпването на Сърбия от Запада и Европейския съюз," е заявил по-рано този месец политологът и икономически анализатор Браца Грубачич, цитиран от АП.

Изборите в Косово отново разединиха сърбите
					15/12/2010
					Изборите в сръбските анклави на Косово се отличаваха с малко по-висока избирателна активност и ново разделение на сърбите.
					От Игор Йованович за Southeast European Times от Белград – 15/12/10
 
					 
						
Мъж преминава край плакати, които призовават за бойкот на изборите в неделя в северната част на Косово. [Ройтерс]
						На изборите в сръбските анклави на Косово в неделя (13 декември) участваха повече партии в сравнение с предишния вот. Гласуването стана причина за юмручни схватки в избирателни секции, обвинения в купуване на гласуване и конфискуване на неизползвани бюлетини. 
						Сърбите в северната част на страната организираха масов бойкот на изборите. 
						„Избирателната активност на сърбите съвпадна с прогнозите – бойкот в северната част и неравномерно участие на юг. Икономическата ситуация в Косово е такава, че работните места в публичния сектор са особено ценни, затова много сърби на юг от Ибър решиха да участват. В името на своето съществуване те просто не могат да си позволят да заемат същата позиция като тези на север”, каза основателят на „Трансконфликт” Ян Банкрофт за SETimes. 
						От 29 избирателни листи в Косово осем бяха от сръбската общност. Битката за надмощие сред избирателите сърби в централната и южната част на Косово се водеше от Либералната партия и от Обединената сръбска листа. 
						Либералната партия участваше и в предишното правителство и обяви, че отново ще сформира коалиция с Демократическата партия на Косово на Хашим Тачи. 
						От друга страна, Обединената сръбска листа се постара да остави впечатлението, че е партия, която е подкрепяна от сръбското правителство. Водач на листата беше Ранджел Нойкич, високопоставен представител на Сръбското движение за обновление, което участва в управляващата коалиция в Сърбия. 
						Либералната партия получи по-голямата част от гласовете, като се очаква тя да спечели повече от десет места в парламента. По техни данни от 55 000 сърби, жители на Централно и Южно Косово, около 13 000 са гласували за Либералната партия. Обединената сръбска листа е получила 5 000 гласа, а останалите сръбски листи – далеч по-малко. 
						Според предварителното преброяване около 20 000 сърби са гласували на изборите. 
						Проблемите започнаха почти веднага в неделя. Обединената сръбска листа обвини Либералната партия в купуване на гласове, заплашване на избиратели и физически нападения срещу активисти на Обединената сръбска листа. Представителите на Обединената сръбска листа посочиха, че имат доказателства в подкрепа на своите обвинения, и призоваха за повторни избори в сръбските анклави, като заявиха че са се оплакали на международните представители в Косово. 
						Членът на листата Рада Трайкович обвини висшия служител на сръбското министерство за Косово и Метохия Оливер Иванович, че подкрепя Либералната партия заради семейни връзки. 
						Иванович отхвърли обвиненията и заяви, че категорично прилага политиката на сръбското правителство за бойкот. 
						Високопоставени представители на министерството за Косово и Метохия обаче направиха различни изявления относно изборите в Косово. Иванович заяви, че е загрижен за избирателната активност на сърбите, тъй като тя показва, че Белград губи контакт с тях. За разлика от него министър Горан Богданович изрази друга тревога. 
						„Тъжно е, че се разкри мрачната действителност на конфликтите между сърбите, че възникнаха няколко инцидента, случаи на кражби и юмручни схватки. Това изпраща лошо послание”, заяви Богданович.

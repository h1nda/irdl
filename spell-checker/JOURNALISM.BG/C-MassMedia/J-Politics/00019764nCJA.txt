Британски бизнеслидери призовават за политика на "отворени врати" за българи и румънци 
					30/08/2006
					Във вторник група известни бизнеслидери във Великобритания призоваха правителството да остави пазара на работната ръка в страната отворен за българи и румънци след присъединяването им към ЕС. 
					(Индипендънт, AФП - 30/08/06; Ивнинг Стандард, Дейли Мейл, Интърнешънъл Хералд Трибюн, Агенция София Нюз - 29/08/06)
 
					 
						
"Ако България и Румъния се присъединят към ЕС в началото на следващата година, Обединеното кралство трябва да продължи политиката си на отворени врати," се казва в декларация на БНЕ. [Гети Имиджис]
						Във вторник (29 август) група известни бизнеслидери призоваха британското правителство да не променя имиграционната си политика преди планираното присъединяване на България и Румъния към ЕС през януари 2007 г. 
						По този въпрос във Великобритания се водят горещи дебати, като консерваторите, които са в опозиция, и членовете на кабинета призовават за ограничения, за да се гарантира, че работниците от двете балкански страни няма да залеят пазара на работна ръка на страната след присъединяването им към Съюза. 
						Великобритания е една от малкото страни, членки на ЕС, които напълно отвориха пазарите си на труда за работници от десетте страни, приети в блока през май 2004 г. Последните проучвания посочват, че докато правителството е очаквало около 13000 души от тези страни да дойдат да работят във Великобритания, действителният им брой е надвишил 600000 души. 
						Като твърдят, че този голям приток на работници е бил от полза за британската икономика, членовете на "Бизнес за нова Европа" (БНЕ) подписаха във вторник декларация, в която се казва, че българите и румънците трябва да имат достъп до пазара на труда в страната. 
						"Ако България и Румъния се присъединят към ЕС в началото на следващата година, Обединеното кралство трябва да продължи политиката си на отворени врати," се казва в декларацията на БНЕ, цитирана от британския ежедневник "Индипендънт". "Т. нар. пауза в миграцията от тези страни ще бъде равносилна на обрат в политиката и няма да е в интерес на Великобритания." 
						Като се позовава на последни икономически данни, "Индипендент" посочва цифри, които показват, че през миналата година приносът на източноевропейските имигранти в британската икономика се е равнявал на 2,54 млрд. английски лири. Между 0,5 % и 1 % от растежа на британската икономика през 2005 и 2006 г. също се дължи на имигрантите. 
						"Реална е ползата за нашия пазар на труда например от младите полски работници, които попълниха недостига от квалифицирани работници във Великобритания," каза секретарят по икономическите въпроси в министерството на финансите Ед Болс в интервю за БиБиСи. "В същото време ние трябва много внимателно да разгледаме тези въпроси през следващите няколко месеца, за да сме сигурни, че ще продължим да прилагаме дисциплиниран и управляван подход." 
						БНЕ, чийто 20-членен консултативен съвет включва ръководителите на такива компании, като "Сейнсбъри", "Сентрика", "Мерил Линч", Лондонската фондова борса, KPMG и енергийния гигант "Бритиш Петролиъм", призоваха правителството да се ръководи от разума, когато взима решение по въпроса. "Ние смятаме, че когато се взима това решение, Обединеното кралство трябва да се ръководи от икономическата логика и опита от последните години," заяви групата. 
						Румънският президент Траян Бъсеску каза, че страховете, че стотици хиляди работници от страната му ще наводнят пазара на труда на ЕС, са необосновани. "Заплатите в частните компании се увеличиха рязко, а и в Румъния има недостиг на работна ръка, особено в строителството. Ние смятаме, че румънският пазар ще продължи да предлага стимули и затова миграцията няма да представлява проблем," каза той в интервю за "Интърнешънъл Хералд Трибюн". 
						Българският външен министър Ивайло Калфин също разсея подобни тревоги, като каза, че българите няма да са заплаха за британския пазар на труда, след като страната се присъедини към ЕС.

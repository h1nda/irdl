Румънският премиер Търичану разкритикува президента заради увеличението на заплатите на учителите
					27/10/2008
					 
						БУКУРЕЩ, Румъния -- В събота (25 октомври) министър-председателят Калин Попеску Търичану разкритикува президента Траян Бъсеску за неговото решение да подпише спорния закон, предоставящ 50 % увеличение на заплатите на учителите. "Аз мога да направя само един извод: той смята резултатите от изборите за по-важни от бъдещето на Румъния", каза Търичану в телевизионно интервю. Търичану каза, че е станал свидетел на "евтина драма", в която Бъсеску е поискал от него допълнителни данни за икономическите последици от увеличаването на заплатите. Търичану заяви, че данните, които той е предоставил, са показали, че мярката би била катастрофална за бюджета. В петък одобрението от страна на Бъсеску на увеличението на заплатите стана причина за срив на фондовата борса. Букурещката фондова борса прекрати всякакви сделки поради резки спадове в цените на всички акции. 
						Въпреки това Бъсеску получи подкрепа от лидера на Либералдемократическата партия Емил Бок. Той каза, че неговата партия ще внесе в парламента искане за вот на недоверие, ако правителството се опита да блокира увеличението на заплатите. "Правителството може или да приложи закона, или да си ходи", каза Бок. (Медиафакс, Реалитатя ТВ, Зиаре - 25/10/08; Медиафакс, Агерпрес, Hotnews - 24/10/08)

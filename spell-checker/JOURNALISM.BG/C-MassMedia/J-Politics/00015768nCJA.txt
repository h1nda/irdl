Македония получи признание от НАТО и от президента на САЩ за провежданите реформи
					31/08/2005
					Говорител на генералния секретар на НАТО поздрави Македония за усилията й за постигане на мир и стабилност и за осъществяването на реформите. По-рано този месец бе публикувано и послание от президента на САЩ Джордж У. Буш, който нарече Македония "вдъхновител за региона".
					От Зоран Николовски за Southeast European Times от Скопие - 31/08/05
 
					 
						
"Усилията на Македония за насърчаване и запазване на многоетническото общество са модел за останалите страни в региона и извън него," каза президентът на САЩ Джордж У. Буш. [АФП]
						Македония е на верния път към членство в НАТО, каза говорителят на генералния секретар Яп де Хоп Схефер в интервю, публикувано в сряда (31 август). Пред местния ежедневник Македония денес Джеймс Апатурай каза, че НАТО оценява сериозните усилия на Скопие за постигане на мир и стабилност и реализиране на реформите, предвидени в Охридското споразумение. 
						"Напредъкът към мир и стабилност често се нуждае от компромиси, налага трудни решения, изисква да се гледа към бъдещето, а не към миналото. Това е нещо, което НАТО подкрепя. Нашето послание към Македония е да продължава добрата работа; постигнат е напредък и алиансът приветства този напредък," каза Апатурай. 
						По-рано този месец Македония получи и подкрепата на президента на САЩ Джордж У. Буш, който нарече Македония "вдъхновител за региона". 
						"През изминалия период Македония бе вдъхновител за региона, който съдействаше за напредъка и мира по пътя си към интеграция с Европа. Усилията на Македония за насърчаване и запазване на многоетническото общество са модел за останалите страни в региона и извън него," заяви Буш в писмо до президента Бранко Цървенковски по случай националния празник на Македония на 2 август. 
						"Ние ще продължим нашата взаимна подкрепа и партньорството си в съдействието за разпространение на мира и демократизацията в света, включително в Ирак и Афганистан. Съединените американски щати ще разчитат на здравото си приятелство с Македония и през следващите години," писа Буш. 
						Вече две години Македония играе важна роля в глобалната борба срещу тероризма, като изпраща свои военни части за участие в операциите в Афганистан и Ирак. В същото време страната е осъществила важни реформи в отбраната с цел да превърне въоръжените си сили в по-малочислена, модерна и мобилна армия, готова да се справи със заплахите на 21-и век, като тероризъм и асиметрични военни действия. 
						Армията бе намалена до 7000 души личен състав от над 40000 в периода до 2001 г. Около 4000 от войниците в момента са професионалисти, а останалите са военнослужещи на наборна служба. По план до края на 2006 г. трябва да се създаде напълно професионална армия. 
						Заедно с усилията си за членство в НАТО Македония е постигнала напредък и по отношение на кандидатурата си за присъединяване към ЕС, като е провела редица реформи с цел хармонизиране на законодателството си с това на съюза. Тя кандидатства за членство в ЕС в началото на 2004 г. и очаква Европейската комисия да излезе с официално становище дали страната е готова да получи официален статут на кандидат-член.

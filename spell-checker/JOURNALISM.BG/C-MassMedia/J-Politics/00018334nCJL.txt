Бърнс призова парламента на БиХ да приеме важните конституционни промени
					24/04/2006
					 
						ВАШИНГТОН, Съединени щати -- Заместник държавният секретар Никълъс Бърнс призовава и двете камари на парламента на БиХ да приемат важните конституционни промени, които бяха съгласувани от политическите партии в БиХ. Той направи изказването си в петък (21 април), по време на съвместна пресконференция с върховния представител Кристиан Шварц-Шилинг след разговори във Вашингтон. Бърнс заяви, че Съединените щати продължават да работят в тясно сътрудничество както със Службата на върховния представител, така и с ЕС, за да подпомагат процеса на конституционни реформи в БиХ. 
						Американският помощник-секретар на Бюрото за европейски и евроазиатски въпроси Даниел Фрайд също призова за приемането на пакета от промени в конституцията в интервю, публикувано в понеделник (24 април) в "Дневни Аваз". Той подчерта, че въпросът е изключително важен за бъдещето на БиХ и нейната евроатлантическа интеграция. 
						Други новини -- Босненското правителство и Световната банка се договориха да започнат проект за 286,6 млн. щатски долара, целящ модернизация на националната електрическа мрежа -- най-голямата инвестиция в следвоенна БиХ. Световната банка ще отпусне заем от 36 млн. щатски долара, а останалата част от финансирането ще постъпи от ЕБВР, Европейската инвестиционна банка и германската "КФВ Банк Груп". (Дневни Аваз - 24/04/06; Фена, Scoop.co.nz - 23/04/06; РТРС - 22/04/06; Държавен департамент на САЩ, АП - 21/04/06)

Пакетът от реформи в Турция, свързани с членството в ЕС, ще влезе в парламента
04/06/2003
 
АНКАРА, Турция -- Пакетът с реформи в Турция, свързани с членството в ЕС, ще бъде включен в дневния ред на парламента след като националната програма за покриване на критериите за членство в ЕС бъде публикувана в средата на юни, каза във вторник (3 юни) премиерът Реджеп Тайип Ердоган. Премиерът посочи, че пакетът със законодателни реформи ще бъде приет преди парламентът да излезе в лятна ваканция. Междувременно турският вицепремиер Мехмет Али Сахин съобщи във вторник, че ще се проведе заседание на кабинета, където ще се обсъди пакетът от реформи, свързани с членството в ЕС. Заседанието може да доведе до някои изменения в предложенията за законодателни реформи, състоящи се от шест пункта, като се вземат под внимание възраженията на турските военни.
Други новини: Ердоган каза, че може да посети скоро САЩ с цел засилване на отношенията между двете държави. Той направи това изявление по време на прием във вторник в чест на американския посланик в Анкара Робърт Пиърсън, чийто мандат приключи. Пиърсън заяви, че политиката на Турция по време на войната в Ирак е вече минало и че двете държави ще трябва да продължат да работят заедно. (Анадолска агенция, ТРТ 2, НТВ - 03/06/03)

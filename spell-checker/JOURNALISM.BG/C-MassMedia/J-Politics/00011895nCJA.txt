Сърбия-Черна Гора и Турция подписват споразумение за военно сътрудничество 
					07/09/2004
					Споразумението, подписано от министрите на отбраната на Сърбия-Черна Гора и Турция през август, е първото по рода си, което Сърбия-Черна Гора постига с държава-членка на НАТО. 
					От Игор Йованович за Southeast European Times в Белград – 07/09/04
 
					 
						
Съгласно споразумението Сърбия-Черна Гора ще има подкрепата на Турция, когато става дума за доставка на военно оборудване, каза турският министър на отбраната Вежди Гьонюл. [АФП]
						Посещението на турския министър на отбраната Вежди Гьонюл в Белград през миналия месец доведе до постигане на споразумение за военно сътрудничество. Подписана от Гьонюл и неговия колега от Сърбия-Черна Гора Пръвослав Давинич, договореността е първата по рода си, сключена между държавния съюз и държава-членка на НАТО. 
						Давинич посочи, че той и Гьонюл са договорили обмен на посещения на военни представители на двете държави и че скоро ще бъдат уточнени конкретни области на сътрудничество. Турският министър на отрбраната остави открита възможността Сърбия-Черна Гора да имат своя експозиция на военна техника по време на панаира в Анкара следващата година. Сърбия-Черна гора ще има подкрепата на Турция, когато става дума за доставка на военно оборудване, изтъкна Гьонюл. 
						Договореността ще отвори възможности за сръбската отбранителна промишленост, която понастоящем не може да намери пазари за продуктите си, посочва анализаторът Зоран Драгишич. 
						Според Драгишич сръбската военна индустрия има да предложи много неща на държавите от НАТО, включително висококачествени муниции за практически всички въоръжения. В миналото сериозен износител, тази промишленост изпадна в криза след възхода на Слободан Милошевич и последвалия период на конфликти и международни санкции. 
						Визитата на турския министър на отбраната бе важна и от гледна точка на двустранните политически връзки. Отношенията между двете държави "са добри на този етап", заяви Гьонюл. По време на посещението в Белград той се срещна и със сръбския премиер Воислав Кощуница, президента Борис Тадич и външния министър на Сърбия-Черна Гора Вук Драшкович. 
						Тадич и Гьонюл изразиха единно становище, че сътрудничеството между Сърбия-Черна гора и Турция е важно за региона. "Отношенията между Сърбия и Турция са предпоставка за политическата стабилност на Балканите и ние ще направим всичко за подобряване на отношенията през следващите години," каза Тадич. 
						Гьонюл подчерта, че Турция "силно желае да види как Сърбия-Черна гора преодолява възможните препятствия в процеса на навлизане в евроатлантическите структури възможно по-скоро," допълвайки, че се надява на скорошното членство на Сърбия-Черна Гора в програмата "Партньорство за мир". Сърбия-Черна Гора обаче първо трябва да изпълни изискванията за приемане, включително пълноценно сътрудничество с Трибунала на ООН за военни престъпления в Хага.

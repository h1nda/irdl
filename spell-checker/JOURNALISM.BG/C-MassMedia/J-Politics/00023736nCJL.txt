Церемонията по случай Деня на победата намали напрежението между турския президент и военните
					31/08/2007
					 
						АНКАРА, Турция -- Церемония в четвъртък (30 август) по повод на 85-ата годишнина от важна победа във войната за независимост на Турция през 1922 г. изглежда намали напрежението между военните лидери на страната и новоизбрания президент Абдула Гюл. На церемонията Гюл, който по закон е и върховен главнокомандващ на турските въоръжени сили, седеше до началника на генералния щаб Яшар Буюканът и други висши армейски офицери и разговаря с тях на приема след това. Армията се обяви против номинирането на Гюл, подозирайки го в преследване на скрит ислямистки дневен ред. Висшите военни ръководители не присъстваха на церемонията по полагане на клетва на Гюл по-рано през седмицата. 
						Междувременно в четвъртък на председателя на Европейската комисия Жозе Мануел Барозу бе зададен въпрос във връзка с избора на Гюл. "Ислямстки или светски, ние не трябва да изоставяме демократите в Турция", отговори той. Барозу бе в Париж за среща с президента Никола Саркози. Кандидатурата на Турция за ЕС бе основна тема на разговорите. (Заман, Сабах, TurkishPress.com - 31/08/07; НТВ, АП, Ройтерс, ЮПИ, Евронюз, Би Би Си - 30/08/07)

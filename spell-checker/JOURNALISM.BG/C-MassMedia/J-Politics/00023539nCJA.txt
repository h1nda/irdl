Турската ПСР отново номинира Гюл за президент
					14/08/2007
					Въпреки силната опозиция на секуларистите управляващата партия заяви, че избирателите са й дали мандат да върви напред.
					От Айхан Шимшек за Southeast European times от Анкара -- 14/08/07
 
					 
						
Турският външен министър Абдула Гюл. [Гети Имиджис]
						Турският външен министър Абдула Гюл отново е кандидат на своята партия за президент. Повторната му номинация бе обявена в понеделник (13 август), след заседание на кабинета и последвала го среща на централният комитет на управляващата Партия на справедливостта и развитието (ПСР). 
						Зам.-председателят на ПСР Едибе Сьозен заяви пред репортери, че Гюл ще се срещне с опозиционните лидери във вторник и ще се опита да събере по-голяма подкрепа за кандидатурата си. След това се очаква той официално да обяви своята кандидатура. 
						Гюл бе предложен за поста най-напред през април, с което предизвика най-сериозната политическа криза в Турция от десетилетие насам и принуди правителството да свика предсрочни парламентарни избори. ПСР лесно спечели тези избори, като привлече над 46 % от избирателите. Политическите наблюдатели посочват, че ПСР смята, че избирателите са й възложили мандат да номинира повторно Гюл. Натискът от страна на редовите членове на партията също се разглежда като фактор за решението. 
						Секуларистите в Турция не се чувстват удобно от идеята Гюл да бъде президент поради политическите му корени. Той е бивш член на вече забранената ислямистка Партия на благоденствието, а съпругата му носи забрадка - избор, който обикновено се свързва с политическия ислям. Критиците призоваха управляващата партия да номинира консенсусен кандидат, който да няма ислямистко минало. 
						Основната опозиционна Републиканска народна партия (РНП) посочи в понеделник, че ще продължи яростно да се противопоставя на кандидатурата на Гюл. "Нашата опозиция ... няма нищо общо с начините на обличане," каза лидерът на РНП Дениз Байкал. "Гюл има проблеми с основополагащите идеи на Турската република. Той показа неведнъж през изминалите две години, че се противопоставя на тези основни принципи на републиката. Как можем да му позволим да определя като президент бъдещите назначенията в съдебната система или в университетите?" 
						В турската парламентарна система правителството отговаря за определянето и провеждането на държавната политика, но държавният глава също има значителни правомощия. Всеки закон и официално решение, излезли от парламента, трябва да бъдат одобрени от президента, както и назначенията на основни държавни служители - като генерали, областни управители, посланици, началници на полицията, ръководители на министерски отдели и техните заместници и ректорите на университетите. 
						В понеделник заместник-лидерът на ПСР Фарук Челик каза, че Гюл е най-добрият кандидат за президент. Критиките срещу него са "несправедливи", добави той. Друг висш партиен функционер, Мурат Мерджан, описа Гюл като държавник с голям опит. "Мисля, че той ще има голям успех", каза той. 
						Срокът за официално номиниране на кандидатите изтича в края на тази седмица. Първият тур на гласуването се очаква следващия понеделник. Вторият тур е насрочен за 24 август, третият - за 28 август, а последният, четвърти тур - за 1 септември. 
						ПСР има 341 депутати в 550-местния парламент - повече от достатъчно да избере своя кандидат. Правилата обаче налагат най-малко 367 депутати да присъстват на избирателните сесии. 
						Крайнодясната Партия на националистическото движение потвърди в понеделник, че ще участва в общата сесия, с което се гарантира покриването на изискването за праг от 367 депутати. Партията обаче смята да обяви свой кандидат и няма да подкрепи Гюл.

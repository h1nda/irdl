Безпрецедентен жест от страна на сръбския президент 
					27/06/2007
					Президентът Борис Тадич, който е на посещение в Загреб, стана първият сръбски държавник, извинил се на Хърватия за зверствата, извършени през 90-те години на ХХ век.
					От Наташа Радич и Игор Йованович за Southeast European Times от Белград -- 27/06/07
 
					 
						
Сръбският президент Борис Тадич (вдясно, заедно с хърватския президент Стипе Месич) по време на енергийната среща на върха в Загреб в неделя (24 юни). [Гети Имиджис]
						През уикенда сръбският президент Борис Тадич се извини на хърватския народ за "всички зверства, извършени от сърби по време на войните от 90-те години". Изказването, направено от Тадич по време на енергийната среща на върха в Загреб в неделя (24 юни), е първото по рода си от страна на сръбски държавник. 
						"На всички граждани на Хърватия и на всички представители на хърватския народ, принудени да страдат от мои сънародници, аз искам да се извиня и да поема отговорността за това," е казал Тадич по хърватската национална телевизия. 
						Хърватският президент Стипе Месич приветства изявлението, като каза, че то е положителна стъпка напред в двустранните отношения. Режимът на бившия югославски президент Слободан Милошевич причини големи загуби на много страни от бивша Югославия, включително и на Сърбия, каза Месич. 
						Зоран Миланович, лидер на основната опозиционна Социалдемократическа партия, също приветства изявлението на Тадич, като каза, че то е доказателство за наличието на ново ръководство в Сърбия. "Това е добра база за бъдещите ни отношения," е казал Миланович. 
						Ръководителят на дясната Хърватска партия за права, Анто Джапич, обаче каза, че извинението идва твърде късно. 
						Реакциите в Сърбия бяха смесени. Президентът не получи подкрепа от основния си партньор в управляващата коалиция, Демократическата партия на Сърбия (ДПС) на премиера Воислав Кощуница. Вместо това говорителят на ДПС Андрея Младенович каза, че партията му е осъдила всички престъпления, извършени във войните от 90-те години, като добави, че това е най-добрият подход по отношение на "злото, причинено на всички народи". 
						"Нямам намерение да коментирам какво е казал президентът. Това е негово мнение и той отговаря за мненията си пред гражданите, които представлява и които са го избрали," каза Младенович. 
						"Г17 плюс" обаче, третият партньор в управляващата коалиция, приветства извинението. Един от ръководителите на партията, Снежана Стоянович, го нарече "добър държавнически ход". 
						Стоянович каза, че макар всички престъпления да трябва да се персонализират, действия, подобни на изявлението на Тадич, ще спомогнат за установяване на приятелски отношения между страните в региона. 
						С остра критика реагираха ултранационалистическата Сръбска радикална партия и бившата партия на покойния Милошевич, Социалистическата партия. Александър Вучич, генерален секретар на СРП, каза, че Тадич "е признал нещо, което обективно не съществува". 
						Лидери на Социалистическата партия определиха извинението на Тадич като "огромно разочарование", заявявайки, че сърбите не са били единствените, извършили престъпления по време на конфликтите в региона. 
						Сръбският президент не е първият държавник от региона, направил подобно изявление. През юни 2000 г. бившият черногорски президент Мило Джуканович изказа "най-искрените си извинения на всички граждани на Хърватия и най-вече на Дубровник ... за цялата болка, страдания и материални загуби, нанесени от черногорци по време на водената от Белград кампания срещу Хърватия през 1991 г". 
						По-късно президентът на вече несъществуващия държавен съюз Сърбия и Черна гора, Светозар Марович, се извини от името на страната си за всички рани, нанесени в миналото.

Югославската конституционна комисия най-накрая одобри конституцията на федерацията
08/12/2002
 
БЕЛГРАД, Югославия -- След разгорещени дебати, югославската конституционна комисия най-накрая одобри окончателния текст на конституцията в петък вечерта (6 декември). Комисията се споразумя да бъдат проведени преки избори в новата държава две години след ратифицирането на конституцията от парламентите. Референдум за независимостта ще може да се проведе след три години. Всички държавни институции трябва да бъдат учредени преди 31 януари следващата година. Сега съществуват големи очаквания, че парламентите на Сърбия и Черна гора, както и законодателната власт на федерацията, ще одобрят конституцията до края на месеца. Местните политици и международната общественост приветстваха приемането на конституцията като голяма стъпка към създаването на свободната федерация. (Tанюг, ФоНет, Б92, БиБиСи - 07/12/02; Б92, Tанюг - 06/12/02)

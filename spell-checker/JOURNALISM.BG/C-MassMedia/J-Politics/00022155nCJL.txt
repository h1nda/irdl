Косовският парламент одобри плана на Ахтисаари
					06/04/2007
					 
						ПРИЩИНА, Косово, Сърбия -- Парламентът гласува в четвъртък (5 април) почти единодушно в подкрепа на изготвения от ООН план, който предвижда независимост под надзор за провинцията. Близо 100 депутати подкрепиха проектоплана, изготвен от бившия финландски президент Марти Ахтисаари, един гласува "против", а 19 отсъстваха. Сърбите са обявили бойкот на законодателния орган след етническите бунтове от 2004 г. Депутатите приеха изявление, което дава висока оценка на плана като "балансирано и правилно решение, съобразено с волята на народа". Парламентът приветства и плана на международната общност за запазване на нейно цивилно и военно присъствие в Косово, докато провинцията не изпълни всичко, което се предвижда в плана на Ахтисаари. 
						В Белград Вук Йеремич, външнополитически съветник на президента Борис Тадич, отхвърли резолюцията като "едностранен акт", който не помага за намирането на решение. (Дневни аваз - 06/04/07; AП, KosovaLive, РТК, Танюг, РТС - 05/04/07)

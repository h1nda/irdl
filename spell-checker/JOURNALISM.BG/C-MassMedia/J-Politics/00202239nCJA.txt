Косовска комисия работи по осъществяването на идеята за преки президентски избори тази година
					12/01/2012
					Досега изборът на президент в Прищина бе упражнение в пазарлъци на високо равнище в парламента. Това обаче би могло да се промени в бъдещите месеци.
					От Линда Карадаку за Southeast European Times от Прищина -- 12/01/12
 
					 
						
Арсим Байрами е председател на Парламентарната комисия за изменение на конституцията в Косово. [Лаура Хасани/SETimes]
						През изминалите няколко месеца една комисия в косовския парламент работеше за постигането на една цел: промяна на конституцията, за да се позволи на избирателите пряко да избират президента на страната, а не той да бъде избиран от парламента. 
						Комисията - с бивше наименование "Комисия за изменение на конституцията" - бе сформирана през април с мандат от девет месеца. Президентските избори трябваше да се проведат в срок от шест месеца след влизането в сила на измененията. Това означава, че изборите биха могли да се проведат тази есен или зима, казва Асим Байрами, председател на парламентарната комисия. 
						Той каза за SETimes, че комисията е разделила работата си на три основни фази. "Първата фаза е определяне на конституционните разпоредби, които подлежат на изменение с цел да се позволи пряк избор на президента. На този етап комисията е открила около 30 разпоредби, с които се занимават членове на комисията и вещите лица, ангажирани в процеса." 
						Във втората фаза комисията е открила "широк дебат с гражданите, на които е била представена първоначалната схема на промените, които ще се правят. В тези дебати комисията е взела под внимание идеите и предложенията на гражданите, които ние смятаме за много конструктивни." 
						В момента комисията е в последната фаза на работата си, изготвяйки окончателния вариант на измененията, които ще бъдат внесени най-напред в парламента, а след това в конституционния съд. 
						Член 84 - обхващащ правомощията на президента - остава основен препъникамък. Всъщност комисията иска допълнителен мандат, за да изглади само тази част. Очаква се парламентът да гласува това искане по-късно този месец. Председателят Якуп Красничи каза в сряда (11 януари), че ако член 84 бъде изменен, два други - член 64 и член 65 - също трябва да се изменят, което потенциално удължава процеса още повече. 
						Упорито се спекулира, че изборите може да бъдат отложени до 2013 г., което ще позволи всички избори - президентските, националните и общинските - да се проведат в една година. 
						Засега, казва Байрами, промените ще започнат с член 85 от конституцията, засягащ квалификациите на кандидатите. Комисията е решила да запази сегашната минимална възраст от 35 г., предвид "средната възраст на населението в Косово, което е младо". За да има право да заема длъжността, кандидатът трябва да е бил постоянен жител на Косово най-малко пет от последните десет години. 
						Комисията обсъжда още правото на двойно гражданство. "Това е приет принцип в конституцията," каза той, "но редно ли е този принцип да важи и за президента?" 
						Комисията предвижда, че преди да положи президентската клетва, всеки печеливш кандидат трябва да подаде оставка от всички други публични постове. 
						Член 86 също бе обект на промени, особено в частта относно дописването на имена на кандидати в избирателната бюлетина. 
						Друга разпоредба, която се преразглежда, е член 87. Байрами казва, че комисията иска да запази срока на изпълнение на длъжността на пет години. Може да се промени обаче начинът на полагане на клетва при встъпването в длъжност. "Обсъжда се процедурата по полагането на клетва, дали трябва да стане пред депутати, или на специална церемония пред председателя на конституционния съд и председателя на парламента," каза той. 
						Клаузите, засягащи имунитета, също ще се променят, казва той. 
						След това идва въпросът кой може да замества действащ президент. "Засега има две идеи: първо, заместването да остане по сегашния модел - председателят на парламента упражнява длъжността (президент). Комисията е включила също първия заместник-председател на парламента като трети вариант, ако по някаква причина председателят на парламента не може да замести президента." 
						Втората алтернатива е да има вицепрезидент, вариант, който имаше "широка подкрепа" по време на гражданския дебат по темата. 
						За член 91, процедурата за подаване на оставка и освобождаване на президента от длъжност, също имаше няколко алтернативи, предложени от комисията, с цел да се запази балансът на контрола и разделението на властите. Относно процедурата по освобождаване от длъжност комисията реши, че Конституционният съд - а не парламентът, както е сега - трябва да има последната дума в решението за отстраняване на президента. 
						Парламентът би трябвало да започне процедура в съда, ако смята, че президентът е извършил нарушения. Все още се дискутират специфичните подробности по процедурата, включително колко депутати ще са необходими за инициирането й и дали да се изисква по-голям брой депутати за потвърждаване на започването на процедурата, преди тя се внесе в Конституционния съд. 
						Всички тези изменения биха изисквали парламентарно одобрение и придружаващо законодателство, за да може да има пряк избор на президента. Байрами знае също, че времето не чака. За своята комисия той каза, че е "важно да бъде готова навреме с необходимите промени, за които имаме мандат."

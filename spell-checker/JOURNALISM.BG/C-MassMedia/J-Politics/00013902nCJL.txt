САЩ и ОССЕ виждат "значителни нарушения" на изборите в Македония 
					15/03/2005
					 
						СКОПИЕ, Македония -- Местните избори от неделя бяха помрачени от "значителни нарушения" в определени райони, заяви говорителят на държавния департамент на САЩ Ричард Баучър в понеделник (14 март). Той отбеляза, че в повечето райони изборите са били в съответствие с международните стандарти, но същевременно призова правителството да разследва и открие наказателно производство срещу лицата, отговорни за тези нарушения. ОССЕ се присъедини към тези критики, като се позова на "сериозни и многократни нарушения в значителен брой общини". 60-те наблюдатели на организацията докладваха за проблеми в 20 % от избирателните секции, вкл. пускане на фалшиви бюлетини в урните и сплашване на избиратели. Критиците искат тези проблеми да се коригират преди втория тур на 27 март. 
						Що се отнася до предварителните резултати, Държавната избирателна комисия заявява, че 16 кметове са били избрани на първия тур. Все още не е ясно обаче кой е победителят на предизвикащите голям интерес избори в Скопие. Първите съобщения сочат, че сегашният кмет Ристо Пенов губи от подкрепяния от опозицията независим кандидат Трифун Костовски, който твърди, че е спечелил 58 % от гласвете. (УПИ, АП, АФП, OССE, уеб сайт на Съвета на Европа, A1 TВ, Makфакс - 14/03/05)

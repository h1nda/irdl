Повторните избори разчистват пътя за съставяне на новото албанско правителство
					22/08/2005
					Очаква се повторното провеждане на изборите в неделя в три албански избирателни района да разчисти пътя за окончателно удостоверяване на резултатите от парламентарните избори на 3 юли и сформиране на новото правителство на страната, което ще бъде оглавявано от лидера на Демократическата партия Сали Бериша. 
					(AП, Гласът на Америка - 21/08/05; Ройтерс - 19/08/05; ЮИЕ сикюрити монитор - 18/08/05)
 
					 
						
Гласуването по време на повторните избори в неделя бе като цяло спокойно и без сигнали за сериозни нарушения. [Гети имиджис]
						Повторение на парламентарните избори от 3 юли се състоя в три албански избирателни района в неделя (21 август). Централната избирателна комисия (ЦИК) взe решение за частичното повторение на изборите заради нарушенията при гласуването, предизвикали над 300 жалби, оспорващи резултатите от изборите миналия месец. 
						По предварителни данни между 30 и 50 % от общо около 80 000 души с право на глас в избирателните райони на Шкодра, Лушня и Гирокастра са участвали в неделните избори. Според съобщенията ЦИК ще обяви официалните резултати във вторник. 
						Като цяло гласуването протече спокойно и нямаше съобщения за сериозни нарушения. Все пак се съобщава, че на двама репортери, работещи за вестници, подкрепящи Демократическата партия (ДП) на бившия президент Сали Бериша, е бил нанесен побой от поддръжници на управляващата Социалистическа партия (СП) в с. Чепун, окръг Гирокастра, на 225 км южно от Тирана. Задържан е един заподозрян, а четирима полицаи, които са станали свидетели на побоя, но не са се намесили, са били освободени от работа, гласи репортаж на АП. 
						Също така бе съобщено, че няколко избирателни пункта са останали отворени след 19 ч, когато официално е краят на работното им време. 
						Албания се стреми към членство в ЕС и НАТО. И двете организации ясно са показали, че изборите в страната с 3,2-милионно население трябва да бъдат свободни и честни, ако тя иска да постигне напредък по пътя на интеграцията. 
						Очаква се гласуването в неделя, наблюдавано от над 90 международни наблюдатели, да разчисти пътя за окончателното удостоверяване на изборните резултати и сформиране на новото албанско правителство. 
						Президентът Алфред Мойсиу е заявил, че не може да свика новия парламент и да връчи мандат за сформиране на правителство преди окончателното удостоверяване на изборните резултати от ЦИК. Това може да се случи още тази седмица, стига да не възникнат нови пречки. 
						Бериша, на 60 г., ще оглави новото правителство, след като ДП и съюзниците й вече спечелиха 78 места в 140-местния парламент. Ето защо изходът от неделните избори не може да разклати тяхното мнозинство, дори и премиерът в оставка Фатос Нано да спечели всичките три парламентарни места, за които се гласува на повторните избори. 
						Съобщава се, че Бериша вече е подбрал своя екип. Плановете му според "Ройтерс" са да намали броя на министерствата от сегашните 20 на 14.
						Бeриша, който е кардиолог по образование, стана през 1992 г. първият свободно избран президент на Албания след края на комунистическия режим. Той бе принуден да се оттегли през 1997 г. след рухването на инвестиционните схеми, което предизвика изблици на насилие в една от най-бедните страни в Европа. 
						Бериша обеща да ускори реформите, нужни за интеграция в ЕС и НАТО, да се бори с корупцията и масовата бедност, както и да подпомага дребния бизнес.

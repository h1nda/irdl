ДСИ призова за предсрочни парламентарни избори в Македония
					08/04/2008
					 
						СКОПИЕ, Македония -- Водещата партия на етническите албанци в страната, Демократичният съюз за интеграция (ДСИ), планира да внесе във вторник (8 април) предложение за разпускане на парламента и провеждане на предсрочни избори. "Македония преминава през много важен период, в който са необходими рационални действия. Всичко, което се случва, и по-специално необходимостта от решаване на спора за името с Гърция, както и кандидатурата на страната за НАТО, изискват всички държавни институции да работят с абсолютно себеотдаване", каза лидерът на ДСИ Али Ахмети след среща с министър-председателя Никола Груевски.
						В понеделник президентът Бранко Цървенковски говори по телефона с генералния секретар на НАТО Яп де Хоп Схефер относно изводите, направени по време на срещата на върха в Букурещ миналата седмица. Нерешеният спор за името между Скопие и Атина бе причината НАТО да реши да не покани Македония да се присъедини към Алианса. Де Хоп Схефер каза на Цървенковски, че членките на НАТО автоматично ще задействат поканата за членство към Македония веднага след решаването на спора с Гърция. (Макфакс, A1, ИТАР-ТАСС, Канал 5, МИА - 07/04/08)

Финансирането е във фокуса на местните избори в Румъния
04/06/2004
Местните избори в Румъния привличат безпрецедентно силен интерес, тъй като потенциалният залог се измерва с милиарди евро.
От Разван Амариеи за Southeast European Times от Букурещ - 04/06/04
 
 
Румънският министър на външните работи Мирча Джоана (вляво, заедно с ръководителя на ПСД и премиер на страната Адриан Нъстасе) обявява решението си да се кандидатира за кмет на Букурещ. [АФП]
В неделя (6 юни) румънците ще избират кметове и местни и окръжни съветници. Тази година всяка основна политическа партия предлага много силни кандидати - ясен знак за нарасналия интерес към тези досега пренебрегвани избори.
Сенатори и депутати от управляващата Социалдемократическа партия (ПСД) и от опозицията се включиха в кампанията. Дори членове на кабинета, включително министрите на вътрешните и външните работи, се опитват да убедят гласоподавателите, че могат да оправят дупките по пътищата, да приберат уличните кучета и да подобрят старата и неефективна топлофикационна система.
"Контролът върху някои непрекъснато увеличаващи се финансови и политически ресурси е основната причина" за нарасналия интерес, казва Кристиан Първулеску, президент на Продемократичната асоциация.
Страната се надява да влезе в ЕС през 2007 г. и затова властите трябва да изпълнят изискванията на Брюксел, едно от които е финансовата децентрализация. Този процес, който вече започна, ще бъде ускорен през следващата година. Тогава 50 % от средствата, събрани от подоходните данъци, ще остават в общините, каза държавният секретар на министерството на финансите Георге Гергина. В момента цялата сума отива в централния държавен бюджет.
В Букурещ тези промени ще удвоят бюджета на общинския съвет, а бюджетите на други градове ще се увеличат с най-малко 25 %. Дори и малките градчета и селските райони ще имат повече пари за местни проекти в резултат от децентрализацията. До този момент подоходните данъци, събрани в Румъния през настоящата година, са на стойност около 600 милиона евро.
Властите обявиха, че е вероятно скоро да бъдат реализирани подобни решения и относно ДДС и акцизните данъци. "Тези промени ще ни позволят да правим бюджетни прогнози за по-дълги периоди от време и да поемаме отговорност за по-големи инфраструктурни инвестиции", казва Кристиан Ангел, кмет на Бая Маре, град в Северозападна Румъния.
Брюксел предоставя и допълнителни финансови средства. Финансираните от ЕС предприсъединителни и следприсъединителни програми, като ИСПА, САПАРД и ФАР, тази година ще донесат на местните общини около 300 млн. евро.
Друго предимство за новите местни власти е възможността да получават заеми директно от банките или чрез общински облигации. Непрекъснатото повишаване на финансовия рейтинг на Румъния улесни местните съвети при взимане на заеми от външните пазари.
Не на последно място хората, които контролират местната администрация, ще могат да упражняват влияние и по време на парламентарните и президентски избори през ноември.
Повече от 3 100 кмета, 34 000 общински съветници и 1 400 окръжни съветници ще бъдат избрани в понеделник от около 16 милиона гласоподаватели. Проучванията на общественото мнение сочат, че ПСД е начело, следвана от Националлибералната партия, Демократическата партия, Партията "Велика Румъния", Демократичния съюз на унгарците и Хуманитарната партия.

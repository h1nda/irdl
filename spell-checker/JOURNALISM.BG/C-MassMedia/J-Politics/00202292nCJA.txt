Сагата "сега или никога" за кипърските преговори се повтаря
					26/01/2012
					Страните правят последно усилие разделеният остров да бъде обединен, но мнозина смятат, че застоят ще продължи.
					от Менекше Токяй за Southeast European Times от Истанбул -- 26/01/12
 
					 
						
Генералният секретар на ООН Бан Ки-мун се срещна с кипърския президент Деметрис Кристофиас (вляво) и лидера на кипърските турци Дервиш Ероглу (вдясно) в Ню Йорк в сряда (25 януари). [Reuters]
						Броени месеци преди лятото, когато Кипър трябва да поеме ротационното председателство на ЕС, генералният секретар на ООН Бан Ки-мун направи последен опит да сближи позициите на лидера на кипърските турци Дервиш Ероглу и кипърския президент Деметрис Кристофиас на двудневна среща в Грийнтри близо до Ню Йорк, която завърши в сряда (25 януари) . 
						Турция и преди е казвала, че ако на кипърските гърци се разреши да поемат председателството на ЕС през юли, без да е постигнато споразумение по обединението на острова, Анкара ще замрази отношенията си с блока. 
						След втората си среща с лидерите на двете общности от началото на преговорите по обединението през 2008 г. шефът на ООН заяви пред журналисти, че е постигнат ограничен напредък.
						Двете страни продължават да имат противоречия по три основни въпроса: централната власт, имотите и гражданството. 
						Следващата стъпка на генералния секретар ще бъде да свика многостранна конференция в края на април или началото на май с гарантиращите сили -- Турция, Гърция и Великобритания. Той обаче подчерта, че преди това трябва да бъде отбелязан напредък. 
						Очаква се страните да приключат с обмена на данни по имотните въпроси в рамките на следващите две седмици, а междувременно Бан ще изготви доклад за статута на преговорите, който ще бъде представен пред Съвета за сигурност на ООН. 
						"В момента ключовият участник в тази игра е Бан Ки-мун. Ако той даде знак, че срещата на върха в Грийнтри е последният шанс, и ако крайният срок за преговорите не бъде определен, не виждам по-нататъшна мотивация за кипърските гърци да променят позицията си", заяви пред SETimes експертът по Кипър от Международната организация за стратегически проучвания (USAK) в Анкара Мустафа Кутлай. 
						Силвия Тиряки, заместник-директор на Центъра за глобални политически тенденции в Истанбул, обаче е на мнение, че средствата за влияние, с които Бан разполага в момента, не могат да се мерят с тези на предшественика му Кофи Анан през 2004 г., когато двете общности проведоха референдум за обединението на острова, на който кипърските гърци гласуваха против. 
						"Ако кипърските гърци не са имали стимул за компромис с кипърските турци по въпросите за централната власт или имотите преди членоството им в ЕС, трудно е да се проумее защо биха имали подобни стимули сега, пет месеца преди да поемат председателството на ЕС", заяви тя пред SETimes. 
						Сега ООН дава сигнали, че ще забави усилията си да сближи двете страни, ако през следващите месеци не бъде постигнат осезаем напредък. 
						Според Дидем Акел, експерт по Кипър от Международната кризисна група, въпреки че последните кръгове от преговорите за обединяване на Кипър продължават да са активни, те изцяло са загубили смислената си движеща сила. 
						Ако двете общности на острова не успеят да се споразумеят до юли, в най-добрия случай това би могло да се случи през 2013 г., когато кипърските гърци ще гласуват на президентски избори. 
						"Пробив е възможен при изборите, които биха могли да бъдат спечелени от кандидат, готов да приеме една по-реалистична и по-свободна федерация с турската част на острова", твърди Акел. 
						Проблемът се усложнява още повече от откритите залежи от природен газ в морските територии, контролирани от кипърските гърци в източната част на Средиземно море. 
						Според Тиряки действията на кипърските гърци в областта на енергийното и военно сътрудничество, особено с някогашния приятел на Турция -- Израел -- не са отражение на дух на помирение; напротив, те говорят за желание за трайно разделение, а не за обща държава с кипърските турци. 
						"Те обявиха, че вторият кръг на издаване на лицензи за проучване на природен газ, върху който работят в тясно сътрудничество с Израел, скоро ще започне, може би не много след като Министърът на икономиката търговията и промишлеността Праксула Антониаду приключи посещението си в Израел този месец", допълва тя, като отбелязва, че въоръжените сили на Франция и Кипър са подписали договор за сътрудничество. 
						Според някои обаче въпросът с природния газ може да промени играта и да предостави възможност за напредък. "Той може да открие пътя към сътрудничество между всички страни, дори и при липса на цялостно решение на кипърския проблем", смята Акел.
						И все пак, никой не пренебрегва факта, че проблемът с проучването на залежите на природен газ може да предизвика криза. 
						"Въпреки че кипърските гърци може да гледат на това газово находище като на лост за влияние, който засилва позицията им, не е сигурно, че тези залежи ще могат да бъдат експлоатирани без решение на проблема на острова или, ако това не се случи, без отделни споразумения с кипърските турци и с Турция", предупреждава Акел.

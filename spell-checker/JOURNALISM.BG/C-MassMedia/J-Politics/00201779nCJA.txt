Полицията изведе от мината албанските миньори, но споразумение още не е постигнато
					22/08/2011
					Миньорите се заричат да продължат стачката си над земята, докато исканията им не бъдат удовлетворени.
					От Линда Карадаку за Southeast European Times от Тирана -- 22/08/11
 
					 
						
Албанските миньори организираха 27-дневна гладна стачка в мината за добив на хром "Булчиза". [Ройтерс]
						На 27-ия ден от гладната стачка, в събота (20 август), специална полиция изведе албанските миньори от мината за хром в Булчиза (Булчица). Акцията бе в изпълнение на съдебна заповед по искане на енергийното министерство. 
						Специалната полиция обгради мината в петък вечерта и след преговори с профсъюзните лидери и миньорите в крайна сметка убеди миньорите да си тръгнат. Не бе съобщено за инциденти. 
						Миньорите настояват за повишаване на заплатите с минимум 20 %, по-добри условия на труд и промени в администрацията на мината. 
						Председателят на миньорския профсъюз Кол Николай каза за SETimes, че миньорите са били длъжни да уважат решението на съда, но че ще продължат стачката си извън мината. 
						"Ще се съберем в понеделник пред централата на АХР ["Албански хром"] в Булчиза. Очакваме да подпишем споразумение с АХР. Поискахме от министерството на труда да приложи закона за труда," каза Николай, подчертавайки, че според съдебното решение миньорите имат право да стачкуват. 
						Той каза също, че профсъюзните лидери и водачите на стачката са били разпитвани от полицията в продължение на около два часа и половина. 
						Рохтраут Шкатхе-Депих, директор на "Деко-Метал", фирмата майка на АХР, каза за SETimes, че от 2007 г. насам компанията е инвестирала 32 млн. евро в АХР. 
						"За съжаление [нещата] се развиха до сегашната ситуация," каза Шкатхе-Депих. 
						"Доколкото знам, проблемът в Булчиза е изкуствено създаден от представители на профсъюзите, който гонят свои цели и лични интереси... Мисля, че те незаконно се опитват да приватизират мината," каза тя, добавяйки, че спирането на работата за един месец е нанесло щети на мината. 
						Тя потвърди, че "Деко-Метал" и АХР са готови на компромис и да подпишат споразумение с работническия съвет, шестчленна група, представляваща миньорите. 
						Министерството на енергетиката също е заявило пред съда, че стачката вреди на мината и създава сериозен риск за живота и здравето на стачкуващите. 
						"Освен това спирането на работата в мината нанася огромни икономически и финансови щети на албанската държава," заявиха от министерството, добавяйки, че пренебрегването на жизнено важни операции за поддържането на функциите на мината причинява разрушаване на много ценни машини. 
						Миньорската стачка се превърна и в политически въпрос между управляващата Демократическа партия (ДП) и лидера на опозицията, Еди Рама. През почивните дни Рама публикува уводна статия в албанските всекидневници, чрез която потърси недвусмислена подкрепа за миньорите. 
						"Миньорите нямат шансове да успеят, ако целият град не застане на тяхна страна, а градът няма шансове да оцелее от мизерията, ако не се присъедини към миньорите," каза Рама, обвинявайки правителството на премиера Сали Бериша в унищожаване на национално имущество. 
						ДП отговори с думите, че Рама "не е внесъл нито едно предложение, което да е в интерес на живота на стачкуващите миньори", и го обвини, че манипулира ситуацията с миньорите.

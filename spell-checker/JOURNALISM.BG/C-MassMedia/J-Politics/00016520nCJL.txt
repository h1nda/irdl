Очаква се ЕС да представи платформа за преговорите по ССА с БиХ
					07/11/2005
					 
						САРАЕВО, Босна и Херцеговина (БиХ) -- Външните министри от ЕС трябва да одобрят платформата за преговорите по Споразумението за стабилизация и асоцииране (ССА) с БиХ по време на срещата си в Брюксел в понеделник (7 ноември), предадоха местните медии. Според Фране Мароевич, говорител на делегацията на Европейската комисия (ЕК) в БиХ, външните министри ще бъдат запознати с постигнатия до момента напредък и най-вероятно ще дадат препоръка на ЕК да се подготви за започване на преговорите по ССА. 
						Също в понеделник тристранното председателство на БиХ се срещна в Мостар с лидерите на основните парламентарни партии, за да обсъди националната стратегия за преговорите, както и окончателното определяне на главен преговарящ. Избраният ще бъде сърбин.
						Други новини -- Генерал-лейтенант Сифет Поджич, началник на Обединения щаб на БиХ, изрази в неделя увереност, че до края на 2007 г. БиХ ще разполага с единна армия. Съгласно програмата за военна реформа през следващите две години в армията трябва да постъпят 10000 професионални военнослужещи. (Независне новине - 07/11/05; Фена, РТРС, ПБС БиХ - 06/11/05)

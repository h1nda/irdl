Управляващата партия в Македония и етническа албанска опозиционна партия най-после възстановиха политическия диалог
					08/03/2007
					 
						СКОПИЕ, Македония -- Премиерът Никола Груевски, лидер на управляващата ВМРО-ДПМНЕ, се срещна в сряда (7 март) с Али Ахмети, лидер на опозиционната партия на етническите албанци Демократичен съюз за интеграция (ДСИ), което бе сигнал за възобновяване на политическия диалог, блокиран в продължение на месеци. Високопоставени дипломатически представители на ЕС и САЩ също присъстваха на разговорите, чиято основна тема бяха спорните въпроси, довели до парламентарния бойкот на ДСИ. След срещата Груевски каза, че партията му по принцип е склонна да приеме исканията на ДСИ за участие на партията в парламентарната комисия по междуетнически отношения, както и в изготвянето на списък на законите, свързани с малцинствата, които трябва да се приемат по т. нар. "принцип на Бадинтер". 
						Също в сряда ДСИ поиска от Конституционния съд да се произнесе по законността на два нови закона - за полицията и за електронните медии, които според ДСИ е трябвало да попаднат в обсега на "принципа на Бадинтер". (Вечер - 08/03/07; A1 ТВ, Макфакс, Телма ТВ - 07/03/07)

Стево Пендаровски: Изборите в Македония отговарят на международните стандарти
		31/05/2004
		Стево Пендаровски пое председателството на Държавната избирателна комисия на Македония, безпартиен пост, по-рано тази година. [Томислав Георгиев] Стево Пендаровски, председател на Държавната избирателна комисия на Македония, говори за неотдавнашните президентски избори в това специално интервю с кореспондента на Southeast European Times Валентин Несовски.
		От Валентин Несовски за Southeast European Times от Скопие - 31/05/04
 
		 
			
Стево Пендаровски пое председателството на Държавната избирателна комисия на Македония, безпартиен пост, по-рано тази година. [Томислав Георгиев]
			Бивш съветник на покойния президент Борис Трайковски, Стево Пендаровски пое председателството на Държавната избирателна комисия на Македония, безпартиен пост, по-рано тази година. В това интервю за Southeast European Times той разсъждава за несъответствията в неотдавнашните президентски избори и споделя своите виждания за бъдещето на Македония.
			
Southeast European Times: Сега, когато президентските избори приключиха и Бранко Цървенковски е новият президент на Македония, каква е Вашата оценка за изборите? Бяха ли те свободни, справедливи и демократични?
			
Пендаровски: Най-точната оценка бе дадена от комисията за демократически институции и човешки права към ОССЕ, която определи, че изборите като цяло отговарят на международните стандарти, което означава, че те са излъчили редовен и законен победител. Имаше отделни нередности в някои части на страната, но те бяха периферни нарушения, без потенциала да повлияят на главния курс.
			
SE Times: Опозиционните партии не са удовлетворени от някои решения на Държавната избирателна комисия (ДИК). По-специално, комисията не прие никакви оплаквания от Сашко Кедев, който бе другият кандидат на втория кръг на изборите. По-късно Върховният съд реши да не признае резултатите в няколко избирателни секции. Показва ли това, че решенията на ДИК са пристрастни?
			Бранко Цървенковски бе победител на президентските избори, които комисията за демократически институции и човешки права към ОССЕ определи като отговарящи на международните стандарти. [Томислав Георгиев] Пендаровски: За съжаление стана лоша политическа традиция страната, загубила изборите, да не приема резултатите поради политически съображения и желание да задоволи част от електората. В действителност, от 220-те решения на ДИК през двата кръга на изборите Върховният съд не одобри само пет, което е едва 2% от общия брой на решенията по внесените жалби. Аз не мога да разбера как някой може да счита ДИК пристрастна или политически мотивирана при положение, че повечето решения бяха потвърдени от най-висшата юридическа инстанция на Република Македония.
			
SE Times: Гласуването не бе повторено в местата, където резултатите не бяха признати от Върховния съд. Защо?
			
Пендаровски: Просто защото Върховният съд счете, че нарушенията на закона и нередностите нямаха особено влияние на крайните резултати. При македонската правна рамка решенията на Върховния съд и неговия юридически авторитет са окончателни и на ДИК бе наредено да ги изпълни без допълнителни обяснения.
			
SE Times: Доволен ли сте от нивото на сътрудничество с международните и националните организации, наблюдатели на изборите.
			
Пендаровски: Македония има дълга история на добро взаимно сътрудничество с международните организации, подкрепящи усилията в страната, насочени към вътрешни реформи и евро-атлантическо сближаване. Такива мисии се провеждат от момента на нашата независимост и повечето граждани осъзнават, че те ни помагат да се приближим до най-добрата практика в тази област. Сътрудничеството на ДИК с националните и международните наблюдатели бе отлично и ние можем само да спечелим от бъдещето сътрудничество.
			
SE Times: Смятате ли, че избирателните закони на Македония създават адекватна рамка за организиране на демократични и свободни избори? Какви промени са необходими в избирателните закони?
			
Пендаровски: По принцип аз съм съгласен с отделни препоръки на ОССЕ, например, да имаме един всеобхватен избирателен закон вместо няколко, чиито клаузи понякога си противоречат. Ние със сигурност се нуждаем от няколко поправки с оглед опростяване на цялата процедура и улесняване работата на избирателните администратори. Според мен, ние също така се нуждаем от избирателен праг 50% плюс един глас за излъчване на победител. Въпреки всичко, настоящата правна рамка, с изключение на няколко допълнителни детайли, свързани с европейските стандарти, е построена върху много добра основа. Ние имаме нужда от по-добре развита политическа култура и по-дълга демократическа традиция, за да имаме напълно демократична среда и справедлива конкуренция между кандидатите. Но не всичко може да се постигне просто с промяната на закона.
			
SE Times: Повечето от членовете на ДИК са назначени от политическите партии. Влияе ли този факт на решенията на комисията? Не би ли било по-добре, ако комисията се състоеше само от правни експерти?
			
Пендаровски: Общо казано, две школи се съревновават по този въпрос. Едната е привърженик на комисия, състояща се от експерти, а другата е за комисия, съставена от политически представители. И двете структури имат отделни недостатъци, както и предимства. Законодателите са тези, които трябва да инициират промените. Според мен, обаче, сегашната структура на ДИК отговаря на настоящата фаза на обществено-политическо развитие на страната и радикалната трансформация не е неотложна необходимост.
			
SE Times: Направи ли Македония с тези избори прогрес в установяването на демократически процедури? Колко са важни свободните избори за създаването на атмосфера, водеща към интеграция с ЕС и НАТО?
			
Пендаровски: Свободните и справедливи избори са едно от основните условия за истинско приближаване към интеграция с ЕС и НАТО. Отчитайки обаче сложността на процеса, факта, че 15 000 души участват в него, както и естествено бавния и постепенен характер на напредъка към демократическа зрелост, аз съм убеден, че революционните бързи промени не са възможни.
			
SE Times: Вие бяхте съветник по въпросите на сигурността на бившия македонски президент Борис Трайковски. Мислите ли, че положението със сигурността в региона се е подобрило?
			
Пендаровски: През последните два месеца аз бях ангажиран изцяло с избирателния процес и мога да говоря само от тази гледна точка. Ние не забелязахме сериозни заплахи за сигурността през избирателния период в 2004 г. и това е една от причините защо ние имахме три пъти по-малко международни наблюдатели в сравнение с парламентарните избори през 2002 г. Полицейската съветническа мисия Проксима направи подобна оценка и това е добър показател за македонския принос в регионалната стабилност.

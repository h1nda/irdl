Президентите на Македония и Хърватия посетиха малцинствени общности в Сърбия
					16/10/2006
					 
						ПАНЧЕВО, Сърбия -- Македонската и хърватската малцинствена общност в сръбския район Войводина имаха посетители в неделя (15 октомври) - съответно македонският президент Бранко Цървенковски и хърватският президент Стипе Месич. Двамата президенти бяха в Сърбия в понеделник за участие в регионална среща на държавните лидери на страните от Югоизточна Европа, която се провежда в Караджорджево и е посветена на борбата с организираната престъпност. 
						Цървенковски и сръбският му колега Борис Тадич посетиха град Панчево, където откриха офис на Националния съвет на Македонската национална общност в Сърбия. Междувременно Месич посети Бачка Паланка за разговори с хърватски представители. Той призова за пълно прилагане на двустранното споразумение за взаимна закрила на малцинствата. (Блиц - 16/10/06; A1 TВ, Телма ТВ, Танюг, ХИНА - 15/10/06)

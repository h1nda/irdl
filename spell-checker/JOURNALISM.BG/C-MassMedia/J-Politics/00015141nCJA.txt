Опозицията в Албания води в парламентарните избори
					05/07/2005
					По предварителни резултати опозиционната Демократическа партия води в парламентарните избори в Албания. Международни наблюдатели казаха, че гласуването е протекло до известна степен в съответствие с международните стандарти, но е било помрачено от случаи на насилие и организационни неуредици.
					От Елис Селимай за Southeast European Times от Тирана -- 05/07/05
 
					 
						
Албански членове на избирателна комисия броят бюлетини в понеделник (4 юли) в Тирана. [AФП]
						Основната опозиционна партия в Албания, чийто лидер е бившият президент на страната, излезе начело в парламентарните избори, но чуждите наблюдатели отправиха критики за неспазване на международните стандарти по време на гласуването в неделя (3 юли). 
						Във вторник сутринта водеща бе Демократическата партия (ДП) на Сали Бериша с 45 % от гласовете, следвана от Социалистическата партия (СП) с 30 %, според данни на Централната избирателна комисия (ЦИК). Партията Социалистическото движение за интеграция на Илир Мета остана на трето място с 8 %. Резултати от проучване сред гласувалите (екзит пол) -- проведено за първи път в Албания -- потвърдиха водещата позиция на Бериша. 
						И ДП, и СП заявиха в неделя вечер, че са победили. "Смятам, че постигнахме голяма победа," каза пред репортери Бериша. "Не казвам, че това са окончателните резултати, но ще проучим всеки случай и всяка бюлетина поотделно." 
						Генералният секретар на СП Грамоз Руци на свой ред заяви, че партията му ще спечели "между 60 и 70 процента от гласовете". 
						Също в неделя настоящият премиер Фатос Нано даде висока оценка на избирателния процес и го нарече "победа за Албания". 
						"Истинските победители в тези избори са демокрацията и Албания. Щастлив съм, че Албания, с високата си избирателна активност и плебисцитния вот на албанците, отвори и последната врата за асоцииране и интеграция в ЕС и НАТО," каза Нано пред журналисти и поддръжници в централата на СП. 
						Международните наблюдатели обаче заявиха, че изборите са протекли само отчасти в съответствие с демократичните норми. 
						"Изборният ден като цяло бе мирен, но няколко случая на насилие, един от които с фатални последици, хвърли сянка върху процеса," заяви в своя доклад ОССЕ, имайки предвид убийството на официален наблюдател на изборите. В понеделник по време на тържества след изборите бяха убити двама мъже. 
						Според доклада на ОССЕ властите не са успели да създадат единна система на адресите и документите за самоличност, което е хвърлило сянка на съмнение върху избирателните списъци. Препирните между политическите партии попречиха на подготовката, се казва още в доклада. 
						Гласуването бе наблюдавано от над 500 международни наблюдатели от ОССЕ, Съвета на Европа, Европейския парламент и Европейската мрежа на организациите за наблюдение на избори (ЕНЕМО). Участваха и около 4 000 местни наблюдатели. 
						"Изборният процес протече по правилата. Коментарите на наблюдателите за организацията му бяха положителни, макар че възникнаха някои нередности," заяви ЕНЕМО в свое комюнике. 
						Американският конгресмен Елиът Енгъл, който наблюдава изборния процес, каза пред репортери, че изборите са представлявали "демокрация в действие. Поздравявам албанския народ за това." 
						В Брюксел върховният представител на ЕС по въпросите на външната политика Хавиер Солана призова за проверка на съобщенията за нередности, макар и да приветства високата избирателна актовност и "като цяло мирния характер" на гласуването. 
						Близо 2,8 милиона албанци с право на глас избираха между 22 политически партии и коалиции, които се състезаваха за 140-местния парламент, 100 от местата в който се избират пряко, а 40 от партийните листи. Според ЦИК избирателната активност е била 56 %.

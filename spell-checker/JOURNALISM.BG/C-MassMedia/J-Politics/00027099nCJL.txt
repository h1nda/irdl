Сръбските ДП и ЛДП подписаха споразумение за сътрудничество в процеса на интегриране в ЕС
					17/07/2008
					 
						БЕЛГРАД, Сърбия -- В сряда (16 юли) парламентарните групи на Демократическата партия (ДП) и на Либералдемократическата партия (ЛДП) подписаха споразумение за сътрудничество, за да осигурят подкрепа за политиката на интегриране на Сърбия в ЕС и приемането на съответното законодателство. Споразумението ще се отнася по-специално за реформата в правосъдието и законопроекта за комуникациите, както и за законопроекта за националната сигурност. ЛДП обяви, че това не означава непременно по-тесни връзки между партиите, тъй като тя все още е възмутена от съгласието на ДП за сътрудничество със Сръбската социалистическа партия. ЛДП обаче може да окаже подкрепа за някои правни инициативи, дори може би и за позицията на страната за Косово. 
						Други новини от сряда -- Външният министър Вук Йеремич се срещна в Париж с френския си колега Бернар Кушнер. Те изразиха различни мнения по въпроса за Косово, но заявиха, че и двамата желаят да видят Сърбия като част от семейството на ЕС. Кушнер определи разговорите като "продължителни, ясни и откровени". (Б92, Бета, Блиц, Танюг, АФП - 16/07/08)

Санадер призовава ЕС да определи безусловно дата за начало на преговори за хърватското членство в ЕС 
					15/12/2004
					Хърватският премиер Иво Санадер каза, че страната му трябва да получи безусловна покана за начало на предприсъединителните преговори с ЕС. Лидерите на ЕС се очаква да обявят тази седмица, че преговорите ще започнат през пролетта на 2005 г., при условие че Загреб сътрудничи пълноценно с Трибунала на ООН за военни престъпления. 
					(EurActiv - 15/12/04; АФП, EUpolitix, EUobserver, ХИНА, радио Б92 - 14/12/04; VOA, Irish Examiner, The Scotsman, Deutsche Welle, ХИНА - 13/12/04)
 
					 
						
Хърватският премиер Иво Санадер призова лидерите на ЕС - които ще се срещнат в петък (17 декември) - да започнат предприсъединителните си преговори със Загреб в началото на 2005 г. без всякакви условия. [AФП]
						Хърватският премиер Иво Санадер призова лидерите на ЕС във вторник (14 декември) да определят началната дата за предприсъединителни преговори на Загреб с ЕС, без да се въвеждат нови условия. 
						Призивът му дойде в навечерието на двудневната среща на върха на ЕС, която се открива в Брюксел в четвъртък и на която лидерите на 25-те държави-членки се очаква да подкрепят решение по хърватската кандидатура за членство в ЕС. 
						Въшните министри на ЕС се срещнаха в понеделник, за да осъдят проектозаключенията, представени от сегашното холандско председателство в хода на подготовката на Срещата на върха. По време на прес-конференция след срещата холандският външен министър Бернард Бот посочи, че на Хърватия ще бъде съобщено, че би могло тя да започне предприсъединителни преговори "около април 2005 г.", при условие че сътрудничи пълноценно с Международния наказателен трибунал за бивша Югославия (МНТБЮ). 
						ЕС, който заяви на Босна и Херцеговина (БиХ) и Сърбия-Черна Гора, че техните перспективи за бъдещо членство зависят от пълноценното сътрудничество с МНТБЮ изразиха загриженост относно отказа на Хърватия да арестува и предаде генерала от запаса Анте Готовина - третият най-издирван обвинен от Трибунала на ООН след Ратко Младич и Радован Караджич. 
						Проектоизявлението на външните министри, което лидерите на ЕС се очаква да одобрят по време на предстоящата среща на върха, вероятно няма да съдържа конкретни подробности за това, как ще се удостовери сътрудничеството на Хърватия. 
						Готовина започна да се укрива през юни 2001 г. , няколко седмици след като МНТБЮ го обвини във връзка с предполагаемата му роля в извършването на военни престъпления от части под негово командване през 1995 г., вкл. убийството на най-малко 150 сърби от Крайна. Миналия месец главният прокурор на ООН Карла дел Понте каза, че е той е "единствената оставаща пречка пред сътрудничеството на Хърватия с МНТБЮ".
						Тя заяви категорично, че Готовина е бил видян в Хърватия и се пази от добре организирана мрежа поддръжници, вкл.в държавни структури. Макар да твърдят, че Готовина е избягал от страната, властите в Загреб са поели ангажимент, че той ще бъде арестуван, ако бъде открит. 
						"Трябва да разрешим проблема Готовина, в смисъл че той трябва да бъде изправен пред съда в Хага," заяви Санадер пред АФП във вторник, подчертавайки ангажимента на правителството за изпълнение на задълженията на страната към МНТБЮ. Ако Хърватия може да докаже, че сътрудничи пълноценно на МНТБЮ и започне предприсъединителни преговори следващата пролет, очаква се страната да се присъедини към ЕС през 2008 или 2009 г. 
						Други новини: Съветът за национална сигурност на Хърватия проведе заседание при закрити врати във вторник, свикано от Санадер и президента Стипе Месич. Сътрудничеството с МНТБЮ и международното сътрудничество със специални служби са били сред темите от дневния ред, посочва хърватската информационна агенция ХИНА.

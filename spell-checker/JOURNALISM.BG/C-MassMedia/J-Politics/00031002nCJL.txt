ЮЛЕКС търси споразумение с Белград; Прищина е информирана
					21/07/2009
					 
						ПРИЩИНА, Косово -- В ход е подготовка за разговори между ЮЛЕКС и Белград като част от техническите договорености по въпроси от взаимен интерес, съобщиха местните медии във вторник (21 юли). Прилагането на тези договорености е едно от условията, поставени от Сърбия като страна, участваща в процеса на либерализиране на визовите изисквания. Правителството на Косово е било информирано за тези разговори, но до момента не е излязло с коментар по въпроса.
						Други новини -- Двама албанци и двама сърби - членове на администрацията - се завърнаха на своите работни места в понеделник в Окръжния съд на Митровица в северната част на града, съобщиха местните медии. Споразумение между Прищина и Белград с посредничеството на ЮЛЕКС направи това възможно. Първоначално трябваше да се завърнат осем членове на персонала, но броят им беше намален от съображения за сигурност. Градският и Окръжният съд в Северна Митровица възобновиха работата си през октомври 2008 г., след като бяха затворени, когато Косово обяви независимост. След повторното им отваряне досега там работеха само съдии и прокурори от ЮЛЕКС. (Зери, Коха Диторе - 21/07/09; Клан Косова, Кохавижън - 20/07/09)

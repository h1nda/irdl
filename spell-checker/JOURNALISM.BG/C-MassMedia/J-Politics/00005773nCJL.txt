Ашдаун въвежда нови закони за борба с престъпността в БиХ
26/01/2003
 
САРАЕВО, Босна и Херцеговина (БиХ) -- В петък (24 януари) върховният представител на международната общност в БиХ, Пади Ашдаун, наложи приемането на нова група закони за борба с организираната престъпност. Пакетът включва нов наказателен кодекс и програма за защита на свидетелите. Ашдаун упълномощи също Полицейската мисия на ЕС, разположена неотдавна в БиХ, да отстранява от длъжност местни служители в случай на лошо администриране или липса на дисциплина.
В други новини, съдът в Мостар обвини един мюсюлманин за убийството на трима етнически хървати. Муамар Топалович е признал, че е извършил убийствата на основата на религиозен фанатизъм. (АФП - 25/01/03; АП, АФП - 24/01/03)

Хърватският президент Месич каза, че има вероятност замислената риболовна зона да бъде променена
					12/12/2007
					 
						ЗАГРЕБ, Хърватия -- Президентът Стипе Месич каза в интервю във вторник (11 декември), че Хърватия вероятно би могла да промени плановете си за установяване на защитена риболовна зона в Адриатика, за да предотврати конфликт с членките на ЕС Италия и Словения. Парламентът реши да установи зоната от 56 000 квадратни километра от 1 януари 2008 г. въпреки постигнатото по-рано споразумение с Италия и Словения. Европейската комисия предупреди миналата седмица Загреб, че изпълнението на плановете за зоната би навредило на кандидатурата на страната за присъединяване към ЕС. 
						Също във вторник Месич каза, че очаква до четвъртък окончателните резултати от продължаващите преговори, имащи за цел сформирането на ново коалиционно правителство. След това парламентът може да бъде свикан, добави Месич. (Весник - 12/12/07; АФП, ХРТ, Вечерни Лист, ХИНА, Пословни Дневник, Javno.com, Ройтерс - 11/12/07)

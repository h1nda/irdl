Турция може да повтори общите избори
12/09/2003
Турция очаква присъдата на Върховния апелативен съд, която може да доведе до анулиране на общите избори, проведени миналия ноември, и да свали от поста премиера Реджеп Тайъп Ердоган.
От Фатих Баран за Southeast European Times от Истанбул - 12/09/03
 
 
Турският политически живот замря в очакване на присъдата на Върховния апелативен съд. Спорът се води около обвинението, че прокюрдската Демократическа народна партия (ДНП) е участвала в общите избори миналия ноември с фалшифицирани документи. В зависимост от присъдата Висшата избирателна комисия може да анулира изборните резултати.
Партията на верния път (ПВП) повдигна това обвинение след изборите на 3 ноември. Партията твърди, че документите, подадени от ДНП, според които партията отговаря на необходимите изисквания за участие в изборите, са били фалшифицирани. Макар че Висшата избирателна комисия установи, че няма нито достатъчно юридически документи, нито конкретна информация в подкрепа на твърденията, Държавната прокуратура започна разследване.
Разследването заключи, че ДНП не е спазила организационните изисквания в поне 41 провинции и в две трети от градовете в тези провинции. Последвалото съдебно решение постанови, че ДНП действително е участвала в изборите на базата на фалшифицирани документи. Партията обжалва присъдата.
Върховният апелативен съд ще разглежда делото на 29 септември, след като адвокатите на ДНП поискаха повече време за подготовка. Ако съдът потвърди предишната присъда, всички погледи ще се обърнат към Висшата избирателна комисия. Нейното решение може да промени бъдещето на турската политика, като е възможно да намали броя на парламентарните места, заемани от управляващата Партия на справедливостта и развитието (ПСР), или дори да доведе до повторно провеждане на общите избори. Висшата избирателна комисия най-вероятно ще постанови своето решение през октомври.
Ако решението е за повторно провеждане на изборите, премиерът Реджеп Тайъп Ердоган може да загуби поста си, след като е бил на власт по-малко от година. Според прецедент от местните избори през 1963 година избори могат да се провеждат повторно само ако се установи абсолютната им незаконност.
Според анализаторите подобно решение на Висшата избирателна комисия ще доведе до политически хаос. Алтернатива за избирателната комисия би могло да бъде анулирането само на гласовете, подадени за ДНП; в резултат Партията на верния път, която последния път не успя да премине националния праг от 10%, би получила 66 места в парламента.
ДНП също не достигна прага, като събра само 6,5 % от гласовете.
Дори и решението на Върховния съд да бъде срещу ДНП, комисията все пак може да реши, че изборните резултати са валидни. В такъв случай управляващата партия няма да бъде засегната. ПСР разполага с парламентарно мнозинство от 368 места, което й позволява да изменя конституцията на страната.
Но политиците от ПВП и другите партии, които не успяха да прескочат прага за влизане в парламента, твърдят, че подобно решение ще легитимира един незаконен акт. Те настояват да се отменят изборите и да се проведат нови предсрочни избори заедно с местните избори през април 2004 г.
ПСР и Републиканската народна партия отговарят, че анулирането на изборите от 3 ноември е юридически невъзможно.

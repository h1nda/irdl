Председателството на БиХ заяви, че е необходим нов кръг от преговори, за да бъде избран нов министър-председател
					16/11/2007
					 
						САРАЕВО, Босна и Херцеговина (БиХ) -- Консултациите през тази седмица между 12-те партии в държавния парламент на БиХ не успяха да доведат до намирането на компромисна кандидатура за министър-председател, поради което се налага провеждането на нов кръг от срещи, каза в четвъртък (15 ноември) председателят на Председателството на БиХ Желко Комшич. Повечето от партиите заявиха, че кандидатът трябва да е от една от сръбските партии, тъй като Никола Спирич, който неотдавна подаде оставка от поста министър-председател, беше от Съюза на независимите социалдемократи, управляващата партия в Република Сръбска (РС). Той напусна поста на 1 ноември в знак на протест срещу новите мерки, предложени от върховния представител Мирослав Лайчак.
						Други новини -- Председателят на парламента на РС Игор Радойчич посети Сърбия в четвъртък и се срещна с президента Борис Тадич и други официални лица. Визитата накара еврокомисаря по разширяването Оли Рен да призове Белград да не се намесва във вътрешните проблеми на БиХ. (Дневни Аваз, Независне Новине - 16/11/07; РТРС, НТВ Хаят, Фена, ПБС, Бета, Танюг, РТС - 15/11/07)

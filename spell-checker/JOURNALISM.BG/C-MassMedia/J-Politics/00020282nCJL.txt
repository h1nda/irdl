Сръбският президент Тадич настоява за отлагане на решението за бъдещето на Косово
					15/10/2006
					 
						ХЕЛЗИНКИ, Финландия -- Сръбският президент Борис Тадич призова международната общност в петък (13 октомври) да отложи решаването на бъдещия статут на Косово, докато Сърбия не проведе избори. "Аз не искам отлагане на процеса, а призовавам за рационалност", обясни той и изказа предположението, че проблемът може да бъде използван от радикалните политически формации в Сърбия. Външните министри на ЕС ще обсъдят напредъка на преговорите за Косово на двудневна среща, която започва в понеделник. 
						Други новини - Служители на ООН са върнали останките на 28 сърби, убити по време на косовския конфликт, на близките им в Сърбия. Макар че всички жертви са живели в Косово, семействата им са отказали те да бъдат погребани там. Около 700 сърби и 2000 етнически албанци от Косово продължават да бъдат в неизвестност. (Данас, Политика, Блиц, Бета - 14/10/06; Ройтерс, AФП, AП, ДПА - 13/10/06)

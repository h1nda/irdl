Албанският президент отхвърля закона за задължителна военна служба
20/05/2003
 
ТИРАНА, Албания -- Президентът Алфред Моисиу наложи вето върху закона за задължителната военна служба, като го върна за повторно разглеждане от парламента. В свое изявление от понеделник (19 май) неговата пресслужба разясни, че Моисиу се противопоставя на предвидените в закона възможности за освобождаване от активна или алтернативна служба. Съгласно закона лица, които завършат висшето си образование до 31 декември 2005 година, ще бъдат освободени от задължението да служат в армията. Според президента това е в нарушение на конституцията, която постановява, че всички граждани следва да бъдат равни пред закона. (Албейниън Дейли Нюз, Шекули - 20/05/03)

Черна гора и Хърватия са близо до постигането на споразумение за военните репарации 
					08/03/2007
					Хърватия, която иска репарации за военновременни щети, може да приеме по-мек подход към отскоро независимата Черна гора, като приеме дялове в държавни компании вместо парични компенсации.
					От Неделко Рудович за Southeast European Times от Подгорица – 08/03/07
 
					 
						
Хърватският град Дубровник понесе сериозни щети по време на конфликта от 1991 г. [Архив]
						Вместо пълни военни репарации Черна гора може да предложи на Хърватия акции в държавни компании, предадоха местните медии. Атаките срещу Дубровник от територията на Черна гора през 1991 г. причиниха хаос и разрушения в хърватския град. 
						На 27 февруари председателят на черногорския парламент Ранко Кривокапич заяви след среща с хърватския си колега Владимир Шекс, че двете страни ще се споразумеят за "политическата и морална отговорност" на Черна гора за нападенията. Очаква се паричните искания на Хърватия да бъдат оттеглени в замяна на получаването на акции. 
						"Мисля, че трябва да постигнем сделка, която да не е толкова строга към нас, но която да даде морално и финансово удовлетворение на района на Дубровник," каза Кривокапич. 
						Посещението на Шекс бе първото на председател на хърватския парламент след конфликта. 
						По време на разпадането на Югославия черногорското правителство бе в коалиция със сръбския президент Слободан Милошевич. По това време черногорски войници, действащи като част от югославската армия, предприеха настъпление в Южна Хърватия с цел да предотвратят отцепването на страната от блока. 
						По-късно обаче Черна гора скъса с Милошевич. През май 2006 г. тя успя да възстанови държавността си, като прекрати същестуването на хлабавия държавен съюз между Сърбия и Черна гора, заменил несъществуващата вече Югославия. 
						След обявяването на независимостта отношенията на новата държава с Хърватия се подобриха значително. Премиерите на двете страни се срещнаха на 12 януари и обсъдиха сътрудничеството в икономиката и европейската интеграция. 
						Лидерите на Черна гора положиха големи усилия да се дистанцират от режима на Милошевич. Изразявайки съжаление за причинените щети, те заявиха, че републиката не е имала решаваща роля в бивша Югославия и следователно не може да се смята за агресор. 
						Хърватските лидери реагираха отзивчиво. "Напълно разбирам позицията на Кривокапич, че Черна гора бе използвана от Сърбия по време на агресията й срещу Хърватия. Тя бе под ботуша на Милошевич и под влиянието на лидерите и на генерален щаб на югославската армия," каза Шекс. Същевременно, подчерта той, компенсацията е от значение за бъдещите отношения. 
						Извинителният тон на партиите, защитаващи независимостта на Черна гора, които управляват републиката през последното десетилетие, обаче бе разкритикуван от просръбските партии в Черна гора. 
						Демократическата сръбска партия обвини Кривокапич, че защитава хърватските интереси, а Сръбската народна партия заяви, че ще поиска оставката на председателя на парламента. "Кривокапич очевидно иска да създаде ново напрежение и спорове между черногорските граждани," заяви Социалистическата народна партия. 
						Иво Йосипович, професор по международно право, който представляваше Хърватия в делото срещу Сърбия в Международния съд, заяви, че проблемът няма да изчезне дори и Хърватия изцяло да изостави усилията си за спечелване на финансови компенации. Съдилищата в Черна гора все пак ще са длъжни да преследват лицата, виновни за военните престъпленния, каза Йосипович пред информационната мрежа БИРН.

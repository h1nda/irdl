Косовските избори като цяло бяха успешни
					18/11/2009
					По данни на международната мисия за наблюдение ЕНЕМО процесът на гласуване е преминал добре в 93 % от избирателните секции.
					От Линда Карадаку за Southeast European Times от Прищина – 18/11/09
 
					 
						
Преброяване на гласовете в Косово Поле в понеделник (16 ноември). [Лаура Хасани/SETimes]
						Предварителните резултати от общинските избори в Косово бяха забавени поради т.нар. от властите "технически трудности". Въпреки това международните и местните наблюдатели заявиха, че изборите в неделя (15 ноември) са били като цяло задоволителни и че процесът е отговарял на международните стандарти. 
						Делегация, водена от германският депутат в Европейския парламент Дорис Пак, заяви в понеделник, че изборите са били важна фаза в прехода на Косово към демокрация, илюстрираща напредъка в правата и задълженията на всички общности посредством продължаващия процес на децентрализация в едно многоетническо общество. 
						 "С някои недостатъци, изборният процес досега се състоя в общо взето мирна и добронамерена атмосфера със значителна избирателна активност," каза Пак. 
						Тя приветства също така сръбското участие в изборите, заявявайки, че косовските сърби осъзнават, че тяхното бъдеще зависи от самите тях. 
						"Може би това ще убеди някои държави да видят тази страна в положителна светлина и да признаят Косово," каза Пак. 
						Посланикът на САЩ в Прищина Кристофър Дел добави: "Косово и неговите граждани могат силно да се гордеят днес. Избирателите в Косово, неговите политици и отговорните лица, натоварени с организацията на изборите, демонстрираха пред света, че независимо Косово е място, където демокрацията може да процъфти и наистина го прави." 
						Дел похвали също и решението на много косовски сърби да участват в изборите, независимо от призивите от Белград за бойкотирането им. "Вие правилно осъзнахте, че изборите ви дават уникалната възможност да изградите своето собствено бъдеще и бъдещето на вашите общности," каза той. 
						Частичните резултати, публикувани в понеделник вечерта от Централната избирателна комисия на Косово, сочат, че Демократичната партия на Косово (ДПК) е спечелила в повечето общини, следвана от Демократичната лига на Косово (ДЛК). Повечето общини ще проведат балотаж на 13 декември. 
						Международната наблюдателна мисия ЕНЕМО, водена от Дарко Алексов, публикува предварителния си доклад в понеделник, съобщавайки, че изборният процес е бил оценен положително в 93 % от избирателните секции в страната. 
						Мисията обаче подчерта редица недостатъци, като например неспазването на тайната на гласуване и очевидната липса на подготовка за новите методи на гласуване. 
						"Причина за безпокойство е и фактът, че нито едно от престъпните деяния по време на изборите от 2007 г., за които Комисията за изборни жалби и оплаквания е сезирала съответните съдилища, не е било преследвано по съдебен ред," заяви мисията, отбелязвайки, че властите в Косово не са отпуснали своевременно средства на Комисията. 
						"Едва след намесата и подкрепата на международните организации Комисията за изборни жалби и оплаквания успя да заработи нормално в последните седмици преди изборния ден," заяви ЕНЕМО.

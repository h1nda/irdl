Нова Демокрация триумфира на гръцките избори
08/03/2004
Консервативната "Нова демокрация" спечели голяма победа на общите избори в Гърция, побеждавайки досегашните управляващи от ПАСОК с почти пет процента.
От Джордж Анагностопулос за Southeast European Times в Атина - 08/03/04
 
 
Привърженици на "Нова демокрация" празнуват голямата победа на проведените на 7 март (неделя) общи избори. [Ник Апостолопулос]
Гръцката консервативна "Нова демокрация" (НД) спечели голяма победа на общите избори в неделя (7 март), слагайки край на 11-годишното управление на Общо-гръцкото социалистическо движение ПАСОК . При преброени 97 % от гласовете, партията се очаква да спечели 165 места в 300-членния парламент и 45,5 % от гласовете. ПАСОК се очаква да получи около 41 % след преброяване на всички гласове.
Т.нар. "екзит пол" показва, че колебаещите се гласоподаватели, които са взели решение в последните дни на кампанията, са изиграли ключова роля за резултата. Те са били една осма от общия брой участвали във вота и са наклонили силно везните в полза на НД.
Разликата в подадените гласове дава на НД абсолютно мнозинство в парламента. ПАСОК ще получи 117 места, Комунистическата партия е извоювала 12 мандата, а Коалицията на левите (Синаспизмос) ще има шестима депутати. Сред партиите, които не можаха да изпратят свои представители в парламента, са Социалистическото демократическо движение, възникнало от ПАСОК, както и дясната партия ЛАОС.	
Привържениците на НД празнуваха по улиците още в четири часа следобед, три часа преди затваряне на секциите. Тълпи заобиколиха офисите на партията в големите градове, докато улиците около сградите на ПАСОК, бяха в повечето случаи пусти. Докато новият лидер на ПАСОК Георгиос Папандреу получи овации от свои привърженици, когато влезе в сградата, премиерът Костас Симитис бе посрещнат с неодобрение.
47-годишният лидер на НД Костас Караманлис ще бъде най-младият премиер, когото Гърция някога е избирала. Това ще бъде неговият първи мандат, въпреки че семейството му участва в политиката от 60-те години на миналия век. Преди да произнесе своята реч на победата, той се срещна с ръководителя на Организационния комитет на Олимпиадата в Атина Яна Ангелопулос-Даскалаки, която е бивш депутат от неговата партия.
По-късно той заяви пред ликуващата тълпа, че висшият му приоритет ще бъде да превърне предстоящата Лятна олимпиада в най-добрите и безопасни игри, които някога са се провеждали. Сред другите си приоритети той включи привличането на чуждестранните инвеститори и приватизацията на най-големите държавни предприятия.
"Днес няма победители и победени," заяви Караманлис пред ликуващата тълпа от свои привърженици. Папандреу призна поражението си две часа след приключване на гласуването, тъй като данните от "екзит пола" сочеха предимство на НД с до 6 пункта. В кратко изявление той пожела на новия премиер всичко добро и каза, че партията му ще запази ангажимента си за подкрепа на новото правителство с оглед единен подход към решаване на кипърския въпрос и провеждането на Олимпиадата.

Президентът на Румъния започна преговори за законопроекта за борба с корупцията
					17/02/2006
					 
						БУКУРЕЩ, Румъния -- В четвъртък (16 февруари) президентът Траян Бъсеску започна консултации с различни политически партии по важния законопроект за преструктуриране на националния отдел за борба с корупцията. Неочаквано Сенатът отхвърли законопроекта миналата седмица, тъй като, както се съобщава, управляващата коалиция не е успяла да събере депутатите си в залата да гласуват. Бъсеску предложи тези разговори, след като премиерът Калин Попеску Търичану го помоли да използва президентските си правомощия, за да върне законопроекта в парламента. Мерките за борба с корупцията са ключът за приемането на Румъния в ЕС по план догодина.
						Също в четвъртък опозиционната Социалистическа партия внесе предложение за вот на недоверие срещу правителството, както се очакваше. Партията твърди, че предложената от правителството реформа в здравеопазването ще бъде в ущърб на бедните. Предложението ще се гласува във вторник. (Найн о'клок - 17/02/06; Ройтерс, Найн о'клок - 16/02/06)

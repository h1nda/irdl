Сръбското и косовското правителство възобновиха преговорите за статута
					08/08/2006
					 
						ВИЕНА, Австрия -- Представители на Сърбия и на Косово се срещнаха във Виена в понеделник (7 август) за поредния кръг от преговори за бъдещия статут на провинцията. Основна тема отново е децентрализацията. По време на сесията в понеделник от двудневните преговори двете страни не успяха да постигнат съществено съгласие по въпроси на здравеопазването, образованието и съдебната система. Сръбската страна настоява сръбското малцинство да получава образованието си по сръбската система, докато косовските албанци държат на правителствен контрол върху образователните институции в областите с преобладаващо сръбско население. В кръга от преговори във вторник ще бъде засегната темата за правата на малцинствата. Участват представители на Белград, но не и на косовските сърби. Те заявяват, че правата на общността трябва да бъдат разгледани по време на конкретните преговори за стаута на Косово. 
						Други новини -- Лондонската правозащитна организация "Международен комитет по правата на малцинствата" предупреждава в свой доклад от понеделник, че разделенията в Косово могат да доведат до нова вълна на етническо прочистване. Организацията заяви, че настоящите преговори за статута предлагат най-добрия шанс за намиране на решение. (Б92, Блиц, Политика - 08/08/06; Бета, Танюг, Ройтерс, АФП, ЮПИ, Евронюз - 07/08/06)

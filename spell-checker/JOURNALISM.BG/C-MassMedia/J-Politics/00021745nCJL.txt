Българският парламент започна дебати по предложението за вот на недоверие срещу кабинета
					28/02/2007
					 
						СОФИЯ, България -- В сряда (28 февруари) парламентът започна дебати по предложението за вот на недоверие, внесено от опозиционните партии срещу коалиционния кабинет на премиера Сергей Станишев. Те поискаха миналата седмица оставката на правителството, позовавайки се на провалилата се политика на реформи в здравеопазването и на проблеми в здравния сектор. Очаква се гласуването да се проведе в петък.
						Междувременно български изселници в Турция заявиха, че възнамеряват да се обърнат към Европейския съд за правата на човека във връзка с новия закон за изборите за Европейски парламент (ЕП) в България. Федерацията на балканските турци в Одрин излезе във вторник с декларация, в която се иска отмяна на закона в Страсбург, ако президентът Георги Първанов сам не упражни вето върху него. Те твърдят, че законът ограничава избирателните им права, тъй като разрешава само на български граждани, които през последните три месеца са живели в България или в друга страна, членка на ЕС, да участват в изборите за ЕП. (Дарик, БНТ, Сега - 28/02/07; Медиапул, Дарик - 27/02/07)

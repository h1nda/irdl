ОССЕ призова за по-добър политически климат в Албания
					10/06/2009
					 
						ТИРАНА, Албания -- Във вторник (9 юни) ОССЕ призова политическите партии в Албания да засилят взаимното доверие, за да дадат възможност по-късно този месец да бъдат проведени свободни и честни избори, които да отговарят на международните стандарти. Волфганг Гросрук, специален координатор на ОССЕ за парламентарните избори на 28 юни, се срещна с министъра на вътрешните работи Буяр Нишани във вторник и заяви пред него, че е оптимист и смята, че длъжностните лица ще приключат навреме с подготовката. От своя страна Нишани отбеляза, че неговото министерство е публикувало електронен регистър на гласоподавателите в съответствие с препоръките на ОССЕ и Европейската комисия.
						Междувременно “Трансперънси Интернешънъл Албания” в свой доклад от вторник отправи критики срещу властите за начина на съставяне на избирателните списъци и - отделно - срещу политическите партии, че не са дали отчет за разходите си, което повдига въпроси за финансирането им. (Клан, Нюз 24, Визион +, Ора Нюз, Старт - 09/06/09)

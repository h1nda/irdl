Сръбският президент Тадич обяви предложения за конституционни промени
					30/04/2009
					 
						БЕЛГРАД, Сърбия -- В сряда (29 април) президентът Борис Тадич обяви подробности по своята инициатива за промени в конституцията. Той каза пред вестник "Вечерне Новости", че би желал броят на депутатите да бъде намален от 250 на 150. Тадич иска също така да бъде преразгледан законът за регистрирането и финансирането на партиите с оглед ефективно да се консолидират близките партии и да бъде ограничено участието в политическия живот на тези с малка подкрепа. Той каза, че това ще спомогне за избягване на настоящата ситуация, когато в парламента са представени твърде много партии, всяка от които е поела различни обещания пред избирателите. Той подкрепя и намаляването на броя на министрите в кабинета, за да бъде изпратено до обществеността важно послание във връзка с готовността на правителството за намаляване на разходите. (Вечерне Новости, Бета, Б92 - 29/04/09)

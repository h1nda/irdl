Дипломатически дневник: Солана и Ишингер обсъждат преговорите за статута
					20/11/2007
					Косово бе начело в дневния ред на среща между представителя на ЕС Волфганг Ишингер и шефа на сигурността на блока Хавиер Солана. Още в дипломатическите новини от седмицата: българският премиер Сергей Станишев бе в Грузия, където предаде послание от ЕС, че правата на човека трябва да се спазват.
					 
						
Представителят на ЕС в "тройката" Волфганг Ишингер. [Гети Имиджис]
						Върховният представител за сигурността на ЕС Хавиер Солана се срещна в неделя (18 ноември) с Волфганг Ишингер, представител на ЕС в международната "тройка" от посредници, за да обсъди подготовката за кръга от преговорите за статута на Косово във вторник. Те обсъдиха също така доклада за Косово, представен на срещата на външните министри от ЕС в понеделник. "Позицията на ЕС е, че преговорите за статута на Косово трябва да продължат, въпреки че ЕС-27 осъзнава трудностите и факта, че до този момент е постигнат много малък напредък," каза пред репортери говорителката на Солана. 
						 *** 
						В събота (17 ноември) румънският министър на правосъдието Тудор Киуариу и италианският му колега Клементе Мастела подписаха в Беневенто, Италия, първото споразумение за сътрудничество между юридическите сектори на двете страни. Киуариу каза, че двете страни биха искали да засилят това сътрудничество и да гарантират сигурността на своите граждани. 
						 *** 
						
Българският премиер Сергей Станишев се срещна в четвъртък (15 ноември) в Тбилиси с грузинския си колега Зураб Ногаидели. Той подчерта необходимостта от демократични президентски избори в Грузия, като каза, че е бил помолен от председателя на Европейската комисия Жозе Мануел Барозу да предаде посланието на ЕС, че човешките права и свободата на словото трябва да се спазват. 
						 *** 
						
Сръбският премиер Воислав Кощуница се срещна във вторник (13 ноември) в Будапеща с унгарския си колега Ференц Дюрчани. Той каза, че Сърбия е готова да предостави изключително висока степен на автономия на Косово, но никога няма да приеме неговата независимост. 
						 *** 
						Словенският външен министър Димитрий Рупел се срещна във вторник (13 ноември) в Лондон с британския външен министър Дейвид Милибанд и с министъра за Европа Джим Мърфи, за да обсъди Косово и други събития в Западните Балкани. Рупел каза, че усилията за насърчаване на европейската интеграция на региона ще бъдат приоритет през предстоящото словенско председателство на ЕС. 
						*** 
						
Македонският президент Бранко Цървенковски се срещна във вторник (13 ноември) с помощник държавния секретар на САЩ Кристофър Хил, който е на посещение в страната. Цървенковски го запозна с действията, които страната е предприела, за да проведе реформи и да изпълни критериите за присъединяване към НАТО. 
						 *** 
						
Македонският главен прокурор Люпчо Швърговски се срещна във вторник (13 ноември) с хърватския си колега Младен Баич в Скопие. Двамата подписаха споразумение за сътрудничество в борбата срещу престъпността и корупцията. 
						
(Различни източници 13/11/07-20/11/07)

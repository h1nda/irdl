Президентът на Сърбия Тадич заяви, че основният приоритет на страната е интеграцията в ЕС
					02/01/2007
					 
						БЕЛГРАД, Сърбия -- Президентът Борис Тадич заяви в неделя (31 декември), че основен приоритет на неговата страна е официалното й признаване за кандидат за членство в ЕС. За да постигне статут на страна-кандидат до края на 2007 г., Сърбия трябва да докаже на международната общност, че сътрудничи напълно на Трибунала на ООН за военни престъпления и осъществява икономически реформи, заяви Тадич. Той добави, че новата година ще бъде изпълнена с предизвикателства, тъй като бъдещето на Косово все още не е решено, а Белград трябва или да арестува укриващия се от правосъдието Ратко Младич, или да докаже, че той е извън страната. Демократическата партия на Тадич (ДП) обеща да установи местонахождението на босненския сръбски командир, ако спечели парламентарните избори на 21 януари. В други новини се съобщава, че сръбският премиер Воислав Кощуница е прекарал новогодишната вечер в населената със сърби северна част на Митровица в Косово. При изключителни мерки за сигурност, той е посетил завърнало се местно сръбско семейство, преди да направи обръщение към няколкостотин местни жители, събрали се след полунощ на централен площад. (Вечерне новости, Танюг, РТС - 01/01/07; AП - 31/12/06)

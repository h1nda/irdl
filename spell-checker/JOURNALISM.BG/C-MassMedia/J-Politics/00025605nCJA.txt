Македония може да получи дата за започване на преговори за присъединяване към ЕС до края на годината
					27/02/2008
					Еврокомисарят по разширяването Оли Рен заяви във вторник пред македонския президент Бранко Цървенковски, че страната може да получи дата за започване на преговори за членство със Съюза през есента, ако изпълни изискваните реформи. 
					(Макфакс, Утрински Весник - 27/02/08; МИА, Макфакс, АП, Balkan Insight - 26/02/08)
 
					 
						
Еврокомисарят по разширяването Оли Рен (вдясно) и македонският президент Бранко Цървенковски дадоха пресконференция във вторник (26 февруари), след срещата си в централата на ЕС в Брюксел [Гети Имиджис]
						Македония може да получи дата за започване на преговори за членство в ЕС наесен, ако изпълни изискванията, отбеляза във вторник (26 февруари) еврокомисарят по разширяването на 27-членния блок. 
						В изказване след разговори с македонския президент Бранко Цървенковски в Брюксел еврокомисарят по разширяването Оли Рен каза, че следващата седмица ще представи на властите в Скопие списък с критерии. Те ще обхващат различни области, включително политическия диалог, съдебната реформа и борбата срещу корупцията, както и ангажиментите, които страната вече е поела като част от нейното Споразумение за стабилизация и асоцииране със Съюза. 
						Европейската комисия ще оцени напредъка на Македония в изпълнението на изискваните реформи в доклад през ноември. 
						Призовавайки Скопие да се съсредоточи върху изпълнението на "критериите и основните приоритети" до есента, Рен описа тази задача като "много амбициозна, но същевременно реалистична". 
						Македония очаква дата за започване на своите преговори за членство с Брюксел откакто бе официално призната за държава, кандидатка за членство в ЕС, през декември 2005 г. 
						 Цървенковски изрази увереност, че страната му разполага с "потенциала и възможностите" да постигне тази цел "до края на 2008 г.", а също и да приключи успешно своите преговори за либерализиране на визовия режим с блока. 
						 Македония се надява също да получи покана за присъединяване към НАТО на срещата на високо равнище на Алианса в Букурещ в началото на април. 
						Гърция, която е членка на ЕС и НАТО, обаче заплаши да блокира присъединяването на северната си съседка към двете организации, ако спорът за името между двете държави не бъде решен. 
						Гърция, която има провинция с името Македония, се противопоставя на използването на същото име от нейната съседка, като твърди, че то предполага евентуални териториални претенции. 
						По-рано този месец пратеникът на ООН Матю Нимиц, на когото е възложено да помогне на Атина и Скопие да намерят решение на 17-годишния спор помежду си, представи пред двете страни пакет от възможни решения. Той ще се срещне с техни представители за нови преговори в Ню Йорк в петък. 
						Макар и да не даде никаква информация за евентуалния отговор на Македония на предложенията на Нимиц, Цървенковски ясно посочи, че неговата страна не е готова да се съгласи с каквото и да е решение. 
						Позовавайки се на съобщения в македонските медии, АП цитира във вторник две от петте алтернативни имена, предложени от Нимиц -- Демократична република Македония и Независима република Македония – които изглеждат приемливи за Скопие. 
						Като подчерта, че спорът за името между Македония и Гърция е двустранен въпрос, Рен изрази надежда, че той ще бъде решен скоро. 
						"ЕС отдава голямо значение на добросъседските отношения, като смята, че те са твърде важен принцип в процеса на евроинтеграция," цитира думите на комисаря македонската осведомителна агенция МИА. 
						Косово бе друг въпрос, който той и Цървенковски обсъждаха във вторник. Цървенковски заяви, че Македония ще реши да признае Косово като независима държава, когато "смята, че е най-подходящо за нейните интереси", като следва позицията на ЕС и НАТО по въпроса.

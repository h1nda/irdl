Партиите в РС обсъждат номинацията за главен преговарящ на БиХ с ЕС
					31/10/2005
					 
						БАНЯ ЛУКА, Босна и Херцеговина (БиХ) -- Президентът на Република Сръбска (РС) Драган Чавич насрочи за понеделник (31 октомври) политическите консултации за избора на кандидат за поста главен преговарящ в преговорите на БиХ с ЕС по Споразумението за стабилизация и асоцииране. Постът ще бъде поверен на представител на РС. Бившият посланик на БиХ в Съединените щати Игор Давидович се счита за фаворит за поста.
						Други новини -- Ръководителят на мисията на Американската агенция за международно развитие Хауърд Сумка очаква, че Вашингтон ще отпусне бюджет от около 37 млн. долара за работата на агенцията в БиХ. В понеделнишния брой на "Дневни аваз" бяха цитирани думите му, че сегашното финансиране от 26 млн. долара ще бъде запазено и към него ще бъдат добавени още 11 млн. долара за нови проекти. (РТРС, Дневни аваз - 31/10/05; ПБС БиХ, НТВ Хаят - 30/10/05)

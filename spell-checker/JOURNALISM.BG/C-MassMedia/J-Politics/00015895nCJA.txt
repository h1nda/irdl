Гърция е изправена пред дилеми във външната си политика
					12/09/2005
					Дипломатическата битка в рамките на ЕС по повод започването на присъединителни преговори с Турция идния месец постави Гърция в сложно положение.
					От Димитри Аграфиотис за Southeast European Times от Атина -- 12/09/05
 
					 
						
Гръцкият премиер Костас Караманлис иска да избегне сблъсъка с Франция и Германия по въпроса за Турция. [AФП]
						Досега Гърция стоеше сравнително в сянка по отношение кандидатурата за присъединяване към ЕС на егейската си съседка Турция. Тя подкрепяше неотменно пълноправното членство за Турция в ЕС, но предупреждаваше и за основните нерешени проблеми -- в частност обединението на Кипър -- които трябва да намерят решение.
						Появата на разцепление в съюза относно перспективите на Анкара обаче постави правителството на премиера Костас Караманлис в сложно дипломатическо положение. С насрочния старт на присъединителните преговори, определен за 3 октомври, до който остават едва няколко седмици, страните членки на ЕС остават разделени по въпроса как да отговорят на непризнаването на Кипър от Анкара.
						Турция се съгласи да разшири митническото си споразумение със съюза, включвайки и новите 10 членки, в т. ч. и Кипър. Същевременно тя направи декларация, в която изрично заяви, че разширеното споразумение не означава признаване. Анкара изтъква аргумента, че признаването на Кипър не е било сред условията, поставени за започване на преговорите, и че кипърският въпрос трябва да бъде решен чрез мирния процес под егидата на ООН, а не чрез преговорите с ЕС.
						Кипър, който се стреми да използва собственото си членство в ЕС като инструмент за влияние, призова за отлагане на преговорите. През последните седмици той намери мощен съюзник в лицето на Франция, чийто премиер Доминик Вилпен заяви, че е "немислимо" преговорите с Анкара да започнат, докато тя отказва да признае една от страните членки на ЕС. 
						Турция е изправена и пред опозиция от страна на Австрия, която се застъпва за предоставяне на "привилегировано парньорство" вместо на пълноправно членство. И макар тя да има покрепата на германския канцлер Герхард Шрьодер, той скоро би могъл да загуби поста си от лидерката на Християндемократическата партия Ангела Меркел, която се противопоставя на членството на Турция. 
						Така Великобритания, заемаща понастоящем председателството на ЕС, остава най-силният застъпник за навременното започване на процеса на преговори. Прилагайки натиск за разчупване на патовата дипломатическа ситуация, външният министър Джак Стро отправи предупреждение към останалите страни членки на ЕС, че незапочването на преговорите в срок ще бъде коз в ръцете на ислямските екстремисти. 
						Членството на Турция в ЕС е от особено значение за предотвратяване на "сблъсъка на цивилизациите" между мюсюлманския свят и Запада, каза Стро, като предупреди, че отблъскването на Турция може да докара на Европа "криза пред собствения й праг". 
						Официалната линия на Гърция, подкрепяна от двете основни партии, е че присъединяването на Турция ще засили стабилността в региона и ще укрепи отношенията между двете страни. Тя подкрепя пълноправното членство и се противопоставя на идята за "привилегировано партньорство", застъпвана от Австрия и от Меркел в Германия.
						Същевременно гръцките лидери се застъпват за Кипър и не желаят да се противопоставят на Франция. В неотдавнашно изявление гръцките лидери предупредиха Великобритания да "действа обективно" и да вземе под внимание гледните точки на всички страни членки на ЕС. А Караманлис заяви в слово пред конференция по търговия в Солун, че всяка страна, която желае да открие присъединителни преговори, трябва да изпълни своите "фундаментални задължения", като добави, че това е "принципна позиция, от която не можем да се откажем".

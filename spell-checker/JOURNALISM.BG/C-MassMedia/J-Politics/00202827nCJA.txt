БиХ планира да проведе местни избори въпреки предупрежденията на ЕС и Съвета на Европа
					21/05/2012
					Кой има право да гласува и да заема изборни длъжности, е основен въпрос, особено за изборите в Сребреница.
					От Анес Алич за Southeast European Times от Сараево – 21/05/12
 
					 
						
През тази година Сребреница няма специален статут, позволяващ на бошнашките бежанци и разселени лица да гласуват на местните избори, които ще се проведат в града на 7 октомври. [Ройтерс]
						ЕС и Съветът на Европа (СЕ) предупредиха, че няма да признаят резултатите от местните избори в Босна и Херцеговина (БиХ) тази есен, защото правителството не е променило дискриминационните разпоредби в конституцията на страната. 
						Въпреки това избирателната комисия на БиХ насрочи изборите за 7 октомври на фона на страховете за зараждане на междуетническо напрежение във връзка с основната тема на изборите: геноцидът в Сребреница. 
						През 2009 г. Европейският съд по правата на човека постанови, че БиХ трябва да измени дискриминационните разпоредби в конституцията на страната, с което да се разреши избирането на евреи, роми и около 14 други малцинства на длъжности в президентството и парламента. 
						В конституцията, която беше създадена в съответствие с Дейтънското мирно споразумение от 1995 г., се посочва съществуването на само три основни националности в БиХ - бошнаци, сърби и хървати. 
						„В случай че се проведат още едни парламентарни избори, без да бъдат направени поисканите в решението промени, международната общност в никакъв случай няма да приеме тези избори и резултатите от тях“, заяви Торбьорн Ягланд, генерален секретар на Съвета на Европа. 
						Ягланд призова лидерите на БиХ най-късно до лятото да завършат конституционната реформа. 
						Представители на Съвета на Европа по-рано заплашиха да прекратят членството на БиХ в органа и предупредиха за възможна забрана за пътуване в ЕС на длъжностни лица от БиХ, които препятстват прилагането на решението на съда. 
						„Изпълнението на необходимите мерки зависи от местните политици. Трябва да се признае, че това не е лесна задача, предвид сложната и фрагментирана конституционна и политическа система. Убедена съм, че това няма да бъдат последните конституционни промени“, заяви за SETimes Сабина Вьолкнер, директор на Фондация „Конрад Аденауер-Щифтунг“ в БиХ. 
						Последният опит за реформи се провали в средата на март, когато мандатът на парламентарната комисия, натоварена със задачата да проведе конституционната реформа, изтече преди определения краен срок, в който депутатите и политическите партии трябваше да договорят решение. 
						Мандатът на комисията все още не е продължен. 
						Изпълнението на реформите след общите избори през 2010 г. беше допълнително затруднено от факта, че за сформирането на ново централно правителство от шестте управляващи партии бяха необходими 15 месеца. След това те не успяха да постигнат много, включително да приемат бюджета за фискалната 2012 г. 
						Ако бюджетът не бъде приет до септември, страната няма да има необходимите средства, за да организира изборите на 7 октомври. 
						Междувременно почти 60 политически партии започват подготовка за изборите в 139 общини, макар че се очаква малко от тях да преминат изборния праг. 
						Основната тема на кампанията е източният град Сребреница, превърнал се в сцена на клането на 8 000 бошнаци през 1995 г. 
						През 2008 г. избирателната комисия на БиХ предостави на Сребреница – населен предимно с бошнаци град преди войната от 1992-95 г. – специален статут, даващ възможност на напусналите населеното място бошнаци да гласуват за кмет. За предстоящите избори през октомври не е взето решение за предоставянето на такъв статут. 
						„Сега бошнаците от Сребреница ще загубят от сръбското мнозинство, което ще успее за първи път да избере свой кмет“, заяви за SETimes бившият кмет на Сребреница Абдурахман Малкич. 
						Малкич предупреди, че подобно развитие ще доведе до ново изселване на бошнаци от Сребреница и ще завърши етническото прочистване на града. „Въпросът за Сребреница е не само политически и правен, но и морален. Светът не може да позволи онези, които отричат геноцида, да управляват града“, каза той. 
						Има всички признаци за разгарянето на ожесточена предизборна реторика по въпроса за Сребреница, включително честванията в памет на жертвите на геноцида през юли, а процесът срещу сръбския военновременен генерал Ратко Младич в Хага ще доведе до междуетническо напрежение, от което ще се възползват националистическите партии. 
						Лидерът на босненските сърби Милорад Додик вече започна да ухажва националистически настроените избиратели. Той нарече Младич голям военен стратег и отказва да приеме, че в Сребреница е имало геноцид. 
					
				
			
					 
					
 
 

България, Армения и Грузия подписаха транспортно споразумение
12/10/2003
 
ЕРЕВАН, Армения -- България, Армения и Грузия подписаха многостранно транспортно споразумение в петък (10 октомври). Церемонията по подписване на споразумението бе проведена в края на третото годишно заседание на Междуправителствената комисия ТРАСЕКА. ТРАСЕКА е проект на ЕС, който е насочен към създаването на транспортен коридор, свързващ Европа със Централна Азия през Черно море, Южен Кавказ и Каспийско море. Арменският министър на транспорта Андраник Манукян заяви, че общото споразумение е изготвено с оглед на директния трафик на пътници и карго-товари по железопътния, морския и шосейния транспорт през трите страни, подписали документа. Той добави, че споразумението ще послужи като връзка между Европа и Иран и Афганистан, които също са изразили желание да се присъединят към проекта.
В събота българският министър на вътрешните работи Георги Петканов се срещна с кипърския министър на правосъдието и обществения ред Дорос Теодороу. Разговорите се проведоха в рамките на 25-та конференция на европейските министри на правосъдието, проведена в София, която бе насочена към възможностите за сътрудничество в борбата с тероризма и престъпността. Двамата министри изразиха общото мнение за необходимостта от подписване на двустранно споразумение, предвиждащо съвместни усилия срещу тероризма и организираната престъпност, незаконната емиграция, финансовите измами и трафика на наркотици и хора. (БTA, БНР, ИТАР-TAСС - 10/10/03)

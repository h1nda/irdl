Освобождаването на незаконно заетите жилища е част от стратегията на международната общност за изпълнение на законите за собствеността в БиХ
27/12/2002
Повече освободени незаконно заети жилища и повече временни места за настаняване са главните приоритети в новата стратегия на международната общност за прилагане на законите за собствеността в БиХ.
Бет Кампшрор за Southeast European Times от Сараево - 26/12/02
 
 
Международните агенции в Босна и Херцеговина (БиХ) оказват натиск върху местните власти да изведат хората, заемащи незаконно жилища и квартири, които не са тяхна собственост и да осигурят места за тяхното настаняване, така че до края на следващата година да бъдат удовлетворени всички неуредени искове за връщането им на техните собственици.
"Мога да твърдя, че хората, принудени да освободят незаконно заеманите от тях жилища, сега си намират по-бързо места за живеене. В миналото това беше голям проблем", казва Ванеса Жечевич, представителка на Комисията за възстановяване на недвижимата собственост (КВНС) на изселниците и бежанците.
КВНС е една от петте международни агенции - Агенцията на ООН за бежанците (ВКБООН), Организацията за сигурност и сътрудничество в Европа (ОССЕ), Службата на Върховния представител (СВП), Комисията за възстановяване на недвижимата собственст (КВНС) и Мисията на ООН в БиХ (МОНБиХ) - които работят съвместно за връщането на собствеността на хората, които са я загубили по време на войната. Според Дейтънското споразумение, което сложи край на войната от 1992 - 1995 г., два милиона души, напуснали домовете си, имат правото да се завърнат, и през следващата година ще трябва да се положат усилия за удовлетворяването на последните 110 000 иска за възстановяване на собственост.
"Международната общност по принцип е решила да ускори работата по връщане на собствеността", заяви Жечевич по повод новата стратегическа директива на петте агенции, обявена през септември. Според нея стратегията се ползва с подкрепата на Службата на Върховния представител, който има право да освобождава кметове или местни управници, ако възпрепятстват процеса.
Според данните на ВКБООН, като цяло прилагането на закона за собствеността в БиХ през лятото е било значително по-активно. Според Жечевич това се дължи на рекордния брой завърнали се и на проявеното разбиране от страна на властите, че незаконните наематели е по-добре да бъдат принудени да напуснат по време на летния сезон на строителство и реконструкции.
"Именно този сезон на реконструкции повлия те да се заемат сериозно с въпроса. През него бяха принудени повече хора да напуснат незаконно заеманите от тях квартири, но все пак не се оказаха на улицата посред зима", каза тя.
Жечевич каза, че местните власти дълго са бавели изпълнението на закона, тъй като не са успявали да осигурят така нареченото алтернативно настаняване - временни квартири за изгонените от незаконно заеманите жилища.
"Това беше главното оправдание на властите", каза тя. "Международната общност предупреди обаче, че няма да приема липсата на места за алтернативно настаняване като извинение".
"След излизането на новата стратегическа директива, властите приеха въпроса за алтернативното настаняване по-сериозно", каза представител на ВКБООН. "Международната общност постави изискване пред тези власти да предвидят специален бюджет, с който да бъдат покрити повечето от нуждите за временно настаняване на онези, които имат право на това".
До края на следващата година агенциите се надяват да видят рязко повишаване на темповете, с които се прилагат законите за собствеността. Към края на септември тяхното изпълнение беше 62 процента.

Румънският президент Бъсеску иска еднокамарен парламент
					29/09/2009
					"Държавните разходи ще намалеят значително," каза румънският президент по повод на новото си предложение.
					От Паул Чокою за Southeast European Times от Букурещ -- 29/09/09 
 
					 
						
Румънският президент Траян Бъсеску. [Гети Имиджис]
						В опит да намали значително държавните разходи президентът Траян Бъсеску призова в четвъртък (24 септември) за референдум за промяна на националния парламент в еднокамарна структура и намаляване на броя на депутатите със 170 души. 
						Той предлага референдумът да се проведе на 22 ноември, в деня на президентските избори. 
						"Мисля, че един еднокамарен парламент с по-малко депутати ще отговаря по-добре на нуждите на Румъния и ще има много предимства," каза Бъсеску в излъчена по телевизията реч. 
						"Първото и най-важното от тях би било, че решенията в парламента ще се вземат много по-лесно и парламентът ще стане по-ефективен. Същевременно държавните разходи ще намалеят значително," добави президентът. 
						Мярката ще намали и корупцията, според Бъсеску. "Един еднокамарен парламент с по-малко депутати ще бъде фактор за намаляване на корупцията: по-малко високопоставени политици, обвинявани в използване на влиянието си. И последно по ред, но не и по значение, тази мярка би могла да намали класата на привилегированите със специални пенсии, доходи и държавни фондове определяни по тяхно усмотрение," каза той. 
						Съобщението шокира румънските политици, като изненада дори и членовете на партията на Бъсеску. Опозицията побърза да реагира остро с твърдението, че референдумът е само политически трик. 
						Политическите анализатори са единодушни, че ходът е стратегически. "Със своето предложение Бъсеску очевидно гони изборна цел. Той се стреми да увеличи шансовете си за преизбиране на президентския пост, като обвързва името си с една много популярна сред румънците идея, тази за намаляване на броя на депутатите," каза за SETimes Флорин Чорнеи, политически редактор в местния вестник "Евениментул Зилеи". 
						"Отхвърлянето на двукамарния парламент обаче означава промяна на конституцията, една не толкова лесна за изпълнение процедура," каза Чорнеи, отбелязвайки че успешният резултат от референдума не гарантира, че промяната ще се осъществи. 
						"Резултатите от референдума не са задължителни за депутатите, а от тях зависи да изготвят проект за изменение на върховния закон. Това изисква одобрението на минимум две трети от законодателите, което е много малко вероятно," каза той. 
						Според социологическите проучвания парламентът е институцията, която се ползва с най-малко доверие в страната.

Президентите на Черна гора и България обсъждат евроинтеграцията
					17/11/2005
					България, която е на прага на членството си в ЕС, е готова да предложи на Черна гора своя експертен опит в кандидатурата й за присъединяване към ЕС, каза българският президент Георги Първанов на своя гостуващ черногорски колега Филип Вуянович. 
					От Антонела Архин за Southeast European Times от Подгорица – 17/11/05
 
					 
						
Българският президент Георги Първанов (вдясно) разговаря с черногорския си колега Филип Вуянович преди срещата им в София на 31 октомври. [AФП]
						Двустранното сътрудничество, евроинтеграцията и заплануваният референдум за независимост бяха основните теми в дневния ред на двудневното посещение на черногорския президент Филип Вуянович в България, което приключи на 1 ноември. Неговата среща с българския му колега Георги Първанов бе част от продължаващ диалог, имащ за цел да подплати здравите добросъседски отношения, на които се радват България и Черна гора. 
						Отбелязвайки, че страната му е на прага да се присъедини към ЕС, Първанов заяви пред Вуянович, че България може да предложи експертна помощ в процеса на интеграция. Предложението бе радушно прието от Вуянович, който заяви, че Черна гора ще се облагодетелства в голяма степен от положителния опит на България. Български официални лица сигнализираха и за готовността си да предложат експертна помощ в процеса на присъединяване към програмата на НАТО "Партньорство за мир", а в крайна сметка и към НАТО, каза пред репортери Вуянович. 
						Вуянович запозна Първанов с плановете на своето правителство за провеждане на референдум за независимост. Той заяви, че предложеното гласуване ще бъде обсъдено съвместно от държавната администрация и опозицията, най-вероятно в парламента. Черна гора е отправила предложение към Сърбия за създаване на съюз на независими държави и то ще остане в сила до самата дата на референдума, каза Вуянович. 
						Двамата президенти разговаряха и за нуждата от утвърждаване на регионалните ценности, а Вуянович поздрави Първанов за организирането на регионалния форум "Културни коридори" във Варна през май. Това бе третата им среща за годината. 
						Докато бе в София, Вуянович се срещна и с премиера Сергей Станишев. Двамата се спряха основно на необходимостта от засилване на икономическото сътрудничество, особено в сферите на туризма, корабоплаването и селското стопанство. 
						Вуянович участва в 7-ия Икономически форум за Югоизточна Европа, проведен в София по време на посещението му. Форумът, посветен основно на въпроси, засягащи малките и средни предприятия и създаването на икономика на знанието, е ценна възможност за обмяна на опит. В обръщение към участниците в проявата Вуянович каза, че приближаването към ЕС -- процес, който официално започна на 10 октомври със започването на преговорите по Споразумение за стабилизация и асоцииране -- е от основно значение за икономическия растеж на Черна гора.

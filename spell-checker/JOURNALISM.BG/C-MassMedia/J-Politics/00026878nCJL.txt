Рен каза, че преговорите на Хърватия за присъединяването й към ЕС могат да приключат през 2009 г.
					25/06/2008
					 
						БРЮКСЕЛ, Белгия -- Еврокомисарят по разширяването Оли Рен каза във вторник (24 юни), че Хърватия може да приключи своите преговори за присъединяване към ЕС през есента на 2009 г. В слово на политическа конференция под наслов "Балкански балансов отчет" Рен повтори, че неотдавнашното ирландско "не" на референдума за Лисабонския договор няма да се отрази на преговорния процес. Той добави, че ще има предостатъчно време за решаване на институционалната криза в ЕС дотогава. Франция, която поема ротационното председателство на ЕС на 1-ви юли, бе заявила, че нейна цел ще бъде отварянето на всички преговорни глави и затварянето на възможно най-голям брой от тях, с което да се окрие пътят за приключването на преговорите догодина. 
						На среща в Брюксел косовският министър-председател Хашим Тачи отбеляза, че едно проевропейско правителство в Сърбия би имало положителен ефект върху неговата млада страна. "Колкото по-близо до ЕС е Сърбия, толкова по-близко ще бъдат косовските сърби до Прищина", каза Тачи. Министър-председателите на Черна гора и на Албания също присъстваха на конференцията. (Коха Диторе, Зери - 25/06/08; Телеграфи, РТК, ХРТ, Уебсайт на ЕС, АбХабер - 24/06/08)

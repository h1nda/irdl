Кандидатите за президент на Сърбия са изправени пред препятствия
10/05/2004
След президентските избори през следващия месец Сърбия най-сетне ще има президент. Постът стои вакантен вече две години.
От Игор Йованович за Southeast European Times в Белград - 10/05/04
 
 
Постът е овакантен от януари 2002 г., когато бившият сръбски президент Милан Милутинович се предаде на Хагския трибунал, където бе обвинен в престъпления срещу косовски албанци. [АФП]
Според анализатори трима кандидати могат да се надяват на победа на сръбските президентски избори, насрочени за неделя (13 юни). Тези кандидати, участващи в четвъртата президентска надпревара, са Томислав Николич от Сръбската радикална партия, Борис Тадич от опозиционната демократическа партия и Драган Марсичанин от управляващата коалиция.
Независимо кой ще спечели изборите Сърбия най-сетне ще има президент. Постът е овакантен от януари 2002 г. Последният президент, членът на Социалистическата партия Милан Милутинович, се предаде доброволно на Международния наказателен трибунал за бивша Югославия (МНТБЮ), където бе обвинен за престъпления срещу косовски албанци.
Оттогава президентски избори в Сърбия се проведоха три пъти, но всички те се провалиха поради ниска избирателна активност. Сега, след съответна промяна в закона, изборите не могат да пропаднат поради слаба активност. Изборът на президент ще завърши процеса на формиране на държавните институции в Сърбия.
Анализатори предвиждат, че нито един кандидат няма да събере достатъчно гласове, за да спечели от първия тур. Николич най-вероятно ще събере мнозинството от гласовете. Партията му е най-силно представена в парламента и бе подкрепена от над един милион гласоподаватели по време на парламентарните избори през декември 2003 г. Анализаторите обаче се притесняват, че една победа на Николич може да предизвика изолация на Сърбия поради схоластичните националистическите идеи на Радикалната партия. Николич започна предизборната си кампания с посещение на белградска джамия, надявайки се да демонстрира, че радикалите сега действат с демократични прийоми, уважавайки етническите и религиозните малцинства.
Вторият фаворит в изборите е Тадич, който доскоро бе военен министър на Сърбия-Черна Гора. Той създаде добри контакти със Запада и си осигури подкрепата на повечето членове на бившата коалиция ДОС, която предизвика отстраняването от власт на Слободан Милошевич през 2000 година. Тадич обаче няма да може да спечели на втория тур, ако не успее да получи подкрепа от демократичните партии в сръбското правителство. Това ще бъде трудно, тъй като партията на Тадич критикува кабинета, ръководен от премиера Воислав Кощуница.
Маршичанин бе избран за кандидат, тъй като Кощуница и вицепремиерът Миролюб Лабус отказаха да участват в надпреварата. По тази причина Маршичанин не се счита за фаворит. Независимо от това управляващата коалиция се подкрепя от мнозинството избиратели и ако успее да ги мотивира да подкрепят Маршичанин, той лесно може да се класира на втория тур. Той също има нужда от подкрепата на Демократическата партия, за да победи Николич.
Едрият бизнесмен Боголюб Карич, който иска да превърне икономическата си база в политическа власт, също се кандидатира за президент. Според анализатори той вероятно няма да получи някакви значими резултати, макар че може да привлече гласовете на колебаещи се граждани и на част от избирателите на Радикалната партия.

Албанският и черногорският президент се договориха да засилят двустранните връзки
					20/02/2006
					 
						ШКОДРА, Албания -- Президентът Алфред Мойсиу и черногорският му колега Филип Вуянович проведоха неофициална среща в неделя (19 февруари) и се договориха да засилят и без това добрите двустранни връзки. Техни сътрудници заявиха, че Мойсиу и Вуянович са отделили особено внимание на съвместни трансгранични проекти, свързани с инфраструктурата, околната среда и туризма.
						Междувременно в понеделник Мойсиу има среща с гостуващия му молдовски колега Владимир Воронин. Очаква се двамата да обсъдят въпроси, свързани с двустранното сътрудничество, и начини за повишаване на търговското и икономическо сътрудничество. Във вторник Воронин ще отпътува за Скопие. (Уеб сайт на албанския президент, Танюг, Макфакс - 19/02/06)

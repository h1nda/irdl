Сърбия се готви за преговорите за статута на Косово
					14/10/2005
					След като Съветът за сигурност на ООН даде зелена улица, преговорите за окончателния статут на Косово ще могат да започнат преди края на година. Платформата на сръбската страна най-вероятно ще се концентрира около формулата "повече от автономия, по-малко от независимост", предложена от правителството на Кощуница.
					От Йелена Тусуп за Southeast European Times от Белград – 14/10/05
 
					 
						
Мнозина очакват, че сръбският премиер Воислав Кощуница ще оглави екипа за преговорите, поне формално. [AФП]
						След доклада на специалния пратеник на ООН Кай Ейде и препоръката на генералния секретар Кофи Анан преговорите за окончателния статут на Косово ще могат да започнат преди края на 2005 г., ако Съветът за сигурност даде зелена улица. Сърбия, която възнамерява да настоява за запазване на суверенитета си върху провинцията под някаква форма, се готви за решителните преговори. 
						Двата основни въпроса, които се обсъждат в Белград, са "кой ще участва в екипа за преговорите" и "каква ще бъде платформата за преговорите". Макар и съставът на екипа да не е още официално обявен, мнозина спекулират, че той ще бъде оглавен от Воислав Кощуница. Въпреки че може да бъде официално определен за ръководител на екипа, премиерът най-вероятно че участва лично в началната и крайната фаза на преговорите, заяви съветникът на Кощуница Владета Янкович. 
						Самият Янкович, бивш посланик в Лондон, се счита за вероятен кандидат. Бившият министър на външните работи на Сърбия и Черна гора Горан Свиланович заяви, че дипломатическата му подготовка и академичен опит (той е бил университетски професор) го правят подходящ кандидат за длъжността. 
						Друг въпрос, който трябва да бъде решен, е дали косовските сърби трябва да са част от белградския екип или да се представляват сами. Сръбските политици от Косово се различават в мненията си. Един от тях, Оливер Иванович, смята, че сърбите от Косово трябва да имат собствен екип и като цяло да работят за възвръщане на позициите си в косовските институции. Друг, Марко Якшич, поддържа по-твърда линия, като смята, че след преговорите "Сърбия трябва да си възвърне властта над Косово." 
						Сръбските лидери заявяват, че са изготвили предложения за Косово, които ще послужат за база на белградската платформа за преговорите. Планът се обсъжда от сръбския президент Борис Тадич, Кощуница, лидери на държавния съюз и членове на парламента. Той обаче още не е публично оповестен, тъй като, по думите на Тадич, "някои части от него са стратегически и тактически." 
						Независимо какви точно ще бъдат точките, обсъждани на преговорите, изглежда, че никой от сръбска страна няма нагласа да мисли за независимост на Косово. Платформата най-вероятно ще се концентрира около формулата "повече от автономия, по-малко от независимост", която правителството на Кощуница е пуснало в обращение от известно време насам. Освен това сръбските преговарящи ще настояват за гарантиране на гражданските и човешките права на неалбанското малцинство в Косово, както и за закрила на сръбските църкви и други културни паметници. 
						Албанските политици са категорични, че няма да се съгласят на нищо по-малко от пълна независимост, така че едно е ясно: преговорите няма да бъдат леки.

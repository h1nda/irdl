Малка босненска сръбска партия изрази готовност да се коалира с победителя на изборите в РС
					24/10/2006
					 
						БАНЯ ЛУКА, Босна и Херцеговина (БиХ) -- В понеделник (23 октомври) малката босненска сръбска партия Демократичен народен съюз (ДНС) изрази готовност да участва в правителствена коалиция в Република Сръбска (РС) заедно със спечелилия изборите Съюз на независимите социалдемократи (СНСД). Лидерът на ДНС Марко Павич каза, че решението е взето в отговор на покана на лидера на СНСД Милорад Додик. Очаква се срещата за сформирането на евентуалната коалиция да се проведе до няколко дни. На общите избори на 1 октомври СНСД спечели 41 от всичките 83 места в парламента на РС, като не й достигна едно място за абсолютно мнозинство. ДНС спечели четири места. (РТРС, СРНА - 23/10/06)

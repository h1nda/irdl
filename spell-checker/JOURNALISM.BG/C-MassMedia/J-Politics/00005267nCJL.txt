Ердоган може да получи възможност да стане министър-председател на Турция
03/12/2002
 
АНКАРА, Турция -- Реджеп Тайип Ердоган, лидер на турската Партия на справедливостта и развитието (ПСР), получи възможност да заеме поста министър-председател, след като избирателната комисия съобщи в понеделник (2 декември), че е анулирала избора на трима депутати от провинцията Сиирт. До 60 дни от официалното публикуване на решението на комисията, за овакантените места ще бъдат проведени нови избори. Според заместник-председателя на ПСР Денгир Мир Мехмед Фират, това ще предостави възможност за Ердоган да заеме поста, защото ще даде на неговата партия време да извърши поправките в конституцията. Според турското законодателство, само депутат може да стане министър-председател, а Ердоган понастоящем не може да заема място в парламента поради присъдата му от 1998 г. за подстрекаване на религиозна нетърпимост. Поправка на конституцията би позволила на Ердоган да се кандидатира за едно от местата в Сиирт, и след това да поеме премиерския пост от неговия помощник в ПСР Абдула Гюл. (Търкиш дейли нюз - 03/12/02; АФП, АП, Анадолска агенция, ТРТ, Дюня - 02/12/02)

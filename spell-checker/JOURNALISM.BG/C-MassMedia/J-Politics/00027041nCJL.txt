Бан Ки Мун ще се срещне с кипърските лидери преди историческо решение за преки преговори
					11/07/2008
					 
						НЮ ЙОРК, Съединени щати -- Генералният секретар на ООН Бан Ки Мун ще се срещне следващата седмица поотделно с кипърския президент Деметрис Христофиас и с кипърския турски лидер Мехмет Али Талят, преди те да вземат решение дали да започнат преки преговори за обединяването на Кипър. Съгласно репортажи в гръцките и турските медии от четвъртък (10 юли) се очаква Бан да се срещне с Христофиас в Париж, а с Талят в Берлин като символичен жест на подкрепа за усилията за обединяване. Очаква се също ООН да финализира назначаването на бившия австралийски външен министър Александър Даунър за нов специален пратеник на ООН в Кипър. По време на среща по-късно този месец Христофиас и Талят отново ще направят оценка на работата на екипите, подготвящи основите за преките преговори. (Фамагуста Газет, Филелефтерос, Катимерини - 11/07/08, Си Ен Ей, АНА-МПА, Анадолска информационна агенция, Хюриет - 10/07/08)

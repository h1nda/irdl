Сърбите гласуват за президент
13/06/2004
 
Жена гласува с дъщеря си в избирателна секция в Белград. Изборите в неделя са четвърти опит за по-малко от две години да бъде избран държавен глава в Сърбия. [AФП]
БЕЛГРАД, Сърбия-Черна гора -- Сърбите се отправиха към избирателните участъци в неделя (13 юни), за да изберат нов президент. Страната е без държавен глава от декември 2002 г. Трите предишни опита за избиране на президент се провалиха, тъй като участието на избирателите бе под 50%. Сръбският парламент премахна това изискване и сегашното гласуване вероятно ще завърши с успех. Твърдолинейният националист Томислав Николич води според проучванията на общественото мнение, но малко наблюдатели вярват, че той ще получи веднага мнозинство. Вероятно той ще се състезава на втори тур след две седмици с класиралия се на второ място кандидат. Общо 15 души се кандидатираха на изборите за президент, в това число представителят на Демократическата партия Борис Тадич, Драган Маршичанин от управляващата коалиция, най-богатият човек в Сърбия Боголюб Карич и принцеса Йелисавета Караджорджевич. Предварителните резултати се очаква да станат известни в неделя през нощта. (Ройтерс, АФП, Би Би Си, AП, Ню Йорк Таймс, Танюг, Б92, Бета - 13/06/04)

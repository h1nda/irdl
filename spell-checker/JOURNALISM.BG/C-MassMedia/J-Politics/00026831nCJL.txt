ЕС призова Конституционния съд на Турция да не закрива управляваща партия
					20/06/2008
					 
						АНКАРА, Турция -- Представители на ЕС отново подчертаха подкрепата си за управляващата в Турция Партия на справедливостта и развитието (ПСР) във връзка с делото за закриването й, което се разглежда от Конституционния съд. В четвъртък (19 юни) словенското председателство на ЕС и Европейската комисия излязоха с отделни изявления, в които изразяват очакването на ЕС окончателното решение да бъде в съответствие с принципите на Съюза – т.е. че партията не трябва да се забранява. Председателят на Европейския парламент Ханс-Герт Пьотеринг и председателят на Европейската комисия Жозе Мануел Барозу заявиха, че закриването на ПСР би имало сериозни последици. Говорителката на еврокомисаря по разширяването Оли Рен, Кристина Наги, заяви, че изходът от делото трябва да е в съгласие с демократичните принципи, върховенството на закона и насоките на Венецианската комисия.
						Други новини -- Конфедерацията на турските индустриалци и работодатели (ТУСИАД) призова за по-широка платформа за приемане на нова конституция. Групата заяви, че в изготвянето на нова конституция трябва да се включат не само политици, но и представители на гражданското общество, учени и съдебните институции. Представителите на ПСР посрещнаха с одобрение призива на ТУСИАД. (Хюриет, Сабах, Заман - 20/06/80)

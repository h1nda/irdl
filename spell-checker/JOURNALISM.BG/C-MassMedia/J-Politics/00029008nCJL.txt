Косово ще проведе местни избори тази година, а общи избори през 2011 г.
					16/01/2009
					 
						ПРИЩИНА, Косово -- Местните избори ще се проведат през ноември, а общите избори се предвиждат за 2011 г., каза в четвъртък (15 януари) говорителят на президента Джавит Бечири. Позицията на президента Фатмир Сейдиу е, че общите избори трябва да се състоят след изтичането на редовния мандат на сегашния парламент, каза говорителят. Очаква се специалният представител на ЕС в Косово Питер Фейт да обяви позицията си по въпроса до края на този месец. Той отговаря за гарантирането на съвместимостта на избирателния процес с плана на бившия специален пратеник на ООН в Косово Марти Ахтисаари.
						Други новини -- В четвъртък правозащитната група „Хюмън Райтс Уоч” (ХРУ) разкритикува Косово за това, че не е постигнало стандартите на либерална демокрация. В последния си доклад ХРУ заключи: „Не само че декларацията за независимост на Косово през февруари не успя да изясни неговия международен правен статут ... тя не донесе и никакви видими подобрения в ситуацията с човешките права.” В доклада се критикува и системата на наказателното правосъдие на страната. (Коха Диторе, Телеграфи, Зери, Експрес - 16/01/09; Кохавижън - 15/01/09)

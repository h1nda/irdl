Бизнес: Косово и Македония подписаха споразумение
					25/03/2011
					Косово и Македония се споразумяха да си сътрудничат в областта на селското стопанство. Още в деловите новини: българската рафинерия „Лукойл” наложи мораториум върху цените на горивата за един месец; в Румъния започна изграждането на най-големия комплекс на производство на електроенергия.
					 
						
Селскостопанските отрасли в Косово и Македония ще получат тласък чрез сътрудничество в сектора. [Ройтерс]
						
						Косово и Македония подписаха меморандум за разбирателство в Скопие в сряда (23 март) за сътрудничество в областта на селското стопанство. Министерствата на земеделието на двете държави се договориха да обменят научна информация и анализи, както и да създадат комисия, която да контролира изпълнението на проектите през следващите пет години. 
						*** 
						Най-голямата българска петролна рафинерия „Лукойл България” реши в сряда (23 март) да наложи едностранен мораториум върху цените на горивата за един месец по силата на споразумение между правителството, търговците на горива и фирмите за превоз на товари. Цените в бензиностанциите на „Лукойл” ще бъдат замразени през периода, но не се предоставя информация за цените в бензиностанциите на другите дистрибутори на гориво. 
						*** 
						„Ибедрола Ренюъбъл” обяви в сряда (23 март), че започва изграждането на най-голямата вятърна електроцентрала в света в румънската част на Добруджа. През първата фаза ще бъде изграден 80-мегаватов парк, който се планира да започне да функционира до края на годината. Компанията съобщи, че произведената от комплекса електроенергия ще задоволи потребностите на около един милион домакинства, като ще намали годишните емисии на въглерод с 1,25 млн. тона. 
						*** 
						
						Турският министър на енергетиката и природните ресурси Танер Йълдъз отхвърли на 23 март критиките на Гърция по отношение на плановете на страната му за изграждане на атомна електроцентрала в южния регион Аккую. Според министъра опасенията на Гърция не са реалистични, тъй като Аккую се намира на около 900 км от Гърция, а в други държави, членки на ЕС, има подобни съоръжения, които се намират само на 500-600 км от Гърция. Йълдъз настоя, че при изграждането на атомната електроцентрала Анкара ще изпълни всички критерии на Международната агенция за атомна енергия. 
						*** 
						Министерството на финансите обяви в сряда (23 март) финансовите и правните консултанти на два големи проекта за концесии. „БНП Париба” и Националната банка на Гърция ще консултират предоставянето на 20-годишна концесия за експлоатацията на Летище "Атина". „Ситигруп” и гръцката „Пиреус Банк” бяха посочени като консултанти за предоставянето на концесия за строителство на територия от 1500 акра, прилежаща към бившето летище.
						*** 
						Централната банка на Албания увеличи основния лихвен процент с 0,25 % до 5,25 %, съобщи в сряда (23 март) управителят на банката Ардиан Фулани. Той обясни, че този ход е бил продиктуван от по-високите цени през февруари, когато инфлацията достигна 4,5 %. 
						
						Различни източници – 18/03/2011-25/03/2011

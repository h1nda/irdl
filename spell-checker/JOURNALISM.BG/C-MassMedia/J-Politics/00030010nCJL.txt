Загреб е загрижен във връзка с обвиненията в участие на хървати в заговор за убийството на боливийския президент
					21/04/2009
					 
						ЗАГРЕБ, Хърватия -- Представители на правителството са загрижени във връзка с обвиненията в участие на двама боливийски граждани от хърватски произход в заговор за убийството на боливийския президент Ево Моралес, съобщиха в понеделник (20 април) местни и сръбски медии. Съобщенията за заговора се появиха в новините в края на миналата седмица, когато Моралес каза, че петима членове на банда от наемници, включително мъже от хърватски произход, са планирали нападения срещу него и няколко други държавни служители. Трима души са загинали в престрелка при опит за разбиване на групата миналата седмица, включително един румънец и един ирландец. Полицията е арестувала боливийския гражданин от хърватски произход Марио Франсиско Тадич заедно с друг мъж от унгарски произход. И двамата са се сражавали в Хърватия по време на конфликта от 1991-1995 г. Местните медии свързват бандата с боливийския опозиционен лидер Бранко Маринкович, който също е от хърватски произход. Боливийските медии описват хърватските имигранти като "обучени терористи", "екстремисти и фашисти". (АКИ, Весник, Блиц - 20/04/09)

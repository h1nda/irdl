Дипломатически дневник: Хърватският президент Месич е на посещение в Монголия и Китай
					05/08/2008
					Хърватският президент пристигна в Монголия в събота, за да обсъди двустранните отношения. Още в дипломатическите новини от седмицата: кралят на Бахрейн Хамад бин Иса ал Халифа е в Турция; сръбският външен министър Вук Йеремич е в Египет.
					 
						
Стипе Месич. [Гети Имиджис]
						
						Хърватският президент Стипе Месич пристигна в събота (2 август) на официално посещение в Монголия по покана на монголския си колега Намбарин Енхбаяр. Двамата обсъдиха двустранните и най-вече икономическите отношения. Месич, който се срещна също с премиера Санжин Баяр и председателя на парламента Данзан Лундеежанцан. След това той ще пътува за провинция Ляонин в Североизточен Китай и ще бъде в Пекин за откриването на Летните олимпийски игри в петък. 
						*** 
						Кралят на Бахрейн Хамад бин Иса ал Халифа привършва във вторник (5 август) двудневното си посещение в Турция. Първият държавен глава от Бахрейн, който посещава Турция, се срещна с президента Абдула Гюл и премиера Реджеп Тайип Ердоган в понеделник, като подписа съвместна декларация за двустранно сътрудничество. Във вторник той има среща с началника на генералния щаб генерал Яшар Буюканът. 
						*** 
						
						Гръцкият министър на културата Михалис Лиапис пристигна в Пекин в петък (1 август), за да присъства на спортни и културни събития в чест на Годината на гръцката култура в Китай и церемонията по откриването на Летните олимпийски игри. В четвъртък той ще се срещне с Лиу Чи, ръководител на организационния комитет на игрите. 
						*** 
						
						Сръбският външен министър Вук Йеремич пристигна в понеделник (4 август) на официално посещение в Египет, за да се срещне с колегата си Ахмед Абул Гейт и други високопоставени лица. На неотдавнашна министерска конференция за Движението на необвързаните страни в Техеран Йеремич призова членовете на организацията да подкрепят искането на Сърбия Международният съд да определи дали едностранната декларация на Косово за независимост е в съответствие с международните закони. 
						*** 
						
						Турският премиер Реджеп Тайип Ердоган ще се срещне във вторник (5 август) със сирийския президент Башар Асад в егейския курорт Бодрум в Южна Турция, обявиха турски официални източници. Очаква се двамата да обсъдят непреките мирни преговори между Сирия и Израел с посредничеството на Турция и ядрената програма на Иран. След срещата си със Асад Ердоган ще се отправи към провинция Анталия, където бушуваха големи горски пожари. 
						
						(Различни източници 29/07/08 - 05/08/08)

Мартенските избори са ключови за Македония 
					14/01/2009
					Предстоящите местни и президентски избори в Македония биха могли да имат значителни последици за перспективите на страната за членство в ЕС.
					От Марина Стояновска за Southeast European Times от Скопие -- 14/01/09
 
					 
						
Избирателната активност на мартенските избори ще трябва да достигне само 40 %, според новия закон. [Архив]
						С покачването на температурите напролет ще се разгорещят и политическите битки в Македония. Избирателите ще се явят пред урните на 22 март, за да изберат нов президент, както и кметове и общински съвети. Правителството обяви в събота (10 януари) датата на местните и президентските избори. 
						"Тези избори са много важни за нас, гражданите,” каза след съобщението председателят на парламента Трайко Веляновски. „Избори по най-високите европейски стандарти, честни и демократични, са от най-голяма важност за бъдещото ни включване в ЕС.”
						На този кръг от избори ще има значителна промяна в изискването за избирателна активност. В миналото най-малко 50 % от избирателите трябваше да гласуват, за да бъдат резултатите валидни. Този процент сега е паднал на 40 %.
						Парламентът одобри промяната в петък. Той одобри също така изискване кандидатите да представят нотариално заверена декларация пред Комисията за лустрация, че той или тя никога не са сътрудничили на тайната полиция на бившия комунистически режим.
						Засега политическите партии държат своите кандидатски листи в тайна. Както управляващата ВМРО-ДПМНЕ, така и основната опозиционна СДСМ оповестиха кандидатите си за кметове само в районите, където са уверени в победата си. 
						ВМРО-ДПМНЕ заяви, че в Битоля и Прилеп кметските й кандидати ще бъдат настоящите кметове Марян Ристески и Владимир Талевски. СДСМ обяви, че настоящите й кметове в Струмица, Охрид и Куманово – съответно Зоран Заев, Александър Петревски и Зоран Дамяновски – ще се кандидатират отново.
						Що се отнася до президентската надпревара, бившият вътрешен министър Любе Бошковски бе първият, обявил кандидатурата си. Бошковски прекара над три години в затвора в Хага във връзка с полицейската акция през 2001 г. в етническо албанско село, в резултат на която загинаха седем души. Прокурорите обжалват оправдателната му присъда, произнесена от съда на ООН.
						Най-популярен обаче е бившият външен министър Сърджан Керим. Във вторник СДСМ представи Керим като кандидат, който може да получи подкрепата и на двете партии. 
						"Предлагаме на ВМРО-ДПМНЕ и на председателя на партията Никола Груевски двете най-големи партии в страната да застанат зад един общ непартиен кандидат за следващ държавен глава,” каза лидерът на СДСМ Зоран Заев. Смятаме, че ... Керим е най-подходящият човек за този пост." 
						Изборите са решаващи за шансовете на Македония да се присъедини към ЕС. Брюксел даде ясно да се разбере, че иска да види честни и демократични избори, за разлика от миналогодишните юнски парламентарни избори, които бяха помрачени от насилие и изборни измами. Според премиера Никола Груевски правителството е приело план за мартенските избори за предотвратяване на всякакви подобни инциденти.

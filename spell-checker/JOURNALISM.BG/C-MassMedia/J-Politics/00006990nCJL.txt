Премиерът на Сърбия Живкович заявява, че не се планират предсрочни парламентарни избори
19/05/2003
 
БЕЛГРАД, Сърбия-Черна Гора -- Периодът не е подходящ за провеждане на предсрочни парламентарни избори, каза в неделя (18 май) премиерът на Сърбия Зоран Живкович. Той посочи, че като се има предвид подкрепата за правителството в парламента, то ще продължи да работи докато изтече редовният му мандат в края на следващата година. Той добави, че няколко условия трябва да бъдат налице преди дори да се обмисля възможността за предсрочни парламентарни избори. Според него те включват приемане на нова конституция на Сърбия, промени в избирателния закон и споразумение за изготвяне на единен регистрационен списък на избирателите.
В други новини, генерал Благое Граховац, съветник на сръбско-черногорския президент Светозар Марович, предложи в неделя създаването на съвместен балкански батальон. Той лансира идеята натовски офицери да поемат централна роля при командването на "обща отбранителна система".
Междувременно премиерът на Република Сръбска Драган Микеревич ще направи посещение в Белград в понеделник. Той ще се срещне с представители на правителството и деловите среди. (Танюг, Бета, Б92, ФоНет, ФЕНА - 18/05/03)

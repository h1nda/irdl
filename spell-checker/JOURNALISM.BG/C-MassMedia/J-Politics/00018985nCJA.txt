Споразумение либерализира търговията между Македония и Сърбия
					20/06/2006
					Със споразумението за свободна търговия, което влезе в сила от 1 юни, Македония и Сърбия премахнаха търговските бариери и създадоха т. нар. от някои "единен пазар".
					От Зоран Николовски за Southeast European Times от Скопие – 20/06/06
 
					 
						
"Всяко споразумение за свободна търговия може само да допринесе за засилване на регионалното сътрудничество и очакваме от това само положителни резултати," каза македонският министър на икономиката Фатмир Бесими. [Правителство на Македония]
						По силата на споразумение за свободна търговия, което влезе в сила в началото на месеца, македонските и сръбските компании сега търгуват и си сътрудничат на един напълно либерализиран пазар. Споразумението води до премахване на такива пречки пред търговията, като мита и квоти. 
						Първоначално споразумението бе подписано през октомври 2005 г. от македонския министър на икономиката Фатмир Бесими и колегата му от бившата съюзна държава Сърбия и Черна гора, Предраг Иванович, и влезе в сила на 1 юни. То бе поето от Сърбия, която е правоприемник на вече несъществуващата съюзна държава. 
						Според експерти споразумението ще е от полза на потребителите в двете страни, като им предоставя по-евтини продукти и подобри конкурентоспособността и помогне за привличането на чужди инвеститори, които сега ще могат да оперират на "единен пазар", както го определят някои анализатори. 
						"Както нашите, така и вашите производители ще могат да докажат себе си и да се конкурират със своите цени и качество на новия общ пазар," каза Иванович на церемонията по подписване на споразумението. "Това ще е от полза и за нашата, и за вашата икономика, тъй като те се нуждаят от по-добра конкурентоспособност." 
						Македонският му колега каза, че е направена важна стъпка към пълна либерализация на балканския пазар. "Всяко споразумение за свободна търговия може само да допринесе за засилване на регионалното сътрудничество и очакваме от това само положителни резултати," каза Бесими. 
						Смята се, че Сърбия има предимство в областта на млечните продукти и производството на пшеница, докато Македония е по-конкурентоспособна в производството на ранни зеленчуци. Потребителите и в двете страни ще се радват на по-евтини продукти. 
						В Македония на споразумението се противопоставиха главно производителите на хранителни стоки, които смятат, че са поставени в по-неизгодно положение, тъй като сръбските им конкуренти получават държавни субсидии. 
						Сръбските млекопреработвателни предприятия получават държавни субсидии за износ, които достигат до 20 % от цената. Това се допълва и от мерки за стимулиране на производството, които стигат средно до 10 % от производствената цена. Македонските производители на млечни продукти лобират за равни условия. 
						Сърбия е един от най-важните търговски партньори на Македония. Само през 2004 г. търговията между двете страни е била за 346,6 млн. евро. Търговията през първите осем месеца на 2005 г. е била с 20 % по-висока, съобщава икономическото министерство. 
						Не се очакват сериозни трусове на пазара, тъй като около 97 % от търговията беше либерализирана със споразумение от 1996 г. Македония защити селскостопанските си продукти с мита, както направи и Сърбия и Черна гора за черната си металургия. Новото споразумение включва и защитни механизми, като например временно спиране на вноса, ако настъпи значителен дисбаланс. 
						Комитет, който включва представители на двете страни, отговаря за въвеждането на мерки в такива случаи.

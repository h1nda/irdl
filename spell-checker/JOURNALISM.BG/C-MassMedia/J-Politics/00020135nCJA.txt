Атмосфера на скептицизъм съпровожда изборите в БиХ
					02/10/2006
					Босненци са разочаровани от политическия живот в страната и се съмняват, че сегашните политици ще могат да го променят, смятат наблюдатели.
					Анализ на Антонио Пърленда за Southeast European Times от Сараево – 02/10/06
 
					 
						
Милорад Додик. [Гети Имиджис]
						В неделя (1 октомври) босненци гласуваха след определено напрегната кампания, в която имаше и националистическа риторика. В същото време наблюдатели смятат, че изборите едва ли ще разсеят разочарованието от политическия живот в страната. 
						"Скептично настроен съм, защото избирателите нямат възможност за качествен избор," казва историкът Иван Ловренович. "Нашите политически партии нямат политически програми, а разчитат на демагогия в отношенията си с избирателите. Затова през следващите четири години очаквам статуквото в БиХ да се запази." 
						Сенад Авдич, главен редактор на сараевския седмичник "Слободна Босня", прави подобна оценка. "За да се промени нещо в БиХ, ни трябват различни партии на политическата сцена. Но такива партии, с нови идеи, не се виждат." 
						Изследователи от Института за интердисциплинарни изследвания, базирана в Сараево неправителствена организация, са установили, че през тази кампания политиците са използвали средно 1,5 % от предизборните си речи за конкретни въпроси. Останалото време е било посветено на често подбудителска риторика. 
						Най-често даваният пример е с босненските сръбски политици - водени от премиера на Република Сръбска Милорад Додик - които са заплашвали да организират референдум в автономната област за отцепване от БиХ по примера на наскоро станалата независима Черна гора. 
						Националистическата риторика "определено не помага за издигане на положителния имидж на БиХ сред международната общност," казва американският дипломат Рафи Грегориън, който скоро ще заеме поста на главен международен посредник за окръг Бръчко в северозападната част на страната. 
						Нарастващата сила на Додик и неговата партия СНСД вероятно са най-важният резултат от изборите, смятат политолози. 
						"Това в крайна сметка означава бягство на популистката партия от сянката на хардлайнерската СДП," казва Нержук Чурак, политолог от Сараевския университет. Но, добавя той, това не доведе до промяна в политическия живот в БиХ, тъй като партията на Додик също набляга на националистически теми. 
						Наистина, казва Чурак, "СНСД постига успех, защото разчита на етнонационалистическия модел." 
						Наблюдателите следят и избирателната активност, особено сред младежта. По време на изборите през 2002 г. гласуваха едва 46,8 % от избирателите. Раздразнението и апатията могат да понижат или повишат този процент. 
						"Апатията сред гражданите достигна максимални концентрации. Налице е гняв сред мнозинството от населението. Очаквам повече млади хора на тези избори," каза Чурак.

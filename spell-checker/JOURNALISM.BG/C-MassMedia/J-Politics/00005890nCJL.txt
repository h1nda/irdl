Джинджич изпраща писма на президентите на САЩ и Русия
05/02/2003
 
БЕЛГРАД, Сърбия и Черна гора -- Сръбският премиер Зоран Джинджич е изпратил писма на президентите Джордж Буш и Владимир Путин във връзка с въпроса за Косово, съобщиха местни медии във вторник (4 февруари). Текстовете на писмата не са публикувани, но по общо убеждение министър-председателят продължава с опитите си да постигне решение на проблема за окончателния статут на провинцията възможно най-скоро. Миналата седмица Джинджич поиска позволение за изпращането на 1 000 военнослужещи в Косово, но администрацията на ООН отхвърли молбата му.
Междувременно, депутат от Прищина е предложил да бъде проведено гласуване за независимостта на Косово в парламента на провинцията. Реакцията на администрацията на ООН се очаква в четвъртък, когато ръководителят на ЮНМИК Михаел Щайнер трябва да говори пред Съвета за сигурност. (АП, АФП, Радио 21 - 04/02/03)

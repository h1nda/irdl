В България отново текат преговори за коалиция
					02/08/2005
					След като българските социалисти не съумяха да сформират правителство, втората по броя на гласовете партия след изборите на 25 юни, Национално движение "Симеон Втори", опитва да го стори на свой ред.
					От Светла Димитрова за Southeast European Times от София – 02/08/05
 
					 
						
"При създалата се ситуация ... нашият мандат бе изчерпан," каза Сергей Станишев, лидер на Българската социалистическа партия. [AФП]
						Национално движение "Симеон Втори" (НДСВ), втората по броя на получените гласове партия след юнските избори, започна в понеделник (1 август) консултации за сформиране на ново правителство след провала на Българската социалистическа партия (БСП) да спечели подкрепа за предложения от нея кабинет. Понастоящем текат преговори с представители на БСП, Българския народен съюз (БНС) и Демократи за силна България (ДСБ). 
						Това е последният опит за намиране на изход от политическата криза, предизвикана от некатегоричния резултат от парламентарните избори, и за сформиране на ново правителство, чиято основна задача ще бъде да води страната към планираното за 2007 г. членство в ЕС. България е изправена пред вероятността насрочената дата за влизане в съюза да бъде отложена с една година, ако ЕС реши, че не са били изпълнени всички условия. Официални представители в Брюксел дадоха да се разбере, че дългите следизборни препирни не облекчават положението. 
						 "Всеки ден е от значение за подготовката и реформите, необходими за присъединяването," заяви говорителят на Европейската комисия Амадеу Тардио, след като в четвъртък парламентът отхвърли предложения от БСП кабинет. 
						Със своите 31 %, получени на изборите на 25 юни, БСП е партията с най-голям брой гласове, остатъкът от които се оказа раздробен между рекорден брой парламентарни партии. След продължилите седмици политически пазарлъци, в т. ч. и с НДСВ, партията предложи коалиционен кабинет с Движението за права и свободи (ДПС), третата по големина парламентарна сила. 
						Водената от БСП "Коалиция за България" спечели 82 места в 240-местния парламент, а главно етническата турска партия ДПС - 34 места, с което общия брой на законодателите, подкрепящи предложеното правителство, достигна 116. 
						След разгорещени дебати в сряда законодателите гласуваха със 120 на 119 гласа за избора на Сергей Станишев за премиер. Но при второто гласуване в ранните часове на четвъртък предложения кабинет бе отхвърлен.
						"При създалата се ситуация ... нашият мандат е изчерпан," каза Станишев след гласуването. Сега ще бъде предоставен нов мандат на партията, основана и ръководена от премиера в оставка Симеон Сакскобургготски. Разногласията по въпроса кой да заеме най-високия пост - Сакскобургготски или Станишев, се оказаха един от неразрешимите проблеми в преговорите между БСП и НДСВ. 
						Според заместник-председателя на НДСВ Пламен Панайотов обаче неговата партия е отворена за възможността Сергей Станишев да стане премиер, при условие че бъде сформиран специален коалиционен съвет, включващ лидерите на всички коалиционни партньори, който да взема решения по стратегически въпроси.
						В понеделник официални представители на БНС потвърдиха, че са готови да подкрепят кабинет на НДСВ, дори и ако в него участва БСП. Но Веселин Методиев, заместник-председател на ДСБ, заяви, че неговата партия няма да участва в правителство с участието на социалистите, които са политически наследници на Комунистическата партия. НДСВ има 53 места в парламента, така че дори и да сформира коалиционен кабинет само с БСП, ще има обикновено мнозинство от 135 места. 
						Станишев и БСП обаче сигнализираха, че може да предпочетат алтернативен изход - нови избори. Ако НДСВ не съумее да сформира кабинет в седемдневния срок, предвиден по закон, президентът Георги Първанов може да възложи на която и да е от останалите шест парламентарно представени партии да се опита да го направи. Ако никоя от тях не успее, страната ще трябва да проведе нови избори нещо, което според проучванията повечето българи не одобряват. Подобен сценарий лесно може да разклати шансовете на страната за присъединяване към ЕС през януари 2007 г. 
						След неуспеха на БСП да сформира кабинет Европейската комисия изрази надежда, че възможно най-скоро ще бъде съставено "силно и стабилно правителство", което да продължи подготовката за членство в ЕС и да осъществи важните реформи.

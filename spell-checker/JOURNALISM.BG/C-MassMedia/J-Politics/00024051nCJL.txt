Политиците в БиХ постигнаха споразумение за реформата в полицията
					30/09/2007
					 
						САРАЕВО, Босна и Херцеговина (БиХ) -- Високопоставени сръбски и мюсюлмански политици в БиХ постигнаха споразумение в последната минута в петък (28 септември) за извършване на реформа на разделените полицейски сили в страната. ЕС бе поставил като краен срок за приключване на преговорите края на септември и отказа да подпише Споразумението за стабилизация и асоцииране (ССА) с БиХ, докато не бъде финализирано споразумението. 
						"Това споразумение не дава отговори на всички въпроси, но ние искаме реформа в полицията и, разбира се, искаме да реформираме БиХ", заяви босненският лидер Харис Силайджич. Премиерът на Република Сръбска Милорад Додик заяви, че интеграцията в ЕС е обща цел на всички в страната. Той добави, че споразумението от петък няма да доведе до премахване на полицията на РС, а ще я интегрира в полицейските структури на БиХ.
						Събщава се, че споразумението Додик-Силайджич се основава на предложение на Върховния представител Мирослав Лайчак. От неговия офис потвърдиха, че са получили споразумението, както и че институциите на ЕС сега ще го прегледат, за да решат дали трите ключови принципи, поставени от Брюксел, са изпълнени. (Дневни Аваз - 29/09/07; МИА, РТРС, Фена, Уебсайт на СВП, Независне Новине, РТРС, СРНА, Б92, Ройтерс - 28/09/07)

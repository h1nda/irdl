Сърбия финализира преговорите с МВФ и планира да повиши заплатите в публичния сектор 
					01/09/2010
					 
						БЕЛГРАД, Сърбия -- Правителството е постигнало договореност с МВФ да бъдат размразени заплатите в публичния сектор и пенсиите, считано от януари. Заплатите в публичния сектор ще бъдат повишавани на три пъти през 2011 г., потвърди във вторник (31 август) финансовият министър Диана Драгутинович след официалната визита на екип на МВФ, който извърши петия преглед на стендбай споразумението със Сърбия на стойност 2,9 милиарда евро. Първото увеличение ще бъде през януари, когато заплатите в публичния сектор ще бъдат индексирани спрямо шестмесечната инфлация, или с малко по-малко от 3 %. През април те ще бъдат увеличени с тримесечната инфлация и половината от ръста на БВП към това време. През октомври заплатите в публичния сектор отново ще бъдат коригирани спрямо шестмесечната инфлация. Междувременно до 20 септември парламентът трябва да приеме закона за фискалната отговорност, който ще наложи строги лимити на разходите на правителството. Сърбия замрази заплатите в публичния сектор и пенсиите за най-малко две години поради ангажиментите, поети към МВФ. Някои членове на правителството обаче призоваваха за повишения с оглед на подобреното изпълнение на бюджета. (Бета, РТС, Танюг, Б92 - 31/08/10)

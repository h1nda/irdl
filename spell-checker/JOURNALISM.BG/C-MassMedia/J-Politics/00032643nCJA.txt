ЕС се съгласи да въведе в действие търговското споразумение със Сърбия
					08/12/2009
					Министрите от ЕС дадоха зелена светлина на временното търговско споразумение със Сърбия след положителната оценка на главния прокурор на Хагския трибунал Серж Брамерц.
					От Игор Йованович за Southeast European Times от Белград -- 08/12/09
 
					 
						
Сръбският президент Борис Тадич приветства решението на ЕС и каза, че то дава възможност на Сърбия да подаде своето заявление за членство. [Гети Имиджис]
						ЕС ще започне да прилага временното търговско споразумение със Сърбия от следващия месец, след като Съветът на министрите обяви в понеделник (7 декември), че властите в Белград сътрудничат на Хагския трибунал и осъществяват ключови проевропейски реформи. 
						Сръбското правителство едностранно прилага споразумението от миналия януари като демонстрация на ангажимента си към евроинтеграцията. 
						Сърбия подписа временното търговско споразумение и Споразумението за стабилизация и асоцииране (ССА) през април 2008 г., но споразуменията бяха незабавно замразени, тъй като Съюзът заяви, че Белград не оказва достатъчно сътрудничество на Хага. След арестуването на обвиняемия Радован Караджич през юли същата година обаче всички членки на ЕС освен Холандия бяха за размразяване на споразуменията със Сърбия. 
						Холандия се съгласи да започне прилагането на временното търговско споразумение, след като главният прокурор на Хагския трибунал, Серж Брамерц, заяви пред Съвета за сигурност на ООН на 3 декември, че е удовлетворен от сътрудничеството на сръбските власти. 
						По време на среща на външните министри от ЕС Брамерц заяви, че "сръбските власти са направили и правят всичко възможно" да сътрудничат. Съветът на министрите обаче реши да продължи натиска върху Сърбия, така че страната да продължи да работи с Хага и да предаде на Трибунала двамата оставащи на свобода обвиняеми, Ратко Младич и Горан Хаджич. 
						Външните министри от ЕС се договориха да върнат отново на масата за дискусии въпроса за ратифицирането на ССА със Сърбия следващия юни. 
						"Както анулирането на визите, така и размразяването на временното търговско споразумение показват, че ние сме страна с по-високо доверие в Европа и света, страна, разглеждана от международните инвеститори като по-безопасна дестинация за влагане на капиталите им и разкриване на нови работни места," каза сръбският президент Борис Тадич. 
						Той каза още, че правителството ще изчака подходящия момент да подаде заявление за членство в ЕС, защото страната му не иска да рискува отказ от Брюксел. 
						Бившият директор на сръбската Служба за интеграция в ЕС, Таня Мишчевич, заяви, че размразяването на споразумението е много важно, защото показва, че ЕС "приема Сърбия като партньор и я препоръчва на другите за сътрудничество". 
						Сръбски икономисти твърдят, че страната няма да се облагодетелства от споразумението незабавно.

Парламентарна комисия одобри пакет от законопроекти за реформа в полицията на БиХ
					19/02/2008
					 
						САРАЕВО, Босна и Херцеговина (БиХ) -- В понеделник (18 февруари) законодателната комисия на Камарата на представителите на БиХ одобри дългоочаквания пакет от законопроекти за реформи в полицията и го внесе в парламента за обсъждане. Комисията заключи, че законопроектите за Дирекцията за координация на полицейските органи и агенции, както и тези за независимите и контролните органи в структурата на полицията на БиХ напълно съответстват на конституцията на БиХ. Реформата в полицията и преструктурирането й остават ключово условие за подписването на Споразумение за стабилизация и асоцииране с ЕС, което е възможно да стане през юли. 
						Най-голямата партия на бошнаците - Партията за демократично действие - и главната опозиционна партия в Република Сръбска - Сръбската демократическа партия - все още имат резерви относно проекта. Независимо от това обаче върховният представител Мирослав Лайчак каза миналата седмица, че е уверен, че проектът ще оцелее след преминаването през парламента на държавно ниво с подкрепата на пет други партии от управляващата коалиция и на някои от опозиционните партии. (Независне Новине - 19/02/08; РТРС, НТВ Хаят - 18/02/08)

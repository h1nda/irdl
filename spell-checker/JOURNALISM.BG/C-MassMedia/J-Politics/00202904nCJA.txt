Скандал, излъчен по телевизията, задълбочи разделението преди гръцките избори
					15/06/2012
					Физическа разправа с политически опоненти от страна на говорител на "Златна зора" по време на излъчван по телевизията дебат повдигна въпроса за популярността на крайнодесните на предстоящите избори в Гърция.
					ОТ Х. К. Цанис за Southeast European Times от Атина -- 15/06/12
 
					 
						
Говорителят на крайнодясната партия "Златна зора" Илиас Касидиарис излиза от съда в Атина. [Ройтерс]
						Политическата поляризация в Гърция достигна ново дъно, когато говорителят на ултранационалистическата партия „Хриси Авги” ("Златна зора") Илиас Касидиарис нападна две политически опонентки в предаван на живо дебат по телевизията миналата седмица, повдигайки въпроса дали инцидентът ще накърни, или ще повиши шансовете на "Златна зора" в изборния ден, неделя (17 юни). 
						Касидиарис лисна чаша вода върху едната си опонентка и удари шамари на друга по време на сутрешно предаване по частната телевизия АНТ1 в отговор на критики срещу "Златна зора", в резултат на което публичното внимание се измести върху неговата партия. 
						Противниците й определят "Златна зора" като неонацистка и откровено фашистка партия, докато членовете й отхвърлят тези определения, наричайки себе си "патриотично движение." Някои анализатори казват, че инцидентът с Касидиарис - записът на който се разпространи бързо в интернет - може да помогне на партията да спечели още гласове на изборите в неделя. 
						"Чувал съм много - всъщност млади хора - да казват преди [първия кръг на] изборите на 6 май, че ще гласуват за "Хриси Авги", тъй че най-после някой да отиде в парламента да набие тези политици," писа във всекидневника "Катимерини" един от гръцките водещи журналисти, Пасхос Мандравелис. 
						Друг известен журналист, Янис Претентерис, писа във всекидневника "Та Неа", че вината трябва да се хвърли върху онези близо половин милион избиратели, които подкрепиха "Златна зора". 
						Те съставляват 7 % от гласовете, които партията събра на завършилите без ясен победител избори на 6 май, които се равняват на 21 депутата в 300-местния парламент. 
						Самият Касидиарис с лекота спечели място - получавайки над 15 000 гласа в своя избирателен район в окръг Атина. 
						
Илиас Касидиарис (вторият отляво), говорител на крайнодясната партия "Златна зора", удря шамар на заместник-председателката на Комунистическата партия Лиана Канели по време на излъчен по телевизията дебат на 7 юни. [Ройтерс]
						За разлика от този резултат, на изборите през октомври 2009 г. "Златна зора" получи по-малко от 1 % на общите избори. 
						Това е по вина на онези, които легитимираха всички тези Касидиарисовци с тяхното крайно [поведение], истерии и глупости срещу нашата демократична политическа система: на всички, които в неблагоразумието или отчаянието си мислеха или викаха "да изгори парламентът", " каза Претентерис. 
						Претентерис разкритикува още избирателите, които в своето желание да се опълчат срещу т.нар. от тях "Четвърти райх в чужбина" - имайки предвид "Тройката" МВФ-ЕЦБ-ЕК - не забелязват един Трети райх, който марширува пред очите им у дома. 
						Липсата на окончателен отговор относно популярността на "Златна зора" се дължи на закон, който не позволява публикуването на социологически проучвания две седмици преди избори, законодателство, което остро се иронизира от фирмите за проучвания и много от медиите. 
						Повечето анкетьори са съгласни, че дебютът на партията на централната политическа сцена е бил предизвикан от кипящия обществен гняв от продължилите две години и половина мерки за строги икономии и от усещането за хлабава имиграционна политика, чрез която много хора от Третия свят са влезли в Гърция. 
						Касидиарис и "Златна зора" продължават да използват светлината на прожекторите за печелене на политическо предимство. Касидиарис заведе дело срещу двете политически опонентки, с които влезе в стълкновение по телевизията, за това, че уж са го нападнали и са му нанесли обиди. 
						По-рано той избягна 48-часовия срок за незабавен съдебен процес in flagrante delicto (при залавяне на местопрестъплението), след като атински прокурор нареди той да бъде арестуван по обвинения във физическо насилие, и сега очаква да бъде насрочена бъдеща дата за съдебно дело след официално повдигане на обвинения. 
					
				
			
					 
					
 
 

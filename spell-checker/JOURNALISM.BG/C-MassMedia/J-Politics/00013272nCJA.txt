Хърватският президент Месич спечели втори президентски мандат 
					17/01/2005
					Хърватският президент Стипе Месич бе преизбран за втори петгодишен мандат след като спечели внушителна победа над кандидата на управляващата партия на втория тур в неделя. 
					(ХИНА, ФТ, Гардиън, Ню Йорк Таймз, Би Би Си - 17/01/05; АП, Ройтърс, АФП, Си Ен Ен, Гласът на Америка - 16/01/05)
 
					 
						
Хърватският президент Стипе Месич вдига тост след съкрушителната победа над своя опонент от управляващата консервативна партия по време на втория тур на изборите в неделя (16 януари). [AФП]
						Хърватският президент Стиеп Месич спечели втори петгодишен мандат, след като победи кандидата на управляващата консервативна Хърватска демократична общност (ХДО) Ядранка Косор на балотажа в неделя (16 януари). 
						Предварителните резултати от Държваната избирателна комисия от понеделник сутринта сочат, че сегашният президент е спечелил 66 % от гласовете срещу 34 % за Косор. Според хърватската информационна агенция ХИНА около 51 % от 4,4 млн. имащи право на глас са се явили пред урните. 
						След като избирателната комисия потвърди победата, Месич благодари на своите привърженици и обеща да отведе нацията в ЕС. 
						"Искам да благодаря на всички, които гласуваха за мен, както и на онези, които просто упражниха правото си на глас. Гордея се с демокрацията в Хърватия, " заяви президентът в обръщение към нацията в понеделник сутринта. "Днес Хърватия направи голяма крачка към Европа и сега трябва да сме единни, тъй като се нуждаем от национален консенсус, за да изпълним своите задачи," допълни той. 
						70-годишният Месич бе избран за пръв път на поста президент през февруари 2000 г., наследявайки покойния националистически президент от ХДО Франьо Туджман. Негова е заслугата за извеждане на Хърватия от международната изолация след конфликта от периода 1991-1995 г. и за стимулиране на демократичните реформи по време на първия му мандат, когато неговата страна получи официален статут на кандидат за членство в ЕС. 
						Предвижда се Хърватия да започне предприсъединителни преговори с Брюксел през март, като се очаква страната да влезе в ЕС през 2009 г., последната година от втория мандат на Месич. 
						Прозападният реформатор Месич, бивш хърватски премиер и последен президент на бивша Югославия през 1991 г., постигна изборната победа с подкрепата на основните опозиционни партии в страната. 
						"Има различни партии и мнения, но стратегическите цели трябва да бъдат еднакви," заяви президентът след като спечели вота в неделя. "Призивът ми към вас е следният: нека се отправим заедно към една справедлива и модерна Хърватия, " добави той. 
						Косор, която заема поста вицепремиер, призна загубата си преди избирателната комисия да обяви резултатите и поздрави Месич с победата. Тя благодари освен това на премиера Иво Санадер за неговата подкрепа. 
						"Благодаря на премиера Санадер, че имаше смелостта да лансира жена за кандидат на най-голямата и традиционна партия на Хърватия," изтъкна тя в неделя вечерта в реч пред свои привърженици в централата на ХДО в Загреб. "Горда съм, че поддържах високо ниво на диалога по време на своята кампания. Не съм казала нито една лоша дума за моите опоненти." 
						На свой ред Санадер благодари на всички, които гласуваха за Косор, определяйки резултатите като индикация за силната подкрепа за ХДО.
						"Тези резултати показват единствено, че ХДО е най-силната политическа партия в Хърватия, "цитира ХИНА думите на Санадер. Той характеризира Косор като най-успешната жена политик от независимостта на Хърватия до днес, като човек, който се е оказал способен да се изправи срещу силен опонент като Месич. 
						
						"Хората не искаха една партия да контролира всички лостове на властта," коментира пред Ройтърс политическият анализатор Желико Търканец. "Те искаха държавен глава, който да служи като коректив. Освен това той ще бъде приет добре в Европа."

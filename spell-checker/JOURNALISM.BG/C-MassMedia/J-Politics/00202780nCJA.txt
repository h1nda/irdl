Гръцките гласоподаватели наказаха управляващите партии заради мерките за строги икономии
					07/05/2012
					Шансовете за нова коалиция са малки и вероятността за нови избори нараства.
					От Анди Дабилис за Southeast European Times от Атина -- 07/05/12
 
					 
						
Основният борсов индекс падна драстично в ранните часове на търговията в понеделник (7 май), след като в неделя основните партии в страната не успяха да спечелят достатъчно гласове, за да сформират управляваща коалиция. [Ройтерс]
						Разгневени от орязването на заплатите, повишаването на данъците и намалените пенсии, поискани от международните кредитори в замяна на спасителния заем от 239 млрд. евро, който да съживи рухналата икономика, гръцките гласоподаватели отговориха с остро неодобрение на двете управляващи партии, които доминираха на политическата сцена четири десетилетия. 
						Седем партии са си осигурили места в 300-местния парламент на изборите в неделя (6 май), спечелени от консерваторите от "Нова демокрация", но с едва 18,88 % от гласовете. Техният сериозен опонент, социалистите от ПАСОК, се сринаха до третото място със само 13,1 % от гласовете, което е сериозен спад от спечелените от партията през 2009 г. 44 %. 
						Дори с 50-те допълнителни места, дадени на "Нова демокрация" заради първото й място, двете основни партии спечелиха едва 149 места, с които не могат да създадат нова коалиция. Това предизвика вълна от несигурност дали може да бъде формирано ново правителство и дали Гърция ще се придържа към мерките за строги икономии, за които настоява "Тройката" ЕС-МВФ-ЕЦБ, или страната ще фалира или пък ще бъде принудена да излезе от еврозоната. 
						Германският финансов министър Волфганг Шойбле, чиято страна отпуска голяма част от спасителния заем, предупреди преди изборите, че ако новото правителство на Гърция не спази обещанията си, страната ще си "понесе последствията." 
						Въпреки нарастващия гняв резултатите изненадаха много хора. "Повечето хора и политически лидери са шокирани в момента", заяви за SETimes Антонис Клапсис, ръководител на проучванията в Института за демокрация "Константинос Караманлис". "Този гняв беше срещу строгите икономии", каза той. 
						Също както в другата еврочленка Франция, където гласоподавателите свалиха от поста Никола Саркози в неделя заради мерките за строги икономии, разгневените гърци си отмъстиха на традиционните управляващи, търсейки нови държавни лидери другаде. 
						Крайнолявата партия СИРИЗА, ръководена от 38-годишния Алексис Ципрас, бивш лидер на Комунистическата младеж, изненада много хора със спечеленото убедително второ място с 16,7 %. "След две години варварство демокрацията се завръща у дома", каза Ципрас. 
						Това включва неонацистката партия "Златна зора" - която иска всички имигранти да бъдат изгонени от страната - която се изстреля от 0,29 % от гласовете преди две години до шесто място с близо 7 % в неделя. Самозваните фашисти ще имат 21 места в парламента. 
						Новата Партия на независимите гърци, сформирана от отхвърления от "Нова демокрация" Панос Каменос, която е против строгите икономии, взе четвърто място с 10,5 % от гласовете. Комунистите са пети с 8,47 %, а Демократичната левица е седма с 6,1 %. 
						Дясната партия ЛАОС, която за кратко беше в коалицията, плати за това, като не успя да премине прага от 3 %, необходим за влизане в парламента. 
						"Хората изразиха ясно и на висок глас чувствата си против строгите икономии", каза за SETimes Алекс Афуксенидис, научен сътрудник в Института по политическа социология към Националния център за социални изследвания в Атина. "Резултатът показва голяма промяна в гръцката политика, като ПАСОК, която управляваше почти непрекъснато от 1981 г. насам, е в пълен безпорядък. Очаквайте нови избори след около месец." 
						Лидерът на "Нова демокрация" Антонис Самарас - който се противопостави на строгите икономии, когато бившият лидер на ПАСОК Георгиос Папандреу беше министър-председател, преди да подаде оставка преди шест месеца - разполага с три дни да сформира правителство, но е поставен почти в безизходица. 
						"Разбирам гнева на хората, но нашата партия няма да остави Гърция без управление", заяви Самарас. Сега той подкрепя строгите икономии, но заяви, че иска да предоговори условията, въпреки че "Тройката" предупреди, че всеки опит за претупване на реформите би довел до спиране на втория спасителен заем от 139 млрд. евро. Гърция оцелява благодарение на първия отпуснат спасителен заем от 109 млрд. евро. 
						Самарас заяви, че ще се опита да намери партньор, с когото да формират проевропейско правителство, но Ципрас е антикапиталист и яростен противник на строгите икономии. 
						Избирателният закон на Гърция гласи, че в случай на парламент без абсолютно мнозинство първата партия разполага с три дни да сформира правителство, следвана от втората и третата. Ако не може да бъде сформирано правителство, Гърция може да изпадне в още по-голям политически хаос и ще трябва да се проведат нови избори. 
						Гръцките медии вече спекулират, че 17 юни е датата на новите избори. 
						Самарас заяви, че ще се опита да сформира "правителство за национално спасение", за да задържи страната в еврозоната. Той заяви, че резултатите от изборите показват "разочарованието на гръцкия народ от безперспективната политика, която го е довела до ръба." 
						"Не мога да си представя как Самарас може да си сътрудничи с политически лидер, който е против строгите икономии. Изглежда странно", каза за SETimes Георгиос Цогопулос, научен сътрудник в Гръцката фондация за европейска и чужда политика в Атина. 
						Той каза, че резултатът от изборите "е не само против строгите икономии, а наказва политиците, които доведоха Гърция до фалит. Хората знаят, че са необходими строги икономии, но искат бремето от кризата да бъде разделено по честен начин, а това не стана." 
						Проучванията показват, че 70 % от гърците искат да останат в еврозоната, но също толкова са против строгите икономии. 
						Томас Малутас, директор на Националния център за социални изследвания, каза за SETimes, че резултатите са поразителни. 
						"Това беше немислимо преди няколко месеца", каза той, заявявайки, че двупартийната система е рухнала. "Това е абсолютният край на една ера, но ако попаднем в период на несигурност, страхувам се, че възстановяването на стария режим няма да бъде много далеч." 
					
				
			
					 
					
 
 

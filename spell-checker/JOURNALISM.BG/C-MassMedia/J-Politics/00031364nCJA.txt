Сърбия и Китай сключиха споразумение
		21/08/2009
		Според президента Борис Тадич постигнатата в четвъртък договореност е превърнала Пекин в “четвъртия стълб на външната политика на Сърбия”.
		(Блиц, Б92, Пийпълс Дейли, ЧСТВ - 21/08/09; Синхуа, Бета, Б92, Радио Сърбия, РИА Новости - 20/08/09)
 
		 
			
Президентът на Сърбия Борис Тадич (вляво) и китайският президент Ху Цзинтао се ръкуват в четвъртък (20 август) на церемонията по подписването на редица споразумения в областта на икономиката и културата във Великата зала на народа (Народното събрание) в Пекин. [Гети Имиджис]
			Сърбия и Китай подписаха в четвъртък (20 август) в Пекин споразумение за стратегическо партньорство, като се ангажираха да засилят политическото, икономическото и търговското сътрудничество между двете страни. 
			В съвместно изявление, публикувано след срещата между китайския президент Ху Цзинтао и президента на Сърбия Борис Тадич, се казва, че държавните глави са се договорили за “допълнително насърчаване на двустранните отношения във всички области” и че двете страни са взели решение за установяването на “стратегическо партньорство”. 
			Споразумението беше подписано един ден след началото на официалното едноседмично посещение на сръбския лидер в Китай, което е първото след края на хлабавия държавен съюз между Сърбия и Черна гора през 2006 г. 
			Давайки висока оценка на добрите отношения между двете страни, Тадич заяви, че постигнатото в четвъртък споразумение превръща Пекин в “четвърти стълб на външната политика на Сърбия”, споменавайки Брюксел, Вашингтон и Москва като останалите три стълба. 
			Ху посочи четири конкретни цели на стратегическото партньорство между Китай и Сърбия: по-широк политически обмен, активизиране на икономическите и търговските отношения, засилване на сътрудничеството по международни въпроси от взаимен интерес и по-добро сътрудничество в областта на културата, спорта, образованието, науката и технологиите, туризма, медиите и дейностите на НПО. 
			Говорейки за икономическите и търговски аспекти на пакта, китайският президент посочи като области от специален интерес инфраструктурата, петролните продукти, енергетиката и високите технологии. 
			Косово и Тайван бяха сред другите теми, които двамата лидери обсъдиха в четвъртък. Изтъквайки, че неговата страна подкрепя суверенитета и териториалната цялост на Сърбия, Ху призова за взаимно приемлив компромис относно Косово, който да бъде постигнат чрез диалог между Белград и Прищина. 
			От своя страна Тадич изрази подкрепата на Сърбия за “политиката за единен Китай”. Той заяви, че неговата страна няма да установи официални отношения с Тайван и ще продължи да се противопоставя на всякаква форма на независимост на източноазиатския остров. 
			По време на посещението си Тадич направи изказване на бизнес форум с участието на представители на китайски фирми в областта на енергетиката, строителството, финансовия сектор, фармацевтичната промишленост, консултациите, селското стопанство и текстилната промишленост. 
			“Нашето правителство е готово да сключи с китайски строителни фирми договори за инфраструктурни проекти в Сърбия на стойност 1 млрд. евро”, каза той пред участниците. “Само в Белград планираме да бъдат изградени пет моста над реките Дунав и Сава.” 
			Сред другите възможни инициативи в областта на сътрудничеството Тадич спомена и изграждането на ново модерно пристанище на р. Дунав и безмитна зона за китайски дружества.
			Сръбският президент трябваше да проведе в петък разговори с китайския премиер Вен Джиабао и с председателя на парламента У Бангуо. По време на посещението му в Китай е планирано и пътуване до Шанхай и провинция Шанси. Той е придружаван от делегация, включваща вицепремиера Младжан Динкич и външния министър Вук Йеремич.

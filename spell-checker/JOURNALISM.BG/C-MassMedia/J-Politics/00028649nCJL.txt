Хърватският президент Месич разкритикува антитерористичната политика на САЩ
					10/12/2008
					 
						НЮ ЙОРК, Съединени щати -- Във вторник (9 декември) хърватският президент Стипе Месич разкритикува действията и политиката на администрацията на президента на САЩ Джордж Буш за борба с тероризма. На специално заседание на Съвета за сигурност на ООН в Ню Йорк, свикано по искане на Месич с цел подновяване на световния ангажимент за борба с тероризма, той заяви, че методите, използвани от САЩ, са дискредитирали световната борба срещу тероризма. Според Месич, чиято страна председателства Съвета за сигурност на ООН през този месец и оглавява Комитета за борба с тероризма към Съвета, световната солидарност, която Съединените щати спечелиха след терористичните нападения от 11 септември 2001 г., се е "свила", защото борбата срещу тероризма се е превърнала в "някакъв вид изключителна отговорност на една-единствена страна или на група държави, водени от нея" 
						Други новини от вторник -- Асоциацията на хърватските журналисти призова властите да разследват случаите на корупция в държавния телевизионен канал ХРТ. В понеделник ХРТ освободи от поста му водещ редактор по подозрения в корупция, след като кметът на Славонски Брод Марио Дуспара заяви, че е платил 8 000 евро на пиар агенция за организиране на участието му в шоу на ХРТ. (РИА Новости, ХРТ, АП, Вечерни Лист, ХИНА, Явно, АФП, Национал, Дневник - 09/12/08)

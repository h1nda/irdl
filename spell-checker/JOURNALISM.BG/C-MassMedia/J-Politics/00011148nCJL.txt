Законите за местните избори в Македония претърпяха промени
15/06/2004
Парламентът прие изменения в законите за местните избори. Новите правила, между другото, снижават прага на избирателната активност с оглед валидността на вота и скъсяват периода на предизборната кампания.
От Мария Лазарова за Southeast European Times в Скопие - 15/06/04
 
 
Според министъра на правосъдието Иджет Мемети новите правила са по примера на избори от европейски тип. [Томислав Георгиев]
Съгласно приетите от парламента нови правила местните избори в Македония, насрочени за 17 октомври, ще получат валидност, ако една трета от гласоподавателите във всяка община се явят пред урните. Предизборната кампания ще трае 20 дни и двуезичното гласуване ще се гарантира в онези общини, където етническите общности са представени от над 20 % от избирателите.
Минималният праг на активността ще бъде понижен и даден кандидат за кмет може да спечели на първия тур, ако една трета от избирателите в съответната община се явят да гласуват. Ако това не стане, първите двама кандидати ще участват в балотаж. Периодът на кампанията бе също така скъсен от 30 на 20 дни.
Според министъра на правосъдието Иджет Мемети мерките представляват решение в европейски стил и са насочени към повишаване на вероятността от решаване на кметските избори още на първия тур.
Измененията в законите за местните избори постановяват, че жените трябва да съставляват 30 % от първите места в листите на съветниците. Тази разпоредба предизвика дебат, като опозиционната ВМРО-ДПМНЕ заяви, че това е ненужно.
"30-процентното представителство на жените в горната или долната част на листите със съветници не бива да се регламентира чрез закон," каза членът на партията Георги Трендафилов. " Партиите трябва да регулират това в своите устави."
Депутати от опозицията се противопоставиха и срещу снижаването на изискването за минимална избирателна активност. Според тях това решение е насочено към форсиране на успеха на провежданите избори в условия, при които гражданите са безразлични към това, дали ще си подадат гласа.
"Предвид лошата икономическа ситуация в Македония апатията ще достигне кулминацията си през есента," каза Коце Траяновски, координатор на парламентарната група на ВМРО-ДПМНЕ. "Мисля, че това е основният мотив за намаляване на избирателния праг."
Управляващият Социалдемократически съюз за Македония (СДСМ) твърди обаче, че такова решение е в съответствие с международните стандарти. Прагът на активността не пречи на гражданите да се явят пред урните, каза депутатът от СДСМ Каролина Ристова. Друг представител на СДСМ Борис Кондарко отхвърля обвиненията на опозицията.
"Всеки се опитва да събере възможно повече гласове по време на избори," казва Кондарко, " така че е напълно легитимно и демократично този, който спечели повече гласове, да спечели изборите. По този начина активността се стимулира, тъй като всеки се стреми към по-добри изборни резултати."

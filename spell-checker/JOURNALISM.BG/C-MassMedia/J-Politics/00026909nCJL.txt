Сърбите в Косово създават паралелен парламент
					29/06/2008
					 
						ПРИЩИНА, Косово -- Сърбите в Косово създадоха свой собствен парламент в събота (28 юни) със седалище в северната част на Митровица, населена предимно със сърби. Парламентът, създаден като резултат от предсрочните избори на 11 май в Сърбия, включва 30 от 45-те представители, избрани по време на местните избори в бившата сръбска провинция. Институцията ще има символични функции и няма да приема закони. Радован Ничич от ултранационалистическата Сърбска радикална партия (СРП) бе избран за председател. Марко Яксич от Демократическата партия на Сърбия и Срдан Николич от СРП бяха избрани за заместник-председатели. Сръбски официални представители, включително министърът за Косово Слободан Самарджич, който присъства на учредителното заседание, приветства новия парламент и заяви, че той ще даде възможност на сърбите и другите неалбанци в Косово да живеят на негова територия като нормални сръбски граждани. В Прищина вицепремиерът Раме Манай окачестви учредяването на сръбското събрание като "незаконен и неприемлив" акт. (Taнюг, AФП, Бета, Б92, Би Би Си, Синхуа - 28/06/08)

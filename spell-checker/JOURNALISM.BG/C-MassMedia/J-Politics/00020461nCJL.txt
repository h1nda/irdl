Турция подкрепи инициативата на Финландия за преговори по кипърския въпрос
					31/10/2006
					 
						АНКАРА, Турция -- Турският външен министър Абдула Гюл каза в понеделник (30 октомври), че правителството подкрепя инициативата на Финландия, която в момента е председател на ЕС, за преговори по кипърския въпрос, като я нарече "конструктивна стъпка". Говорител на финландското председателство на ЕС каза, че преговорите могат да се проведат на 5 и 6 ноември, преди публикуването на следващия доклад на Европейската комисия (ЕК) за оценка на Турция. Според съобщения в медиите от Анкара, срещата в края на седмицата ще се проведе в Хелзинки.
						Междувременно "Файненшъл Таймс" писа, че докладът на ЕК ще бъде много критичен към Турция. Като се позовава на текста на неокончателния вариант на документа, вестникът пише, че ЕК ще изрази разочарование от отказа на Турция да отвори летищата и пристанищата си за кипърски кораби и самолети, както се изисква по силата на разширения митнически протокол. Тя ще изрази тревогата си и по други въпроси - свободата на словото, политическото влияние на турските въоръжени сили, липсата на независимост на съдебната система и недостатъчните права на малцинствата.
						В понеделник турският премиер Реджеп Тайип Ердоган подчерта, че Анкара няма да отвори въздушното и морското си пространство за транспортни средства на кипърските гърци, докато не бъде премахната изолацията на северната част на Кипър, която е окупирана от Турция. (Милиет, Файненшъл Таймс, Ройтерс - 31/10/06; Заман - 30/10/06)

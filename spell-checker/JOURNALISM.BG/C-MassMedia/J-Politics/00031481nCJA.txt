Македонският президент Иванов е оптимистично настроен по отношение на бъдещето
					01/09/2009
					Президентът на Македония Георге Иванов твърди, че страната му е готова да търси компромис по въпроса с името, но всякакво решение трябва да бъде почтено. 
					От Горан Трайков за Southeast European Times в Скопие – 01/09/09
 
					 
						
Македонският президент Георге Иванов спечели убедителна победа на изборите през май. [Томислав Георгиев/SETimes]
						Президентът на Македония Георге Иванов, който встъпи в длъжност през май, има няколко неотложни въпроси в програмата си. Те включват намирането на решение на спора с името между Гърция и Македония, определяне на дата за започване на преговори за членство в ЕС и осъществяване на безвизови пътувания. 
						Президентът също се стреми да заличи различията между етническите общности в Македония. В ексклузивно интервю пред сътрудника на SETimes Горан Трайков, той обсъжда плановете и политиката си. 
						
						SETimes: След като станахте президент, вие започнахте да прокламирате “разумен компромис” с Гърция по въпроса с името. Какво означава разумен компромис? Бихте ли подкрепили промяна на името на Македония? 
						
						Георге Иванов: Mакедония е известна като страна, която използва компромиса и мирните решения във всяка своя политика, включително и външната. Следователно, Македония, нейните лидери и граждани остават ангажирани със стратегиите на диалог и компромис, които ще осигурят приятелство, сътрудничество и просперитет на нас, нашите съседи и на целия регион.
						Демонстрираме ясна политическа воля, тъй като Македония желае да остави този проблем зад гърба си. Посредникът, нашите партньори и съюзници в ЕС и НАТО, както и много гръцки лидери знаят, че безпринципен компромис няма да донесе нищо добро за нашите страни. Това е така, защото една лишена от чест и обидена нация не може да бъде истински съюзник или приятел. 
						Следователно “разумно” е всички бъдещи решения и компромиси да се съобразяват с необходимостта да не обиждаме и да не пренебрегваме идентичността и достойнството на нашите граждани. Само този вид компромиси, които ценят традициите, ценностите и идентичността на гражданите – могат да бъдат обсъждани от политическото ръководство на страната. 
						
						SETimes: Каква е ролята на Македония в регионалното сътрудничество? 
						
						Иванов: Mакедония бе и остава решаващ фактор за стабилността и сигурността в района на Балканите. Разбираме, че чрез нашата политика на постоянно укрепване на сътрудничеството с всички наши съседи и с активната си роля в регионалните инициативи, нашата страна става по-силна и по-просперираща и подкрепя сигурността и развитието на целия регион. 
						
Иванов се бори да заличи различията между етническите общности в Македония. [Toмислав Георгиев/SETimes
						
						SETimes: Тъй като Македония вече има статут на страна кандидатка за членство в ЕС, очаквате ли скоро да бъде определена дата за започване на преговорите? 
						
						Иванов: Maкедония, лидерите й, всички политически фактори и цялото общество са силно отдадени на процеса на евроинтеграция. Нашата страна показа голяма политическа воля в този процес и нашето общество постоянно се реформира и е достигнало най-високи европейски стандарти в много области. Повече от ясно е, че Македония има както силна политическа воля и решителност, така и необходимия институционален капацитет да премине успешно през този процес. 
						
						SETimes: Неотдавна Европейската комисия даде на Македония зелена светлина за либерализиране на визовия режим. Какво отражение очаквате да има това решение? 
						
						Иванов: Процесът на либерализиране на визовия режим би дал голям тласък на европейския начин на живот и на духа на всеки македонски гражданин. Той би отворил широко вратите на културното, образователното и бизнес сътрудничеството на нашите граждани с гражданите, бизнеса и институциите от целия континент. А това е от решаващо значение за бъдещата европеизация на нашето общество. 
						Модернизирането на нашето общество в различни сектори, функционалната пазарна икономика и дори перспективите за привличане на [чуждестранни преки инвестиции] в страната са нараснали вследствие на това ново развитие. Силно вярвам,че това е голяма крачка в процеса на постигане на бързо и устойчиво развитие на нашето общество и интеграцията му в ЕС. 
						
						SETimes: Неотдавна посетихте Хърватия, която вече е в процес на преговори за присъединяване към ЕС. Какви бяха темите на разговорите ви с хърватския президент Стипе Месич? 
						
Македонци се редят на опашка за визи пред гръцкото посолство в Скопие. Страната ще въведе безвизови пътувания следващата година. [Гети Имиджис]
						
						Иванов: Официалното ми посещение в Хърватия бе много продуктивно и приятелско. Македония и Хърватия традиционно поддържат приятелски отношения и са преминали заедно през много процеси в региона. Нашите две страни са ангажирани в еднаква степен с регионалното сътрудничество и с пълна евроатлантическа интеграция. 
						Отидохме в Хърватия с голяма бизнес делегация, за да рекламираме възможностите за икономическо сътрудничество. Мисля, че приятелските взаимоотношеия между двете страни ще укрепнат още повече чрез контактите на нашите бизнес общности. 
						
						SETimes: Как планирате да се справите с етническото разделение в македонското общество?
						
						Иванов: Мултикултурният характер на нашето общество е европейска и македонска ценност. Нещо повече, механизмите за защита на етническата, религиозната и културна идентичност на гражданите и общностите, интегрирани в македонската конституция, са смело решение и ярък пример за всяко модерно общество.. 
						Охридското споразумение осигури стабилна рамка за единство на страната и нашите граждани, и още повече сплоти македонското общество. 
						По време на моя президентски мандат, [чрез] всички мои инициативи, проекти и дейности аз полагам усилия да увелича доверието и сътрудничеството между различните общности, както и сред гражданите с различни етнически и религиозен произход. Винаги ще подчертавам пред всички наши политически лидери, но също и пред всички граждани на нашето общество, че те трябва да прокламират ценностите на нашата нация, защото те представляват автентичната идентичност и истинската сила на македонското общество.

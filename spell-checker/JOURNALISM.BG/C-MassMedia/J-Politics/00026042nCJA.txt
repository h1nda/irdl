Американският президент Буш направи историческо посещение в Загреб
					07/04/2008
					По време на официално двудневно посещение в Загреб американският президент Джордж Буш даде висока оценка на реформите в Хърватия и поздрави държавата за поканата за присъединяване към НАТО, която тя получи на срещата на високо равнище на Алианса в Букурещ.
					От Наташа Радич за Southeast European Times от Загреб -- 07/04/08
 
					 
						
Американският президент Джордж Буш поздравява в събота (5 април) на летището в Загреб хърватски войници, служили в мисията на НАТО в Афганистан. [Гети Имиджис]
						Американският президент Джордж Буш бе на двудневно посещение в Загреб от петък (4 април), за да приветства Хърватия в НАТО и да похвали демократичните реформи в страната, които определи като пример за останалите бивши комунистически държави на Балканите.
						Буш, който е на една от последните си обиколки из Европа, спря в Загреб в промеждутъка между срещата на високо равнище на НАТО в Букурещ и срещата си с руския президент Владимир Путин. 
						Президентът Стипе Месич и премиерът Иво Санадер казаха, че посещението е едно от най-важните политически събития в съвременната история на Хърватия.
						"Посещението на президента Буш показва, че макар и да сме малка държава, ние сме партньори на САЩ," каза Месич. 
						В петък Месич бе домакин на вечеря с американската делегация, на която присъстваха хървати, получили известност в културните среди, спорта, хуманитарните инициативи и икономиката. 
						На следващия ден Буш изнесе реч на площад “Св. Марк”, символ на националния суверенитет на Хърватия, в историческата централна част на Загреб. Президентите и премиерите на Албания и Македония също бяха сред поканените да присъстват на речта. Освен тях повече от 5 000 хървати ентусиазирано приветстваха Буш.
						"Хърватският народ успя да преодолее войната и трудностите, за да установи мирни отношения със своите съседки и да изгради развиваща се демокрация в една от най-красивите държави на земята," каза Буш.
						Като поздрави Хърватия за получената покана за присъединяване към НАТО на срещата на високо равнище, Буш каза, че това е вот на доверие в подкрепа на продължаващите реформи в страната. "Отсега нататък, ако вашият народ бъде застрашен от опасност, Америка и НАТО ще бъдат с вас. И никой няма да може да отнеме свободата ви," добави Буш. 
						Той изрази съжаление, че Македония не е получила покана. "Позицията на Америка е ясна: Македония трябва да заеме своето място в НАТО възможно най-скоро," каза той. 
						Като каза, че НАТО е отворена за всички държави от региона, той приветства усилията на Босна и Херцеговина и Черна гора да се сближат с Алианса чрез започването на “интензивен диалог”. 
						Той благодари също на хърватските, албанските и македонските войници за службата им в Афганистан и на албанските и македонските части за службата им в Ирак. "Въпрос на време е свободата да се установи в този неспокоен регион. И когато това стане, милиони хора ще си спомнят хората от вашата страна, които бяха с тях в часовете на нужда," каза Буш. Той завърши речта си с думите "Бог да благослови Хърватия."
						 След това Санадер благодари на Буш за неговата подкрепа, като каза, че се надява американско-хърватското партньорство да процъфтява.
						Минути преди президентският самолет да излети от летището в Загреб, Буш топло поздрави хърватските войници, участвали в мисията ИСАФ в Афганистан.

Турският парламент одобри новото правителство
29/11/2002
Новото турско правителство положи клетва в четвъртък (28 ноември), след като спечели вота на доверие в парламента. Министър-председателят Абдуллах Гюл обеща бързи реформи и промени в конституцията.
(Индипендънт - 29/11/02; Ройтерс, АП, АФП, СиЕнЕн, ВОА, Анадолска агенция, EUobserver.com - 28/11/02; Анадолска агенция - 27/11/02)
 
 
Новото турско правителство положи клетва в четвъртък (28 ноември), след като спечели вота на доверие в парламента - последната формалност в процеса. Като обеща социални и икономически реформи и поправки в конституцията, които да приведат основните човешки права и свободи в съответствие с международните стандарти, министър-председателят Абдуллах Гюл обяви, че неговото правителство ще работи за всички хора в Турция.
"Наш дълг е да подобрим състоянието на всички хора в Турция и да го издигнем до нивото, което те заслужават", каза Гюл пред парламента. Кабинетът получи 346 гласа в своя полза и 170 "против". Още веднъж управляващата Партия на справедливостта и развитието (ПСР) спечели подкрепа от независими депутати. Тази подкрепа може да се окаже жизненоважна за плановете на ПСР да направи промени в конституцията.
Гюл е заместник-председател на ПСР, която беше основана през 2001 г. от бивши членове на обявената извън закона Ислямистка партия. Тя спечели убедителна победа в парламентарните избори на 3 ноември, като проправи пътя на първото еднопартийно правителство в Турция, каквото не е имало повече от десетилетие.
Големите промени в конституцията, които правителството планира да извърши, имат за цел да изпълнят пакета от политически критерии на ЕС - познати като критериите от Копенхаген - и по този начин Турция да получи по-добри шансове за членство в ЕС. Турция е единствената страна между 13-те кандидатки, която още не е започнала още преговори за присъединяване. Тя се надява да получи дата за започване на преговори за членство с блока от 15 страни, на срещата на ЕС в Копенхаген на 12 декември.
Според дипломатически източници от ЕС, предвиденият пакет от реформи ще засегне повечето от проблемите, които Съюзът е посочил. Ако бъдат одобрени, новите закони ще премахнат изтезанията, ще улеснят съдебното преследване на служители на реда и ще намалят ограниченията за журналисти и граждански групи. Според публикации, правителството иска тези мерки да бъдат представени за дебати в парламента преди срещата на ЕС, до която остават по-малко от две седмици.
В петък приключва последния етап от европейската обиколка на лидера на ПСР Реджеп Тайип Ердоган, която целеше да засили подкрепата за поканата на ЕС към Турция. Министър-председателят Гюл ще настоява за същото пред външните министри на Великобритания и Дания, които ще посетят Анкара през следващата седмица.
Лидерите на ПСР са обещали също да премахнат корупцията и бедността, както и да осъществят икономическите реформи, предвидени в програмата на МВФ за 16 милиона щатски долара. През следващата седмица в Турция ще пристигнат висши представители на МВФ за преговори с кабинета.

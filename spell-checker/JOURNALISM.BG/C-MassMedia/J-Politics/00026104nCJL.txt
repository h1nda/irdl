Цървенковски призова македонския парламент да отхвърли плана за предсрочни избори
					11/04/2008
					 
						СКОПИЕ, Македония -- В реч пред парламента късно вечерта в четвъртък (10 април) президентът Бранко Цървенковски поиска от депутатите да изоставят плана за провеждане на предсрочни избори, като настоя, че една такава стъпка само би забавила интегрирането на Македония в НАТО и ЕС. "Винаги ще има време за избори, но няма повече време за пропуснатите шансове", каза Цървенковски. "Без компромис с Гърция по въпроса за името няма да има НАТО, няма да има преговори за присъединяване с ЕС", предупреди президентът. Парламентът започна обсъждане на евентуалното си пресрочно разпускане, след като НАТО отхвърли кандидатурата на Македония за членство миналата седмица. Следващите редовни избори са през 2010 г. (Дневник, Утрински Весник - 11/04/08; Макфакс, МИА, МРТ, АП, АФП, Синхуа - 10/04/08)

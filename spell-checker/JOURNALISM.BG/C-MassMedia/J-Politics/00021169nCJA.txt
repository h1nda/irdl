Албанските политици отправиха критики към подготовката за местните избори
					05/01/2007
					Ключови европейски организации и Съединените щати изразиха загрижеността си в четвъртък във връзка с липсата на напредък в подготовката за местните избори в Албания.
					(AФП, AП, ОССЕ, Макфакс - 04/01/07; ЮИЕ Секюрити Монитор -- 27/12/06 - 29/12/06; AП - 21/12/06)
 
					 
						
"Неспособността да се гарантира провеждането на демократични избори може да навреди на напредъка на Албания към Европа и да се отрази негативно върху политическите сили в страната," заяви Върховният комисар по външната политика и сигурността на ЕС Хавиер Солана. [Гети Имиджис] 
						Управляващите и опозиционни партии в Албания бяха разкритикувани от международната общност в четвъртък (4 януари) за продължаващите спорове за местните избори, насрочени за 20 януари. 
						"Ние сме дълбоко загрижени от липсата на напредък в подготовката" за изборите, заявиха в общо изявление ръководителите на ОССЕ, на Съвета на Европа, на Европейската комисия и на мисията на САЩ в Тирана. Документът бе също подписан и от германския шарже дафер, чиято страна в момента е ротационен председател на ЕС. 
						Неспособността на политиците да постигнат споразумение по отношение на списъците с гласоподавателите и други технически въпроси увеличава вероятността изборите да бъдат отложени. Миналата седмица премиерът Сали Бериша, лидер на управляващата Демократическа партия (ДП) предложи изборите да бъдет насрочени за 20 февруари, за да има време за разрешаване на разногласията с опозицията. 
						Върховният комисар по сигурността на ЕС Хавиер Солана същи изрази загриженост. "Неспособността да се гарантират демократични избори може да навреди на напредъка на Албания към Европа и да се отрази негативно върху политическите сили в страната", каза той в изявление. 
						Предишните избори в посткомунистическата история на Албания бяха помрачени от нарушения, които предизвикаха критики от страна на ОССЕ, ЕС и НАТО. Бъдещите избори са смятани за още един голям тест за способността на страната да изпълни международните стандарти. 
						Цитирайки нежеланието на ръководената от ДП коалиция да реформира избирателния закон, въпреки съгласието й да направи това в споразумение, постигнато през август, главната опозиционна Социалистическа партия (СП) заплаши миналия месец да бойкотира изборите. 
						Отбелязвайки неспособността на албанското политическо ръководство да осъществи споразуменията, постигнати от двете основни партии на страната досега, представителите на международната общност призоваха за бързи действия за разрешаване на всички проблеми, включително и на проблема, свързан със свидетелствата за раждане. 
						СП обвини правителството, че разпространява фалшиви свидетелства за раждане, което позволява на хората да гласуват повече от един път. Правителството отрече обвинението. 
						Македонската агенция Макфакс съобщи в четвъртък, че представители на управляващата коалиция в Албания и на опозиционните партии са постигнали споразумение за избирателните комисии и по други технически въпроси късно в сряда и че преговорите за нов избирателен закон продължават. 
						"Очакваме, че албанското управляващо мнозинство и опозицията ще прокарат всички необходими законодателни промени без повече отлагане, за да се започне незабавно конструктивна подготовка за пълноценно участие в местните избони", заявиха представители на международната общност в Тирана. "Сътрудничеството на всички партии е от съществено значение за успеха на изборите. Неспособността на една от страните да допринесе за консенсус и да действа на добра воля не трябва да застраши цялата страна."

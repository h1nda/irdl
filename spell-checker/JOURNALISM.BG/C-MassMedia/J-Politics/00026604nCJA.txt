Пратеникът на ООН е оптимист за новите мирни преговори в Кипър
					30/05/2008
					Пратеникът на ООН в Кипър заяви в четвъртък, че е окуражен от "инициативността и ангажираността", която кипърските гръцки и турски лидери показват в усилията си да прекратят продължаващото от десетилетия разделение на острова.
					(Търкиш Прес - 30/05/08; АП, Информационен център на ООН, Си Ен Ей, Сайпръс Мейл, Файненшъл Мирър, Синхуа, Търкиш Дейли Нюз - 29/05/08; ДПА - 28/05/08)
 
					 
						
Кипърският президент Деметрис Христофиас (вдясно) и лидерът на кипърските турци Мехмет Али Талят (вляво) се ръкуват след среща в резиденцията на специалния представител на ООН Тайе-Брук Зерихун (в средата) миналата седмица. [Гети Имиджис]
						Главният пратеник на ООН в Кипър похвали в четвъртък (29 май) лидерите на кипърските гърци и кипърските турци за решимостта, която показват за възобновяването на мирния процес на разделения остров.
						"Последните събития ни дават много поводи за надежда," каза по време на пресконференция в Никозия Тайе-Брук Зерихун, който оглави мисията на ООН в Кипър по-рано този месец. 
						Политическата воля, която кипърският президент Деметрис Христофиас и лидерът на кипърските турци Мехмет Али Талят демонстрират до момента, създаде нов климат в Кипър и този импулс трябва да бъде запазен, отбеляза той. 
						"Ние сме окуражени ... от инициативата и ангажираността, която двамата лидери показват," подчерта Зерихун. 
						На 21 март Христофиас и Талят се договориха да създадат работни групи и технически комисии преди началото на всеобхватни мирни преговори с посредничеството на ООН през юни.
						Двамата лидери се срещнаха в Никозия на 23 май, за да направят оценка на напредъка, но не успяха да постигнат съгласие за начална дата на преговорите. В изказване по-късно Талят заяви, че двамата с Христофиас са на "различно мнение" дали преговорите все пак трябва да започнат през юни.
						Двамата лидери "отново потвърдиха своя ангажимент за създаване на двузонална федерация между две политически равнопоставени общности, както предвиждат резолюциите на Съвета за сигурност на ООН," се казва в съвместната декларация, огласена след срещата. "Това обединение ще има федерално правителство с една-единствена международна правосубектност и ще се състои от държава на кипърските турци и държава на кипърските гърци, които ще бъдат с равен статут."
						На въпроса дали е реалистично да се очаква преговорите да продължат следващия месец, Зерихун отговори в четвъртък, че процесът явно се развива в тази посока.
						Христофиас и Талят "ще бъдат онези, които ще определят доколко реалистично е това", каза той. "[След] четири или повече десетилетия смятам, че един месец повече или по-малко не би трябвало да представляват проблем."
						Определяйки двамата лидери като "водещи фигури" в процеса, насочен към пълното уреждане на въпроса, Зерихун обеща, че ООН ще им съдейства за постигането на тази цел.
						Специалният пълномощник на кипърския президент Георгиос Якову каза, че шестте работни групи и седемте технически комисии отбелязват напредък, но трябва да бъде направено още. В коментар след разговори с гръцкия външен министър Дора Бакоянис той отбеляза напредъка по "спорните въпроси от миналото, включително икономиката и отношенията с Европейския съюз, конституционни въпроси и други [проблеми], засягащи съвместното управление".
						Христофиас и Талят ще се срещнат отново през втората половина на юни. Появиха се предположения, че процесът може да не започне преди септември.

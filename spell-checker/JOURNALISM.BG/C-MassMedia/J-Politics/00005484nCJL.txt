Кощуница иска преразглеждане на избирателните закони в Сърбия и Черна гора
26/12/2002
 
БЕЛГРАД, Югославия -- Във вторник (24 декември), президентът Воислав Кощуница призова да бъдат преразгледани избирателните закони в двете югославки републики и в частност да бъде премахнато изискването за минимално участие от 50 процента при избор на президент. Той заяви пред новинарската агенция Бета, че избирателната активност в другите демократични страни обикновено е по-ниска и че старите закони възпрепятстват промените в Югославия. Кощуница поиска и проверка на избирателните списъци с цел да се премахнат имената на несъществуващи избиратели. Два пъти досега неговата Демократическа партия на Сърбия използва въпроса за завишения брой на регистрираните избиратели, за да оспори провалилите се президентски избори, но не постигна успех.
Също във вторник, избирателната комисия на Черна гора официално обяви резултатите от президентските избори в неделя за невалидни, тъй като гласуваха само 45,9 процента от регистрираните избиратели. Явен победител беше Филип Вуянович с получени около 84 процента от гласовете. Той заяви, че ще се кандидатира и на повторните избори през следващия месец. (AФП, БКТВ, БиБиСи - 24/12/02)

Новият парламент на Македония проведе учредително заседание
					22/06/2008
					 
						СКОПИЕ, Македония -- Новият парламент проведе учредителното си заседание в събота (21 юни), одобрявайки мандатите на 114 от 120-те депутати. Мандатите на другите ще бъдат одобрени по-късно, след прегласуването в някои избирателни секции на 29 юни. Трайко Веляновски от управляващата ВМРО-ДПМНЕ бе избран за председател на парламента. Коалицията "За по-добра Македония", която спечели повечето гласове на предсрочните избори на 1 юни, ще има абсолютно мнозинство с 63 депутатски места.
						В петък Държавната избирателна комисия анулира резултатите от прегласуването на 15 юни в 12 избирателни секции поради установени нарушения. Вотът ще се проведе за трети път на 29 юни. (MИА, AФП, A1, AП - 21/06/08)

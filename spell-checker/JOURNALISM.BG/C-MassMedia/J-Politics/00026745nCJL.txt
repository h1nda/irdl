Парламентът на Косово одобри национален химн
					12/06/2008
					 
						ПРИЩИНА, Косово -- В сряда (11 юни) депутатите одобриха новия национален химн на страната, почти четири месеца, след като Косово обяви независимост от Сърбия. Гласуването се състоя на специално заседание на парламента, на което 72-ма депутати гласуваха "за", а 15 се въздържаха. Композиран от Мехди Менджики, химнът е мелодия без текст, наречена "Европа". Той съответства на принципа, предложен в плана на бившия специален пратеник на ООН Марти Ахтисаари, според който новите символи трябва да отчитат многоетническия характер на държавата.
						Конкурсът за композирането на химна започна непосредствено след обявяването на независимост от Косово през февруари. В него участваха повече от 130 композитори. Конституцията на Косово влиза в сила в неделя. (Коха Диторе, Експрес, Зери - 12/06/08; Телеграфи, Б92, АФП, Kosovalive, АП, Танюг - 11/06/08)

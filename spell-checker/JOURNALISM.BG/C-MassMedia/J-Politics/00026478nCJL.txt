Шешел насърчи националистическите партии в Сърбия да сформират правителство
					19/05/2008
					 
						БЕЛГРАД, Сърбия – Лидерът на Сръбската радикална партия (СРП) Воислав Шешел, който е подсъдим в Хагския трибунал за военни престъпления, подкрепя усилията на своята партия да сформира правителство с Демократическата партия на Сърбия-"Нова Сърбия" (ДПС-НС) и Сръбската социалистическа партия (ССП). Драган Тодорович, високопоставен представител на СРП, посетил Шешел миналата неделя, заяви в неделя (18 май), че Шешел е удовлетворен от преговорите до момента между тези партии. Лидерът на ССП Ивица Дачич е заявил, че преговорите със СРП и ДПС-НС ще продължат в понеделник. Лидерът на НС Велимир Илич каза, че е оптимист относно сформирането на нова управляваща коалиция между СРП, ДПС-НС и ССП.
						Също в понеделник в. „Блиц” писа отново, че ССП провежда неофициални преговори с Демократическата партия на президента Борис Тадич, която заема много по-прозападна позиция за Сърбия. Усилията за изграждане на коалиция започнаха след завършилите без категоричен победител избори на 11 май. Гласуването трябваше да бъде повторено в немалко области в неделя поради допуснати нередности. Смята се, че резултатите, очаквани в четвъртък, най-вероятно няма да променят изхода от първия тур. (Блиц - 19/05/08; Вечерне новости, Б92, Бета, Танюг, РТС - 18/05/08)

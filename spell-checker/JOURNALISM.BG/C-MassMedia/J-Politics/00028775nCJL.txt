Рен призова ЕС да започне да прилага временното търговско споразумение със Сърбия
					22/12/2008
					 
						БРЮКСЕЛ, Белгия -- Еврокомисарят по разширяването Оли Рен каза в неделя (21 декември), че за ЕС "това е точното време" да започне да прилага временното търговско споразумение със Събия, тъй като страната демонстрира добро сътрудничество с Трибунала на ООН за военни престъпления. Прилагането на търговското споразумение по-скоро ще подпомогне, отколкото ще попречи на усилията за арестуване на последните двама укриващи се известни военнопрестъпници, Ратко Младич и Горан Хаджич, заяви Рен за информационната агенция "Ройтерс". Временното търгоско споразумение е част от Споразумението за стабилизация и асоцииране, подписано между ЕС и Сърбия през април. То обаче бе незабавно отложено поради незадоволителното сътрудничество на Сърбия с Хага. През октомври Сърбия реши едностранно да прилага временното търговско споразумение от следващия месец. (Ройтерс, Б92, Танюг - 21/12/08)

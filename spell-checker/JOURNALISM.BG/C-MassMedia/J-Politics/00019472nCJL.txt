Македонският президент призова ДСИ да действа отговорно
					03/08/2006
					 
						СКОПИЕ, Македония -- В сряда (2 август) президентът Бранко Цървенковски призова партията на етническите албанци Демократичен съюз за интеграция (ДСИ) да действа отговорно и в съответствие със законите и парламентарните процедури. Цървенковски каза това ден, след като ДСИ напусна заседанието на парламента, на което бе избран новият председател Любиша Георгиевски. 
						В интервю за софийската агенция "Фокус" в четвъртък говорителката на ДСИ Ермира Мехмети каза, че партията подкрепя "демокрация на консенсуса" и ще демонстрира "конструктивност" като опозиционна партия. Но ДСИ все още настоява да бъде включена в новото коалиционно правителство, ръководено от ВМРО-ДПМНЕ, тъй като повечето етнически албанци подкрепиха ДСИ на парламентарните избори миналия месец. (Вечер, Фокус, Макфакс, МРТ - 03/08/06)

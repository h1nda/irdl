Лайчак: "Нямаме по-нататъшни планове за посредничество в преговорите за реформа в полицията на БиХ"
					15/10/2007
					 
						САРАЕВО, Босна и Херцеговина (БиХ) -- Службата на върховния представител (СВП) заяви през уикенда, че върховният представител Мирослав Лайчак няма повече да се занимава с реформата в полицията и оставя въпроса в ръцете на местните политици. "Всички крайни срокове изтекоха и ние няма да поставяме нови", каза говорителят на Лайчак Фране Мароевич. В същото време обаче той оцени положително последното предложение, внесено от лидера на ХДС Драган Чович и лидера на ХДС 1990 Божо Любич, определяйки го като "отговорен и честен опит за постигане на компромис". Преговорите по това споразумение продължават вече две години.
						Изправени пред заплахата от налагане на санкии срещу политиците и политическите партии, министър-председателят на Република Сръбска Милорад Додик и босненският член на Председателството на БиХ Харис Силайджич се срещнаха в неделя (14 октомври) в Баня Лука. Те се договориха активно да сътрудничат за приемането и осъществяването на свързаните с ЕС реформи. В същото време обаче никой от тях не спомена изрично реформата в полицията. 
						На пресконференция в неделя Сюлейман Тихич, лидер на основна партия във Федерация БиХ, каза, че се надява ЕС да идентифицира виновните за провала на процеса на реформа в полицията. Той предположи също, че въпросът може да бъде решен с промяна в конституцията на БиХ. (Независне Новине, Дневни Аваз -15/10/07; Независне Новине, Дневни Аваз, РТРС, Фена - 14/10/07; РТРС, Фена- 13/10/07)

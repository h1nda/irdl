Продължава сблъсъкът между политика и култура в Призрен
					01/12/2011
					Косовският парламент отказва да приеме закон за опазване на културните паметници в историческия център на Призрен, въпреки че той присъства в плана Ахтисаари за независимост. 
					От Мухамет Брайшори за Southeast European Times от Прищина -- 01/12/11
 
					 
						
Останките от сръбската православна църква "Св. Георги" в историческия център на Призрен. [Ройтерс]
						Законопроектът, който предвижда опазването на културно-историческите паметници в центъра на Призрен - град в Южно Косово с единен статут - продължава да всява объркване, тъй като опонентите твърдят, че той дава на Сръбската православна църква "привилегирован статут". 
						Косовското правителство прие закона миналия февруари, но парламентът решително го отхвърли, въпреки призивите на министър-председателя Хашим Тачи да се спазят международните задължения на страната. 
						Опонентите спорят за определението, според което някои структури - най-вече сръбската православна църква "Св. Георги" и семинарията "Св. Св. Кирил и Методий" - се смятат за културни паметници. Опонентите оспорват и разпоредбите в закона, които забраняват строежите в радиус от 100 метра от центъра на града. 
						Говорителят на Международната гражданска служба (МГС) Кристиан Палме твърди, че законът предвижда ефективни мерки за опазването на изключителното културно и религиозно многообразие в Призрен, като осигури контролирано и хармонично развитие. 
						"Законът няма да даде повече права на едната или другата заинтересована група. Всички заинтересовани групи ще бъдат представени по един и същи начин пред Комисията за културното наследство..., никоя няма да има право да налага вето. Историческият център в Призрен ще бъде управляван от общината. Правителството на Косово ще остане натоварено с управлението и ще бъде отговорно... в рамките на територията", каза Палме за SETimes. 
						Някои албанци, като изпълнителния директор на Косовската инициатива за стабилност Енгелуше Морина, са съгласни, но твърдят, че е необходим национален дебат, за да се придвижи инициативата напред. 
						Морина разкритикува закона за това, че постановява създаването на Бюро за историческия център, което тя нарече "поредния бюрократичен механизъм". 
						"Ако това е одобрено в първоначалния вариант, не се изненадвайте, ако в близко бъдеще чуем призиви, идващи от това бюро, че не може да направи нищо, за да спре разрушаването на центъра", каза Морина за SETimes. 
						Тя добави, че новият закон изисква разрешение от Сръбската православна църква за извършване на дейности, които засягат нейна собственост, но не и съгласието на други религиозни общности, ако техни имоти са под въпрос. 
						Националистическата партия "Ветевендосе" стигна още по-далече. Тя твърди, че новият закон представлява опасност, защото според него центърът е собственост на религиозна общност, а не на гражданите на Призрен. 
						"Населението на Призрен е съполучател на това наследство, независимо от религия или етнос", заяви депутатът от "Ветевендосе" Либурн Алиу за SETimes. 
						Алиу каза още, че законът изолира тези паметници от други, като дава власт на църквата над тях. "[Той] осигурява на паметниците в района специално третиране. Този закон трябва да се базира на правилата за световното наследство, установени от принципите на ЮНЕСКО, а не на начина, по който получихме този закон в парламента", заяви той. 
						Палме обаче твърди, че запазването на характера на историческия център в Призрен ще помогне да се привлекат посетители и да се засили икономическото развитие на града, както и на Косово. 
						"Одобрението... е задължение, което произтича от Цялостното предложение [на ЕС] за статута. Опазването на красотата на Призрен, като се гарантира, че развитието на историческия му център ще става по контролиран и регулиран начин, е не само местно задължение, но и въпрос от национален и международен интерес", каза Палме. 
						Сега МГС се надява правителството да успее да убеди албанците, че законът ще им донесе ползи. 
						"МГС призовава всички вземащи решения в Косово да останат изцяло отдадени на защитата и опазването на културното и религиозното наследство, в което този закон ще играе важна роля. Уверен съм, че тези закони ще бъдат приложени, но смятам, че правителството трябва да направи повече, за да обясни на гражданите какви ще са ползите за тях", каза в заключение Палме.

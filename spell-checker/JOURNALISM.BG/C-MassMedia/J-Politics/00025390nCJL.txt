Турският парламент предприе действия за отмяна на забраната за носене на забрадки
					07/02/2008
					 
						АНКАРА, Турция -- След разгорещен дебат рано сутринта в четвъртък (7 февруари) депутатите одобриха на първо четене промяна в конституцията за премахване на забраната за носене на забрадки в университетите. Главната опозиционна светска Републиканска народна партия заяви, че предложението нарушава член 2 от конституцията, който постановява, че Република Турция е светска държава. Членове на управляващата Партия на справедливостта и развитието опонираха, че на практика това ще заздрави светския характер на държавата. Правителството има подкрепата на опозиционната Партия на националистическото действие. Заедно те имат повече от нужното за промяна на конституцията мнозинство от две трети. 
						За да успокои духовете, министър-председателят Реджеп Тайип Ердоган каза, че облекчаването на забраната ще се ограничи до университетите и няма да обхване средните училища или държавните учреждения. Второто и последно гласуване е предвидено за събота. (АФП, Радикал, Сабах, Търкиш Дейли Нюз, Блумбърг, АП, Ройтерс, Заман - 07/02/08)

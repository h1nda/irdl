Румънската опозиция приема официалните резултати от изборите
					02/12/2004
					Лидерът на румънската опозиция Траян Бъсеску заяви в сряда, че ще приеме решението за валидност на изборите от края на миналата седмица и че ще остане в президентската надпревара. Окончателните резултати сочат, че главните опозиционни сили изостават от управляващите социалисти в парламентарните и президентските избори, проведени миналата неделя. 
					(Ромпрес - 02/12/04; AФП, Ройтерс, Би Би Си, Си Ен Ен, Скотсмън, РСЕ/РС, Айрлънд онлайн, Медиафакс - 01/12/04)
 
					 
						
Траян Бъсеску, кандидат за президент на опозицията, заявява, че ще приеме резултатите от изборите. [AФП]
						Румънският опозиционен лидер Траян Бъсеску заяви в сряда (1 декември), че ще приеме официалните резултати от парламентарните и президентските избори и че няма да се оттегли от президенската надпревара. 
						"Щом държавните институции определят изборите за действителни, аз ще приема решението им и ще участвам във втория кръг на изборите за президент", заяви Бъсеску, кандидат за президент от основния центристки съюз между Националлибералната партия (НЛП) и Демократическата партия (ДП). 
						Във вторник съюзът призова за повторно провеждане на изборите, твърдейки, че те са били опорочени от измами, в резултат на което близо половин милион гласове са отишли за управляващата Социалдемократическа партия (СДП) на премиера Адриан Нъстасе. Централното избирателно бюро (ЦИБ) отхвърли искането, заявявайки, че каквито и нередности да е имало, те са били в резултат на грешки в изчисленията. 
						"Траян Бъсеску трябва да признае, че загуби тези избори," каза Нъстасе, кандидатът на СДП за президент. Той обвини лидера на ДП, че петни имиджа на страната в чужбина. 
						Съюзът между СДП и Партията на хуманистите (ПХ) спечели изборите за долната камара с 36,61 % от гласовете, съгласно окончателните изборни резултати, публикувани в сряда. Съюзът НЛП-ДП завърши на второ място с близък резултат от 31,3 % от гласовете. Останалите две партии, които прескачат прага от 5 %, са Партия "Велика Румъния" (ПВР) с 12,92 % и Унгарската демократична федерация на Румъния (УДФР) с 6,17 %. Съюзът СДП-ПХ води в гласуването и за Сената с 37,13 %. Съюзът НЛП-ДП събра 31,77 % в това гласуване, ПВР 13,63%, а УДФР 6,23 %. 
						Нъстасе, който спечели 40,94 % от гласовете за президент, води със седем процента пред Бъсеску. Избирателната активност бе 58,5 % от имащите право на глас. 
						Нъстасе и Бъсеску ще се изправят един срещу друг на балотажа на 12 декември. 
						Никоя от коалициите и партиите, участвали в парламентарните избори, не спечели достатъчно мнозинство, за да управлява сама, а Румъния изглежда ще има балансиран парламент. 
						Ако съюзът СДП-ПХ, който по всяка вероятност ще заеме 57 места от общо 137-членния Сенат, влезе в коалиция с УДФР, която се очаква да получи 11 места, няма да му достигне едно място за сформиране на мнозинство, съобщи в свой анализ Радио "Свободна Европа"/Радио "Свобода". Тъй като управляваща коалиция с участието на националистическата ПВР няма да бъде посрещната добре от Запада, анализаторите смятат, че СДП вероятно ще се опита да привлече законодатели от тази партия в своите редици. Друг вероятен сценарий е социалистите да потърсят парламентарна подкрепа от членове на ДП на Бъсеску, както изглежда е намекнал Нъстасе. 
						Правителство обаче може да се сформира едва след като има избран президент. Според конституцията, ако никоя от партиите в парламента няма мнозинство, президентът има правото да номинира за премиер всеки, който има реален шанс да сформира мнозинство. 
						Кандидатът на СДП за премиерския пост е сегашният външен министър Мирча Джоана. Според съобщенията съюзът НЛП-ДП е определил за свой кандидат за поста Калин Попеску-Таричану. 
						Изборите се състояха в момент, когато Букурещ бърза да приключи присъединителните си преговори с ЕС. АФП цитира говорител на Европейската комисия, който заявил в сряда, че Брюксел е отчел обвиненията в изборни измами.

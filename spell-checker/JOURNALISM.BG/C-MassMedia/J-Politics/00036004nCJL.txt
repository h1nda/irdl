Сръбски опозиционни партии започнаха преговори с цел предизвикване на предсрочни избори 
					13/09/2010
					 
						БЕЛГРАД, Сърбия -- В понеделник (13 септември) Сръбската прогресивна партия (СПП) започна преговори с други опозиционни партии, имащи за крайна цел предсрочни избори. СПП планира да проведе преговори с „Нова Сърбия” и със Социалистическото движение, водено от Александър Вулин. Представителят на СПП Никола Селакович обвини правителството, че не е изпълнило своите обещания и за настоящата ситуация в икономиката. Лидерът на „Нова Сърбия” Велимир Илич изрази очаквания, че Демократичната партия на Сърбия също ще се присъедини към преговорите. Вътрешният министър и заместник министър-председател Ивица Дачич отговори, заявявайки, че е естествено за опозицията да се стреми към предсрочни избори, но изключи такава възможност. Следващите редовни избори в Сърбия са през 2012 г. (Танюг, Б92, Блиц - 12/09/10)

ДП призовава за възобновяване на учредителната сесия на сръбския парламент
					10/04/2007
					 
						БЕЛГРАД, Сърбия -- Демократическата партия (ДП) очаква в най-скоро време възобновяване на учредителната сесия на сръбския законодателен орган и избиране на нов председател на парламента, който да свика спешно заседание по бюджетното финансиране на страната и по въпроса за статута на Косово. Ръководителят на ДП Милан Маркович отбеляза в понеделник (9 април), че учредителната сесия е била прекъсната на 14-и февруари. Междувременно демократичният блок се мъчи да постигне съгласие по съставянето на коалиционно правителство след януарските избори. 
						Други новини -- „Ню Йорк Таймс” пише, че решение на Трибунала на ООН за военни престъпления, което разрешава на Сърбия да цензурира уличаващи документи, може да е оказало влияние върху неотдавнашното решение на Международния съд (МС), което освободи Сърбия от пряка отговорност за геноцида в Сребреница през 1995 г. Според публикацията на Сърбия й е било разрешено да засекрети определени части от своите военни архиви в интерес на националната си сигурност. Източниците, цитирани от вестника, казват, че МС е бил принуден да се позове в решението си на доказателства, събрани по време на други дела за военни престъпления. (Данас, Блиц - 10/04/07; ТАНЮГ, Бета - 09/04/07; Ню Йорк Таймс, ЮПИ - 08/04/07)

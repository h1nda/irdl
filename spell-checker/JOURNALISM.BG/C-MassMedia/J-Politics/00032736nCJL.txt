Румънски съд потвърди резултатите от президентските избори
					15/12/2009
					 
						БУКУРЕЩ, Румъния -- Конституционният съд съобщи в понеделник (14 декември) резултатите от президентските избори, потвърждавайки победата на сегашния президент Траян Бъсеску над опонента му Мирча Джоана от Социалдемократическата партия (СДП). Съобщението бе направено след повторното преброяване на малко над 2 000 гласа, които преди се смятаха за невалидни. Това обаче не промени резултатите. Бъсеску от Либералдемократическата партия (ЛДП) победи Джоана „на косъм” -- само с 0,74 %.
						Междувременно Националлибералната партия (НЛП) номинира лидера си Крин Антонеску за поста министър-председател, ако партията участва в коалиционно правителство. Все още не е ясно обаче дали такава коалиция би включвала СДП, или ЛДП. СДП на Джоана заяви, че е готова да приеме Антонеску като ръководител на следващото правителство. От друга страна, ЛДП е близо до подписването на коалиционно споразумение с Демократичния съюз на унгарците, по-малка партия, представляваща унгарското етническо малцинство. Въпреки това ЛДП ще има нужда от подкрепата на НЛП, за да сформира стабилно правителство. (Зиарул Финанчиар, Евениментул Зилеи - 15/12/09; АП, Ройтерс, Медиафакс - 14/12/09)

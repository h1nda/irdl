Според Йесен-Петерсен Белград е готов за преговори с Прищина 
					29/03/2005
					Приключвайки визитата си в Белград, шефът на УНМИК Сьорен Йесен-Петерсен каза, че властите в тази страна са изразили готовност за подновяване на преговорите с представители на временното правителство на Косово. 
					От Игор Йованович за Southeast European Times в Белград – 29/03/05
 
					 
						
Шефът на УНМИК Йесен-Петерсен призова Белград да изпрати ясно послание до косовските сърби, че трябва да вземат участие в работата на институциите в провинцията. [AФП]
						При пристигането си в Прищина след два дни на срещи на високо ниво в Белград, ръководителят на УНМИК Сьорен Йесен-Петерсен каза във вторник (29 март), че е било постигнато споразумение за подновяване на диалога с временните власти в Косово по енергетиката и завръщането на бежанците. Преговорите ще бъдат водени съответно от ЕС и ВКБООН.
						Шефът на УНМИК даде висока оценка на готовността на представителите на Сърбия-Черна гора да подновят диалога, като същевременно ги призова да насърчат сърбите за участие в политическия живот на Косово. 
						"Диалогът е не само вярната платформа за решаване на всички открити въпроси, но и добър начин за изграждане на взаимна сигурност и доверие в процеса на движение на Прищина и Белград към обсъждането на въпроса за статута," каза той в изявление за медиите в края на своето посещение. 
						Сръбският президент Борис Тадич "ясно" показа готовност за преговори с представители на новото правителство на премиера на Косово Байрам Косуми, каза Йесен-Петерсен. Той обаче отбеляза, че сръбският премиер Воислав Кощуница продължава да не се ангажира с подобна позиция. 
						По-рано, по време на лекция, посветена на ООН и Косово, Йесен-Петерсен изрази увереност, че Белград "има място на масата редом с Прищина и ще играе решаваща роля" при всякакви бъдещи преговори по статута. 
						Тези преговори могат да започнат през септември, каза той, ако бъде дадена положителна оценка на прилагането на стандартите през юни или юли. Напредъкът в процеса ще позволи на Косово да се захване с решаване на икономическите си проблеми, помагайки същевременно на Сърбия да се движи по пътя към европейска интеграция, каза той. 
						"Бъдещето на този регион е обвързано, взаимно и колективно, със съответните перспективи пред всеки от конститутивните народи. Със своите ресурси и високо образовано и мотивирано население този регион е готов да навлезе в една по-благоденстваща и мирна фаза на своето развитие. За лидерите на този регион това представлява голямо предизвикателство, изразяващо се в спазване на решения, които биха поддържали и дори ускорили пълната интеграция в рамките на съвременната европейска рамка," каза Йесен-Петерсен по време на лекцията си пред Института за международна политика и икономика в Белград. 
						Отказвайки да коментира хипотези за изхода от преговорите по статута, Йесен-Петерсен каза, че е предал на Тадич и Кощуница посланието, "че подялбата на Косово не е възможна". Той изрази задоволство от факта, че ЕС споделя това становище. 
						Йесен-Петерсен, който бе номиран от Дания за поста Върховен комисар на ООН по бежанците, каза, че би могъл да се оттегли от позицията на шеф на УНМИК през юни, но би продължил да изпълнява функциите си докато привършат преговорите по статута, ако се вземе решение за тяхното начало през септември. 
						"Споделих с Тадич лошата новина, че ще остана в Косово още известно време, тъй като сега се намираме в много важна фаза," каза Йесен-Петерсен.

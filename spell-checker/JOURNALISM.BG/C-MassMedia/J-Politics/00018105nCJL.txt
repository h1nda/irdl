Третият кръг от преговорите за децентрализацията в Косово ще се проведе в понеделник
					02/04/2006
					 
						БЕЛГРАД, Сърбия-Черна гора -- Делегации от Белград и Прищина ще се срещнат за третия кръг от преговорите във Виена в понеделник (3 април). В центъра на дискусиите се очаква да бъдат сътрудничеството между общините и финансирането на местните институции. В събота сръбският президент Борис Тадич, премиерът Войслав Кощуница и външният министър на Сърбия-Черна гора Вук Драшкович се срещнаха при закрити врати със сръбския преговарящ екип. Според официално съобщение, участниците са решили да се сформира специална група, която да решава икономически и финансови въпроси, свързани с процеса за окончателното определяне статута на Косово. Бъдещата комисия ще се ръководи от ректора на университета в Белград, Деян Попович. 
						В събота, лидерът на опозицията в Косово Хашим Тачи, който също е и член на косовския преговарящ екип, призова косовските сърби да се завърнат по домовете си в провинцията. Той също призова правителството на премиера Агим Чеку да поеме пълна отговорност за връщането на сръбските бежанци, включително и за финансовата подкрепа за процеса. 
						Междувременно, в нов доклад, представен от мисията на ОССЕ в Косово, се посочва, че е постигнат напредък в съдебните реформи, като се цитират по-високите стандарти и професионализъм сред съдиите и адвокатите, както и включването на международни съдии и прокурори при разглеждането на междутническите дела и делата, свързани с организираната престъпност. В същото време, мисията на ОССЕ твърди, че са необходими допълнителни усилия в тази насока. (Политика - 02/04/06; Taнюг, РТС - 01/03/06; Уеб-сайт на ОССЕ - 31/03/06)

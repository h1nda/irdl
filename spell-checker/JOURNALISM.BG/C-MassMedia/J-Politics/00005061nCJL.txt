ПСР обмисля поправки към турската конституция
12/11/2002
 
АНКАРА, Турция -- Лидерът на Партията на справедливостта и развитието (ПСР) Реджеп Тайип Ердоган отново заяви в понеделник (11 ноември), че трябва да се намери решение, което да му позволи да бъде министър-председател. ПСР, която спечели изборите в Турция, ще трябва да обяви кандидат след първото заседание на парламента в четвъртък, и да обсъди начините за проедоляване на законовите пречки за избора на Ердоган за министър-председател. Понастоящем му е наложена забрана да заема държавни постове поради това, че е бил осъждан. За да може да бъде издигната неговата кандидатура, партията трябва да внесе поправки в два члена от турската конституция - идея, на която президентът Ахмет Недждет Сезер се противопоставя.
Междувременно, Ердоган ще се срещне в четвъртък в Анкара с върховния представител на ЕС по въпросите на сигурността Хавиер Солана. Това ще бъде първата от серия срещи с чуждестранни официални лица, с които Ердоган се надява да популяризира имиджа на неговата партия сред международните дипломатически кръгове. (АФП, Анадолска агенция - 11/11/02)

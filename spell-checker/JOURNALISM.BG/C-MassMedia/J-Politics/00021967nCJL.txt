Албанският президент и парламентът одобриха правителствените промени
					20/03/2007
					 
						ТИРАНА, Албания -- Президентът Алфред Мойсиу и албанският парламент одобриха в понеделник (19 март) неотдавнашната реорганизация на правителството, предприета от премиера Сали Бериша, и назначаването на няколко нови министри. Промените включват назначаването на Нард Ндока за здравен министър, на Майлинда Брегу за министър на интеграцията, на Газменд Окета за вицепремиер, на Илир Рушмайли за министър на правосъдието и на Или Панго за министър на туризма. 
						След като спечели одобрението на парламента, Бериша обеща, че кабинетът ще работи усърдно за осъществяване на предвидените реформи, особено на тези, свързани със собствеността и данъците. Той призова също опозицията да сътрудничи в процеса на децентрализация. (Албейниън Нюз - 20/03/07; Топ-Чанъл, Уебсайт на албанския президент - 19/03/07)

Албания трябва да намери решение на политическата криза заради либерализацията на визите 
					03/06/2010
					 
						ТИРАНА, Албания -- Еврокомисарят по разширяването Щефан Фюле каза в сряда (2 юни), че би желал да види решение на политическата криза в Албания, преди Европейският парламент (ЕП) да обсъди премахването на визовия режим. „Не бих искал да отговарям от името на други институции, но ЕП уважава решенията на ЕК”, каза Фюле по време на конференцията ЕС-Западни Балкани в Сараево. 
						Испанският външен министър Мигел Анхел Моратинос каза, че очаква положително решение във връзка с визите за Албания, заявявайки, че албанците ще могат да се възползват от това решение в скоро време. Външният министър Илир Мета, който присъства на конференцията, изрази загриженост във връзка с последствията, ако политическата криза се проточи. „Това ще бъде незаслужено наказание за албанците и разочарование за европейските структури, които искат да помогнат на Албания”, каза Мета. (Топ Ченъл, Нюз 24, Balkan Web, Шекули, Топ Нюз - 02/06/10)

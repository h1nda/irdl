Министър отрича, че се водят преговори с Младич
					25/07/2005
					Сръбските власти не преговарят с укриващия се военнопрестъпник Ратко Младич за предаването му на трибунала на ООН в Хага, нито пък знаят къде се намира, каза в интервю, публикувано в понеделник, събско-черногорският министър по човешките права и правата на малцинствата Расим Ляич.
					(Блиц, Бета - 25/07/05; AП - 24/07/05; Радио Б92, СЕЕ сикюрити монитор - 22/07/05)
 
					 
						
"Не се водят преговори с Ратко Младич," каза Расим Ляич, министър по човешките права на Сърбия и Черна гора. [Архив]
						Сръбско-черногорският министър по човешките права и правата на малцинствата Расим Ляич отрече твърденията, че белградските власти водят преговори с укриващия се военнопрестъпник Ратко Младич за предаването му на Международния наказателен съд за бивша Югославия (МНСБЮ).
						"Не се водят преговори с Ратко Младич," каза в интервю за белградския ежедневник Блиц, публикувано в понеделник (25 юли), Ляич, който е и председател на сръбско-черногорския съвет за сътрудничество с МНСБЮ. "Държавата не знае къде е той", добави Ляич. Той каза, че никога досега властите не са полагали по-големи усилия за откриването на беглеца. 
						Десет години, след като бе обвинен за пръв път във военни престъпления, бившия босненски сръбски военен командир остава един от най-издирваните обвиняеми от трибунала на ООН. 
						Коментарът на Ляич бе направен в отговор на изявление на Наташа Кандич, директор на Центъра по хуманитарно право, в което тя твърди, че се водат преговори между правителствени представители или някой, упълномощен от кабинета, и сътрудници на Младич. Преговорите, каза Кандич в петък пред белградската телевизия Б92, се свеждат до това, дали Младич и неговите последователи ще получат парично обезщетение срещу доброволното предаване на бившия генерал.
						Ляич не се съгласи, че сръбският премиер Воислав Кощуница носи отговорност за закрилата на Младич, докато е бил югославски президент в началото на 2000 г. Цялата ДОС (Демократичната опозиция на Сърбия) знаеше къде се намира Младич," каза Ляич. Белгецът не бе предаден на Хага по онова време поради опасения от конфликт между армията и полицията, добави той. "Някои могъщи фигури в армията подкрепяха Младич," каза Ляич.
						Попитан дали същите личности са все още в армията, Ляич отхвърли тезата за съществуването на "организирана структура", но призна вероятността отделни лица от средите на военните и досега да закрилят Младич.
						Миналата седмица местните медии цитираха бившия шеф на сръбската Държавна сигурност Горан Петрович, който е казал, че полковникът от сръбско-черногорската армия Драгомир Кръстович е отговарял за сигурността на беглеца към края на 2002 г. и вероятно и досега изпълнява същите функции. Министерството на отбраната излезе с изявление, в което отрече тези обвинения, и по-късно обяви, че полковникът е пенсиониран от армията.
						Според репортаж на Радио Б92 от петък обаче по същото време, когато сръбско-черногорският министър на отбраната Първослав Давинич е правел изявлението, Кръстович е давал интервю за белградския ежедневник "Вечерни новости", представяйки се като командващ по материално-техническото осигуряване. По-късно Давинич призна, че полковникът е все още на служба, позовавайки се на сложните процедури по пенсиониране в армията.
						"Когато някой излезе в пенсия, той остава по някакъв начин в платежните ведомости на армията в продължение на два-три месеца, защото такава е процедурата, така че сега сме в това неопределено положение той на практика да е пенсиониран, но по документи все още да се води на работа в армията," каза Давинич.
						Ляич изказа надежда, че случаят с Младич ще бъде решен до края на годината.

Косовската полиция и ЮЛЕКС подписаха техническо споразумение
					05/10/2009
					 
						ПРИЩИНА, Косово -- Косовската полиция (КП) и ЮЛЕКС подписаха в петък (2 октомври) техническо споразумение за информационен обмен. Заместник-директорът на следствието към КП, Кадри Арифи, каза, че споразумението не нарушава сигурността на полицейската информация, отбелязвайки, че ЮЛЕКС няма да има пряк достъп до полицейската база данни. Според съобщенията в споразумението се казва, че ЮЛЕКС може да използва информацията единствено за целите на разследването в определени случаи, които се разследват или от ЮЛЕКС, или от КП. Споразумението бе сключено след полицейския протокол за сътрудничество в областта на трансграничната престъпност, подписан между ЮЛЕКС и Белград през септември, срещу който властите в Прищина реагираха остро. 
						Други новини -- Правният отдел на ЮЛЕКС обяви в неделя, че в предполагаем масов гроб в района на Малишева/Малишево, Централно Косово, са открити човешки останки. Самоличността на жертвите не е установена. (РТК, Кохавижън - 04/10/09; Косова Сот, Коха Диторе, Лайм - 03/10/09)

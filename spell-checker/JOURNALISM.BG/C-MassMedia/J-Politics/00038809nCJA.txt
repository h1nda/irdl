Румънският президент Бъсеску твърди, че няма да има компромис с незаконните активи
					27/06/2011
					Въпреки неблагоприятното решение на Върховния съд, президентът твърди, че ще прокара проект за конституционна промяна, която да даде ход на борбата с корупцията. 
					от Пол Чокою за Southeast European Times от Букурещ -- 27/06/11
 
					 
						
"Сегашната конституция гарантира на притежателите на незаконни активи, че нищо не може да им се случи", заяви румънският президент Траян Бъсеску. [Reuters]
						Президентът Траян Бъсеску предупреди във вторник (21 юни), че ще прокара спорно предложение за конституционна промяна, което премахва презумпцията за легално придобити активи и подготвя почвата за конфискуване на имущество, чийто произход не може да бъде доказан. 
						"Богатството е защитено, но ние нямаме право да защитаваме и кражбите. Сегашната конституция гарантира на притежателите на незаконни активи, че нищо не може да им се случи", обясни Бъсеску. 
						Изявлението му бе направено малко след като предложението му за конституционни промени претърпя сериозен удар на 17 юни, когато съдиите в румънския Конституционен съд решиха, че някои от елементите му нарушават основни права. По-специално, магистратите атакуваха два члена - първият премахва характера на законно придобито имущество, а вторият се отнася до премахването на имунитета на депутати и министри.
						Съдът заяви, че премахването на законния характер на активите нарушава правото на собственост и поставя собственика в ситуация на трайна несигурност, тъй като именно собственикът трябва да докаже законността на активите си. 
						Асоциацията на румънските магистрати предупреди по-рано, че премахването на презумпцията, че имуществото е придобито законно, противоречи на законовия принцип за невинност до доказване на противното. 
						Присъдата на Конституционния съд има консултативен характер. Президентството е изпратило проекта за конституция в парламента за обсъждане и приемане. 
						"Загубихме една битка, но не и цялата война срещу незаконните активи", заяви премиерът Емил Боц в коментар на решението на съда. "В парламента обаче, взимайки предвид решението на съда, част от текста може да бъде подредена така, че да отговори на целите на конфискуване на незаконно придобити активи, така че случаите на корупция да не бъдат вече източник за придобиване на имущество," добави той по време на дебат по конституционните промени.
						Решението на съда съдържа рискове от негативни ефекти, твърдят високопоставени лица, участващи в борбата против корупцията. "Решението предоставя възможност за оправдание на онези, които искат да защитят неоправданото си имущество и искат провал на върховенството на закона в Румъния", заяви пред SETimes Хория Георгеску, генерален секретар на Националната агенция за борба с корупцията, която е упълномощена да проверява активите на държавните служители. "В общи линии решението на Конституционния съд е покана към престъпниците да дойдат и да правят бизнес в Румъния", допълни той. 
						Анализаторите твърдят, че пред законопроекта предстои дълъг и криволичещ път. "Дори и ролята на Конституционния съд да е просто консултативна, това е морален удар върху проекта за промени още в самото начало и създава полулегална основа за противниците му, които ще използват решението на съда, за да подкрепят позицията си," заяви пред SETimes Разван Михаласку, политически кореспондент на телевизия B1.
						"Като цяло целият проект се върти около две положения - незаконните активи и имунитета на високопоставените лица, така че е малко вероятно депутатите да отговорят на исканията на президента, като се има предвид, че двете положения засягат пряко някои от тях," допълни той.
						Георгеску обаче е оптимист. "Винаги има шанс. Промяната, която се отнася до начина, по който са придобити активите, се радва на широка обществена подкрепа. Освен това, представителите на международната общност в Букурещ и Европейската комисия показаха твърдата си подкрепа за тази конституционна промяна", подчерта той. Посолството на САЩ в Букурещ критикува решението на Конституционния съд, като заяви, че то пречи на борбата с корупцията. 
						 "Също като преди година, когато Агенцията за борба с корупцията бе подтисната, тези инструменти работят като ефективен външен фактор, без който не би бил възможен напредък в раздаването на правосъдие. Политиците трябва да покажат отговорност в решенията си, а не да поставят Румъния в периферията на върховенството на закона, като се опитват да защитят индивида," заключи Георгеску.

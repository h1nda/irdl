Върховният представител Лайчак призова към нова политика по отношение на БиХ
					30/10/2008
					 
						САРАЕВО, Босна и Херцеговина (БиХ) -- В сряда (29 октомври) върховният представител Мирослав Лайчак каза, че международната общност трябва да преразгледа политиката си към БиХ, за да може страната да продължи процеса на интеграция в ЕС. Въпреки че БиХ подписа Споразумение за стабилизация и асоцииране с ЕС през юни, тя не е направила нищо, за да изпълни своите задължения, каза Лайчак. Той заяви, че политическите крамоли между босненските мюсюлмански, сръбски и хърватски лидери са блокирали реформите и са спрели движението на страната към ЕС. "Процесът протича много по-бавно, отколкото се очакваше. Много време и енергия бяха изгубени в стъпки, които възкресиха недоверието между общностите [в БиХ]", каза той. За сегашната ситуация той обвини конкретно министър-председателя на Република Сръбска Милорад Додик и председателя на Председателството на БиХ Харис Силайджич. Силайджич засили исканията си за премахване на двете автономни области в страната. Додик отговори със заплахи да проведе референдум за независимост. (РС ТВ, Бета, Танюг, Б92, АКИ - 29/10/08)

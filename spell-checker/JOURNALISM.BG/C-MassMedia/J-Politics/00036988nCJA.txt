ДПК празнува след повторните избори в Косово
					10/01/2011
					Избирателната активност беше по-ниска отколкото на първия тур и някои политически партии се оплакват, че не всичко е преминало както трябва.
					От Линда Карадаку за Southeast European Times от Прищина – 10/01/11
 
					 
						
Жена пуска своята бюлетина в село Коморане, където в неделя (9 януари) се проведоха повторни избори. [Ройтерс]
						Повече от 52 % от гласоподавателите в пет общини в Косово гласуваха в неделя (9 януари) поради наложилото се повтаряне на парламентарните избори от 12 декември заради нередности. 
						Централната избирателна комисия (ЦИК) на Косово потвърди избирателна активност от 34,5 % в Дечани, 58,6 % в Глоговац, 53,3 % в Липлян, 61,6 % в Сърбица и 36,3% в Малишево. Избирателната активност беше по-ниска отколкото на първия тур. 
						Според данните, оповестени в понеделник от ЦИК, които включват валидните резултати от 12 декември и от частичното повторно гласуване в неделя, Демократическата партия на Косово (ДПК) е спечелила 32 %, Демократичната лига на Косово (ДЛК) е получила 24,7 %, „Ветевендосе” – 12,6 %, Алиансът за бъдещето на Косово (АБК) – 11,2 % и АНК – 7,3 %. Другите партии не са достигнали необходимия праг. 
						Според предварителните резултати от мрежата от НПО „Демокрация в действие”, която наблюдаваше повторните избори, АБК печели в Дечани. ДЛК е втора, а ДПК е на трето място. 
						ДПК печели в Сърбица, Дренаш, Малишево и Липлян. 
						Оценките на партиите за повторните избори бяха различни. ДПК заяви, че процесът е бил успешен, без инцидентите и техническите проблеми, които опорочиха първия тур. ДЛК и АБК обаче направиха оплаквания във връзка с прекъсването на електрозахранването в някои избирателни центрове в района на Дреница. 
						Според АБК прекъсванията „са били дирижирани от съответните отговорни институции”. 
						Косовската енергийна компания заяви, че проблемът е бил свързан с електрическите крушки и с други технически проблеми, а не с електрозахранването. 
						НПО „Демокрация в действие”, която помагаше в наблюдението на изборите, съобщи, че е регистрирала случаи на многократно гласуване, гласуване в периоди без електричество, както и семейно гласуване. Организацията заяви, че наблюдателите са получили заплахи, включително „от лица, упълномощени от Централната избирателна комисия”. 
						Групата съобщи, че заради заплахите в крайна сметка е изтеглила своите наблюдатели от една избирателна секция. 
						Повече от 2 600 чужди и местни наблюдатели бяха акредитирани за повторните избори. 
						Делегацията от наблюдатели на Европейския парламент отбеляза, че „някои сериозни нередности подчертават недостатъчната политическа воля, включително на най-ниско ниво, да се проведат истинска избори в съответствие с международните стандарти и добрите изборни практики.” 
						„Въпреки че изборите като цяло протекоха в спокойна атмосфера, делегацията получи сведения за изборни измами и заплахи”, посочиха наблюдателите. 
						„Необходими са целенасочени усилия за своевременното и прозрачно съдебно преследване на всички установени извършители на измами, включително по висящите дела от местните избори през 2009 г.”, добавя делегацията. 
						Ръководителят на Международната гражданска служба Питер Фейт заяви в неделя сутринта в избирателна секция в Дренаш, че нередностите няма да бъдат толерирани. Американският посланик Кристофър Дел посочи, че този път изборният процес е бил по-добре организиран и в избирателните секции се е упражнявал по-добър контрол. 
						Процесът обаче все още не е завършил. Върховният съд на Косово постанови на 23 януари да бъде проведено повторно гласуване в Митровица.

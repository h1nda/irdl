Наука и технологии: Македония и Хърватия подписаха споразумение за сътрудничество в здравеопазването
					25/05/2009
					Хърватска компания и македонското правителство обединиха силите си за разработка на софтуер за здравеопазването в Македония. Още в новините от областта на науката: косовски град получи зона с безплатен безжичен интернет; в Истанбул бе открита Телекомуникационна академия на „Ериксон”. 
					Наука и технологии: Македония и Хърватия подписаха споразумение за сътрудничество в здравеопазването
 
					 
						
В Македония е в ход разработването на софтуера на интегрирана информационна система за здравеопазването. [Гети Имиджис] 
						
						Македонският здравен министър Буяр Османи и директорът на хърватската компания C&amp;T, Божидар Видич, подписаха споразумение за разработване на софтуера на интегрирана информационна система за здравеопазването, предаде МИА на 15 май. Системата, на стойност 2,94 млн. евро, трябва да бъде внедрена до две години. Османи каза, че споразумението поставя началото на процеса на ИТ в държавната система на здравеопазване в страната, която има за цел да интегрира всички държавни здравни институции в една централна база данни. 
						*** 
						Феризово, Косово, е първият град в страната, сдобил се с публична зона с безплатен безжичен интернет. Това бе постигнато чрез проект на НПО „Инициатива за напредък”, която работи за повишаване на качеството на образованието в Косово с помощта на норвежкото посолство. Зоната бе открита на 17 май на церемония в присъствието на министъра на образованието Енвер Ходжа.
						 *** 
						Китайският доставчик на решения за телекомуникационни мрежи „Хуауей” обяви в сряда (20 май) плановете си да създаде нов център за изследвания и разработки в Истанбул. Компанията заяви, че вече е започнала предварително проучване за новия център. "Хуауей" е партньор на турските мобилни оператори "Тюрксел", "Водафон" и "Авеа" в решенията при изграждането на техните 3G мрежи. 
						 *** 
						Студенти от Косово ще вземат участие в 17-ата Международна олимпиада по околна среда, която се провежда от неделя (24 май) до сряда. Косовските студенти ще участват в проявата заедно със студенти от 41 други страни, между които Германия, САЩ, Русия и Румъния.
						 *** 
						
						Румънски археолози откриха римски дворец с добре съхранени конструкции в окръг Караш-Северин, предаде „Агерпрес” на 15 май. Експертите смятат, че комплексът е построен през 101 г. от н.е., през периода на първата двегодишна дако-римска война, преди завладяването на Дакия от Рим. 
						*** 
						 „Ерискон Турция” и „Нетрон Технолъджи Кампъни” обявиха създаването на Телекомуникационна академия на "Ериксон" в Истанбул, предаде в понеделник (18 май) всекидневникът „Хюриет”. Вицепрезидентът на „Ериксон Турция” Сердар Саньон каза, че двете фирми са инвестирали приблизително 3,6 млн. евро в проекта.
						*** 
						
						Албанско-американски подводен археологически екип откри останки от претърпял корабокрушение в древността съд в Йонийско море, недалеч от гр. Саранда, предоха местните медии на 15 май. Корабът датира от трети или четвърти век пр.Хр. и е една от най-старите археологически находки в Средиземно море.
						
						(Различни източници – 18/05/09-25/05/09)

Румънската управляваща партия претърпя поражение на изборите в Букурещ
07/06/2004
Румънските социалдемократи не успяха да превземат основните крепости на опозицията по време на местните избори в неделя. Резултатите вещаят оспорвана надпревара по време на предстоящите общи избори през ноември.
От Джелу Трандавир за Southeast European Times в Букурещ - 07/06/04
 
 
Кандидатът на демократите Траян Басеску ликува, след като се появиха първите данни, че е спечелил още един мандат за кмет на Букурещ. [АФП]
В неделя (6 юни) нямаше поводи за празненства в щаба на Социалдемократическата партия (ПСД) в Букурещ. Кандидатът на ПСД, външният министър Мирча Джоана, спечели едва половината от гласовете, подадени за неговия опонент, настоящият кмет Траян Басеску. Джоана, един от най-популярните румънски политици, бе започнал битката с надеждата, че ще разгроми "пакостливия" Басеску, лидер на опозиционната Демократическа партия.
Басеску бе номиниран от името на алианс, създаден от либералите. Според първите следизборни данни той е спечелил 60 % от гласовете, докато Джоана е взел едва 29 %. Данните сочат, че Либерално-демократичната опозиция "Справедливост и истина" спечели четири от шестте районни кметства в Букурещ, но в някои райони ще се проведе втори тур.
Според Басеску предварителните резултати показват "големия потенциал на Алианса за спечелване на общите избори през ноември." Съпредседателят на Алианса Теодор Столожан, кандидат за президент, настоя правителството "да сътрудничи с кметството на Букурещ".
За управляващата партия резултатите могат да се окажат тревожен сигнал за бъдещето. Независимо от агресивната и скъпоструваща кампания ПСД не успя в опита си да установи контрол върху големите градове.
"Донякъде съм разочарован, но не и обезкуражен," заяви Джоана в неделя вечерта. Той обяви в понеделник, че ще се завърне на поста външен министър. Премиерът Адриан Настасе обеща, че правителството ще оказва подкрепа на новоизбраните местни власти.
Междувременно в Клуж кандидатът на ПСД бе друг популярен кандидат, министърът на вътрешните работи Йон Рус. Подкрепян от партията на унгарското малцинство, той взе 39 % от гласовете. Кандидатът на "Справедливост и Истина" Емил Бок се класира плътно зад него с 37 %. Кандидатът на националистическата партия, сегашният кмет Джордже Фунар, се представи слабо, печелейки едва 20 %. Фунар няма да участва във втория тур, който ще се проведе след две седмици. Мнозина анализатори очакват, че неговите поддръжници ще подкрепят сега Бок.
В Тимишуара кметът Джордже Чуханду от християн-демократите спечели първия тур с 67 %. Управляващата партия запази позиции в Яш и Констанца.
В понеделник сутринта предварителните резултати не бяха представени, както бе планирано. Прогнозните оценки показват, че социалистите са спечелили в повечето селски райони. Тези населени места са все още под контрола на старите структури и независимите медии имат там нищожен достъп.
Изборите в неделя донесоха разочарование и на християн-демократите. С изключение на вота за кмет в Тимишуара, партията, която е извън парламента от 2000 г. до днес, получи резултати в диапазона 1 до 2 %.
"Румънският политически спектър не е пълен," изтъкна Джонатан Стийл, представител на Европейската комисия в Букурещ. Той определи отсъствието на християн-демократи от парламента като " много необичайно".

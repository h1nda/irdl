Европейският парламент призова държавите, членки на ЕС, да признаят Косово
					09/07/2010
					Кипър, Гърция, Румъния, Словакия и Испания трябва да се присъединят към останалите държави, членки на ЕС, като признаят независимостта на Косово, заяви Европейският парламент в резолюция в четвъртък.
					(WAZ.Euobserver, ДПА, Блиц - 09/07/10; ДПА, Б92, Европейски парламент - 08/07/10)
 
					 
						
ЕП заяви, че „би посрещнал със задоволство признаването от страна на всички държави членки“. [ЕП]
						Европейският парламент (ЕП) прие в четвъртък (8 юли) резолюция, в която призова всички държави, членки на ЕС, да признаят Косово. 
						След като обяви независимост на 17 февруари 2008 г., бившата сръбска провинция беше призната от общо 69 държави, включително 22 членки на ЕС. Кипър, Гърция, Румъния, Словакия и Испания са единствените членове на Съюза, които отказват да направят това. 
						В документа, който беше одобрен с 455 срещу 155 гласа и 28 „въздържали се“, се посочва, че ЕП „би посрещнал със задоволство признаването на независимостта на Косово от страна на всички държави членки“. 
						В него също настоятелно се приканва Съюзът да укрепи общия си подход към Косово с оглед на целта за европейска интеграция, като се отбелязва, че политиките на блока трябва да бъдат по-ефективни за всички хора в Косово. 
						Подчертавайки, че „перспективата за присъединяване към ЕС е силен стимул за провеждане на необходимите реформи в Косово“, членовете на ЕП призоваха още „да се предприемат практически мерки, за да бъде тази перспектива по-осезаема за гражданите“, чрез прилагане на правата на човека и укрепване на принципите на правовата държава. 
						Те подчертаха необходимостта от постигане на напредък в борбата с корупцията и организираната престъпност в Косово, както и в областта на реформата в държавната администрация и децентрализацията. 
						Евродепутатите изразиха „изключителна загриженост по повод на широко разпространената корупция, която, наред с организираната престъпност, остава един от най-големите проблеми в Косово“. 
						В резолюцията се отбелязва още, че Косово трябва да бъде включено в процеса на либерализиране на визовия режим на ЕС, и се призовава Европейската комисия да информира Прищина „незабавно“ за стъпките, които е необходимо да бъдат предприети. След това трябва да се изготви пътна карта, съдържаща подробни изисквания, които трябва да бъдат изпълнени от органите на страната, за да може народът на Косово в крайна сметка да се присъедини към останалите страни в региона, които вече могат да пътуват в по-голямата част от Европа без визи. 
						 Членовете на ЕП призоваха също Сърбия, която продължава да е твърдо против отделянето на своята бивша провинция, „да възприеме прагматичен подход към въпроса за статута и да се въздържа от блокиране на членството на Косово в международни организации”. 
						Отбелязвайки, че държавите, които се стремят към членство в ЕС, трябва да изпълнят критериите за присъединяване, членовете на ЕП подчертаха, че регионалното сътрудничество е една от основните цели на процеса на стабилизация и асоцииране за Западните Балкани. 
						 Предвид консултативното становище относно законността на декларацията за независимост на Косово, която Международният съд се очаква да представи през следващите седмици, в резолюцията се подчертава, че решението „не следва да възпрепятства поемането от всички заинтересовани страни на ясен ангажимент за ефективно трансгранично, регионално и местно сътрудничество с оглед на интересите на населението във и около Косово“. 
						Изразявайки загриженост от повишаването на напрежението в Северно Косово, членовете на ЕП отбелязаха, че ролята на ЮЛЕКС в тази част на страната следва да бъде засилена, за да се насърчат междуетническите отношения и да се информира местното население за дейностите на ЕС. 
						ЕП обаче посочи в изявление, че евродепутатите отхвърлят възможността за разделяне на Косово.

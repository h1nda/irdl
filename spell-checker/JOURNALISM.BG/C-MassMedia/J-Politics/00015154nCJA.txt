Новият български парламент ще бъде свикан на 11 юли
					06/07/2005
					Българският президент Георги Първанов подписа във вторник указ, с който свиква новия парламент на страната на 11 юли. Той призова също Българската социалистическа партия, която победи на общите избори в страната, да постигне споразумение за правителствена коалиция.
					(Агенция "София нюз" - 06/07/05; Ройтерс, БНН, Агенция "София нюз", Медиапул, Дневник, Reporter.gr, СЕЕ сикюрити монитор, Официален уеб-сайт на българския президент - 05/07/05)
 
					 
						
Президентът Георги Първанов подписа указ за свикване на 40-ото Народно събрание следващия понеделник. [AФП]
						Българският президент Георги Първанов подписа във вторник (5 юли) указ за свикване на новия парламент на страната на 11 юли. Той призова също Българската социалистическа партия (БСП), която спечели общите избори на 25 юни, но не успя да си осигури абсолютно мнозинство, да се опита да постигне споразумение за правителствена коалиция, преди да й връчи мандат за сформиране на нов кабинет -- най-вероятно към средата на юли, според осведомени източници.
						БСП спечели 31 % от гласовете, което й осигурява 82 места в 240-местния еднокамарен парламент. Управляващата центристка партия "Национално движение Симеон Втори" (НДСВ) остана на второ място с 20 % или 53 места, а Движението за права и свободи (ДПС) бе трето с 13 % или 34 места. Оставащите 71 места се поделят между четири други партии и коалиции.
						След като не успя да спечели абсолютно мнозинство, БСП сега води преговори с ДПС, НДСВ и с представители на десните партии в новия парламент. ДПС вече декларира готовността си да участва в коалиция начело с БСП. БСП и ДПС обаче имат общо само 116 законодатели, т. е. не им достигат пет гласа за обикновено мнозинство. 
						Междувременно НДСВ даде да се разбере, че няма да се включи в коалиция, ако лидерът му, сегашният премиер Симеон Сакскобургготски, не запази поста си. БСП отхвърля идеята, настоявайки, че нейният лидер Сергей Станишев трябва да получи висшия пост. 
						Ако НДСВ не бъде убедено да се присъедини към коалиция с БСП и ДПС, каза Станишев в неделя пред членове на БСП, е възможно привличане на депутати от други партии за осигуряване на мнозинство. 
						Сакскобургготски обаче изглежда зае по-умерена позиция след предупрежденията на ЕС, че едно дълго протакане на сформирането на новото правителство би могло да застраши заплануваното влизане на страната в съюза през януари 2007 г. 
						"Колкото е по-широка коалицията за следващия кабинет, толкова по-добре," каза пред репортери във вторник лидерът на НДСВ и добави, че не държи да бъде премиер "на всяка цена". 
						"Всички ние трябва да се съобразяваме с интересите на България," каза Сакскобургготски преди провеждането на тристранната среща със Станишев и Ахмед Доган, лидер на ДПС. Преговорите се разглеждат от някои като знак, че трите партии са пред прага на споразумение.

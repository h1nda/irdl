Сръбският президент Тадич подчерта европейското бъдеще на страната по време на предизборна обиколка
					11/01/2008
					 
						БЕЛГРАД, Сърбия -- Президентът Борис Тадич, лидер на Демократическата партия, каза, че е сигурен, че Сърбия ще влезе в ЕС до края на новия петгодишен мандат, към който той се стреми. Президентските избори са насрочени за 20 януари. "Ние трябва да създадем по-добри условия за живот, а това е възможно само ако Сърбия се отвори и се придвижи напред към ЕС, а не към изолация", каза Тадич по време на една от спирките в кампанията си в четвъртък (10 януари). Тадич обеща също, че никога няма да спре да защитава суверенитета на Сърбия и нейната териториална цялост.
						Други новини -- Допитване до общественото мнение, проведено през декември от агенция "МедиаАдриа" по искане на сръбския кабинет, е констатирало, че 60,8 % от косовските сърби няма да напуснат провинцията, ако косовските албанци обявят независимост. Други 30,5 % от косовските сърби са заявили, че планират да се преместят. (Блиц, Данас - 11/01/08; Бета, Танюг, РТС, Б92, Фокус - 10/01/08)

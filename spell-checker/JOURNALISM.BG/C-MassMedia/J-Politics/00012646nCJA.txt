Македония прави промени в публичното финансиране на политическите партии 
					15/11/2004
					Неотдавна македонският парламент прие Закона за финансирането на политическите партии, който отвори пътя за получаване от партиите на държавни субсидии, задължавайки ги същевременно да се отчитат публично за тяхното разходване. Привържениците на закона целят да осигурят по-голяма прозрачност на процеса. 
					От Мария Лазарова за Southeast European Times в Скопие --15/11/04
 
					 
						
“Прозрачността на партиите в политиката е ключ към демокрацията," заявява Андрей Зерновски, депутат от либерал-демократите, един от вносителите на новия закон. [Архив]
						Считано от 1 януари, политическите партии ще бъдат финансирани от държавния бюджет по силата на приет неотдавна закон. 70 % от отпуснатите приблизително 500 000 евро ще бъдат отпуснати на парламентарно представени партии пропорционално на техните мандати, извоювани на последните общи избори. Останалата част ще отиде към партии, които не са влезли в парламента, но са спечелили най-малко 1 % от гласовете. 
						"Прозрачността на партиите в политиката е ключът към демокрацията," каза Андрей Зерновски, депутат от либерал-демократите, един от вносителите на новия закон. "Много държави са притеснени, че парите доминират в политиката и че парите купуват политици. Македония не е изключение в този смисъл." 
						Законът позволява рационалното разпределение на публичните и частни средства и дефинира строги критерии за частни дарения, изтъква Зерновски. "Партийното финансиране трябва да бъде обект на строг контрол от гражданите и от орган, който отговоря за контрола върху финансовите операции. Всеки гражданин на страната или член на политическа партия има правото на равен достъп до начините за финансиране на съответната политическа партия. "
						Партиите ще си запазят възможността да се финансират чрез членски внос, дарения, подаръци и продажба на промоционални или рекламни материали. Въведени са обаче тавани на даренията - 35000 евро от частни юридически лица и 17500 евро от физически лица. Партиите ще трябва да водят публичен регистър и да гарантират адекватна отчетност. Те ще трябва да представят годишен финансов отчет до 31 март най-късно. Министерството на финансите и Сметната палата ще упражняват надзор върху финансовите им операции. 
						С изключение на парите, отпускани от държавния бюджет, законът забранява на партиите да получават други обществени средства. Също така е забранено финансирането от межднародни институции, държавни предприятия (вкл. предприятия, в които държавата притежава поне 20 %-ен дял), религиозни общности и анонимни и неидентифицирани източници.

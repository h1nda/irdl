Основните босненски сръбски и хърватски партии се договориха да сформират коалиция на държавно ниво
					25/10/2006
					 
						БАНЯ ЛУКА, Босна и Херцеговина (БиХ) -- Във вторник (24 октомври) двете основни сръбски и хърватски формации в страната - Съюзът на независимите социалдемократи (СНСД) и Хърватският демократичен съюз (ХДС - БиХ) - се договориха да сформират коалиция на държавно ниво. Лидерът на ХДС - БиХ Драган Чович каза, че коалицията може да се разшири, за да се включат и други партии и да се осигури парламентарно мнозинство в законодателния орган на БиХ.
						Също във вторник председателят на СНСД Милорад Додик се срещна с лидера на Социалистическата партия (СП) на Република Сръбска (РС), Петър Джокич. Той прие СП да бъде част от бъдещата управляваща коалиция в босненската сръбска автономна област. Додик смята да разговаря и с други партии. (Независне Новине, Дневни Аваз - 25/10/06; РТРС, НТВ Хаят - 24/10/06)

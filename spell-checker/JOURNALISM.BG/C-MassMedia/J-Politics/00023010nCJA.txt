Постигнатото споразумение на срещата на върха открива пътя за нов договор за ЕС
					25/06/2007
					Лидерите на ЕС се споразумяха рано в събота за основните принципи на нов договор, който да определи нови правила за ръководство на 27-членния блок.
					(Блумбърг - 25/06/07; ФТ, Ройтерс, Обзървър, Стратфор - 24/06/07; АФП, АП, ДПА, Би Би Си, РСЕ/РС, Гласът на Америка, ЕС - 23/06/07)
 
					 
						
Германският канцлер Ангела Меркел (в центъра), германският външен министър Франк-Валтер Щайнмайер (вляво) и председателят на Европейската комисия Жозе Мануел Барозу дават пресконференция на европейската среща на върха в Брюксел в събота (23 юни). [Гети Имиджис]
						Лидерите на ЕС постигнаха споразумение по основното съдържание на важен нов договор след тежка среща на върха, която продължи близо 36 часа и завърши в Брюксел призори в събота (23 юни). 
						Споразумението сложи край на сериозната криза в Съюза, която започна през 2005 г., след като гласоподавателите във Франция и Холандия отхвърлиха предложената конституция на блока. 
						"Важното за мен е, че успяхме да излезем от парализата," каза германският канцлер Ангела Меркел, която бе председател на тази последна среща на върха по време на шестте месеца, през които страната й бе начело на ЕС. Португалия поема председателството на 1 юли. 
						Споразумението "представлява важна крачка напред" за ЕС, каза Меркел. 
						Председателят на Европейската комисия (ЕК) Жозе Мануел Барозу също приветства споразумението. 
						"Целта на срещата на върха бе да се постигне мандат за институционално договаряне," каза той. "Ние го постигнахме … и това показва, че Европа се движи във вярната посока." 
						По силата на споразумението Междуправителствената конференция (МПК) ще заседава следващия месец, за да изготви Договор за реформа, който да замени обемистата конституция, отхвърлена от мнозинството от френските и холандските гласоподаватели. Очаква се външните министри от ЕС да одобрят проектодокумента по време на среща в началото на септември, преди той да бъде представен за одобрение на лидерите на държавите членки на двудневна среща на върха в Лисабон, която ще започне на 18 октомври. 
						За разлика от конституцията Договорът за реформа ще промени основни документи на ЕС, като Римския договор и Маастрихския договор, но няма да ги заменя. 
						Предвижданите институционални промени включват създаването на два нови поста - постоянен президент, избиран за срок от две години и половина, и върховен представител на ЕС за външните отношения и политиката на сигурност, който ще бъде и вицепрезидент на ЕК. Така ще се сложи край на сегашната система на шестмесечно ротационно председателство. 
						Промените ще доведат и до значително намаляване на броя на комисарите на ЕС. В момента те са 27, по един представител на всяка държава членка. Броят им може да бъде намален до 15 през 2014 г., като ще има ротация на постовете между държавите членки. 
						Един от основните спорни въпроси, който застрашаваше успеха на срещата на върха, бе свързан с процеса на взимане на решения в блока. Полша се противопостави на принципа на двойното мнозинство, който бе заложен в конституцията и по силата на който всяко решение трябва да бъде одобрено от 55 % от държавите членки, представляващи минимум 65 % от населението на ЕС. 
						Полша даде съгласието си едва след като бе договорено двойното мнозинство да започне да се въвежда през 2014 г. и да бъде изцяло въведено през 2017 г. 
						Седмица, преди страната му да поеме ротационното председателство на ЕС, португалският премиер Жозе Сократиш каза, че е твърдо решен да се стигне до одобрение на договора за реформа до края на годината. 
						"Искаме да ускорим този процес," каза той в Брюксел в събота. "Намерението ни е по време на неофициалната среща на върха през октомври да успеем да одобрим текста на договора." 
						След това договорът ще трябва да бъде ратифициран. Очаква се това да стане до средата на 2009 г.

Възможни са изненади на изборите в Черна гора
					20/05/2010
					Икономическата рецесия и обединилата се неотдавна опозиция биха могли да поднесат изненади на местните избори в неделя.
					От Неделко Рудович за Southeast European Times от Подгорица – 20/05/10
 
					 
						
ДПС на черногорския премиер Мило Джуканович е изправена срещу силна опозиция на изборите в неделя (23 май). [Гети Имиджис]
						Премиерът Мило Джуканович и неговата управляваща Демократична партия на социалистите (ДПС) ще се изправят срещу силна опозиция в 16 от 21 общини по време на местните избори в неделя (23 май). 
						 Макар че анализаторите предричат триумф за Джуканович, не е изключено да има изненади. В Подгорица, където живеят около една трета от всички регистрирани избиратели, почти сигурно резултатът ще бъде оспорван. 
						"ДПС може да претърпи най-големи загуби в северните общини поради икономическата криза, а не заради обединяването на опозицията. Хората на север са силно разочаровани от жизнените стандарти," каза за SETimes Момчило Радулович, политически анализатор и генерален секретар на Европейското движение в Черна гора. 
						 "Не очаквам опозицията да спечели в Подгорица, макар и да показа зрялост, сформирайки коалиции," каза той. 
						 На предишните избори, проведени три месеца след референдума през май 2006 г., когато Черна гора възстанови независимостта си от хлабавия съюз със Сърбия, опозицията спечели само в град Плевля. 
						Опозицията твърди, че може да спечели, ако онези, които са си останали у дома миналия път, сега излязат и гласуват на изборите. През 2006 г. опозицията спечели повече гласове от ДПС и съюзниците й в столицата. Благодарение на големия брой малки опозиционни партии, които не събраха достатъчен брой гласове, Джуканович спечели. 
						Гръбнакът на 12-партийната опозиционна коалиция включва Социалистическата народна партия на Сърджан Милич, "Нова сръбска демокрация" на Андрия Мандица и Движението за промени на Небойша Медоевич. 
						Управляващата партия разчита на подкрепата на Социалдемократическата партия (СДП) на председателя на парламента, Ранко Кривокапич. Партията подсказва с недомлъвки за такава възможност. 
						 В предизборната си кампания Джуканович продължава да напомня на избирателите, че е помогнал за възстановяването на държавността на Черна гора. 
						Неговата партия - коалиция между Либералната партия, Партията на бошнаците и Демократичния съюз на албанците, а в някои общини и СДП - все още разчита, че ще победи. 
						Преди четири години Социалистическата народна партия (СНП) и "Нова сръбска демокрация" се противопоставиха на отцепването от Сърбия и Джуканович твърди, че те продължават да се опитват да подкопават независимостта на Черна гора. 
						Миналата седмица той обвини сръбския президент Борис Тадич, че е движещата сила зад обединяването на разпокъсаната черногорска опозиция, както и че един от съветниците му отговаря за подпомагането й. 
						Опозиционните партии обаче отричат да поставят под въпрос независимостта. Те казват, че ще настояват за парламентарни избори, насочени към оздравяване на отслабената икономика на страната и борбата срещу организираната престъпност. 
						"Реактивирането на въпроса за държавния статут на Черна гора показва, от една страна, че опозицията не се е съсредоточила върху икономиката като основен проблем, но също и нежеланието на властите да пристъпят към истинска реформа и да предложат качествена програма, вместо да повтарят една стара история," каза Радулович.

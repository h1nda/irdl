Според Ферхойген България вероятно ще приключи преговорите за присъединяване към ЕС до седмици
09/06/2004
Според комисаря на ЕС по разширяването Гюнтер Ферхойген България може да приключи преговорите по присъединяването до седмици. Той изрази увереност, че страната ще постигне целта си - членство в ЕС на 1 януари 2007 г. Той призова освен това страната да увеличи усилията си в борбата срещу организираната престъпност и корупцията.
(ЮрАктив- 09/06/04; Би Би Си, Ройтърс, Би Ен Ен , Новините, Медиапул, Дневник - 08/06/04; EUobserver - 07/06/04)
 
 
Българският външен министър Соломон Паси (вляво) и комисарят на ЕС по разширяването Гюнтер Ферхойген се срещнаха в София в понеделник (7 юни). [АФП]
България би могла да приключи предприсъединителните си преговори до седмици и е на път да изпълни поставения срок - 1 януари 2007 г., за влизане в ЕС, заяви комисарят на ЕС по разширяването Гюнтер Ферхойген във вторник (8 юни).
"Подготовката далеч не е завършила, но всичко е по план," заяви Ферхойген на пресконференция в София в края на двудневното си посещение. "Мога да уверя всички, че България ще бъде пълноправен, равнопоставен и отговорен член на ЕС до януари 2007 г."
Миналата седмица България затвори временно преговорните глави "Селско стопанство","Регионална политика и координация" и "Финансово-бюджетни въпроси". Главите "Конкуренция" и "Други" са единствените, които остават отворени.
Във вторник Европейската комисия (ЕК) излезе с обща позиция по глава "Конкуренция", давайки зелена светлина за временното й затваряне. Глава "Други" покрива въпроси като Шенгенското споразумение и разпоредби, касаещи паричните потоци.
И двете ще бъдат вероятно затворени по време на заседанието на външните министри на ЕС в Люксембург на 15 юни, твърдят представители на Брюксел.
Макар че даде висока оценка на напредъка в преговорите за присъединяване, Ферхойген призова страната да работи по-упорито за противодействие срещу организираната престъпност и корупцията, които според него отблъскват чуждестранните инвестиции и възпрепятстват икономическото развитие.
"Разговарях с много потенциални инвеститори и някои от тези инвеститори се колебаят . дали да започнат бизнес в България, тъй като считат, че борбата срещу корупцията и престъпността би могла да бъде по-убедителна," посочи той.
Призовавайки българското правителство да се придържа неотклонно към курса на реформи, Ферхойген подчерта нуждата от подобрения в съдебната система и публичната администрация.
През октомври се очаква ЕК да излезе с доклад по напредъка, последната й позиция по готовността на България да влезе в ЕС на 1 януари 2007 г.
Една благоприятната оценка би отворила пътя към подписване на присъединителния договор през пролетта на 2005 г. След това той трябва да се ратифицира от всички държави-членки на ЕС. Ферхойген не очаква проблеми в този процес, тъй като никоя от 25-те държави-членки не е изразявала възражения относно присъединяването на България.
ЕС желае България да се присъедини в Съюза с Румъния, която леко изостава в своите предприсъединителни преговори.
"Румъния не бива да се страхува, че ще изостане," посочи Ферхойген. "Искаме да държим България и Румъния заедно в този процес и смятам, че това е възможно." Влизането на двете балкански държави ще отбележи приключването на петото разширяване на Съюза.
Във вторник българският президент Георги Първанов награди Ферхойген с най-високия орден в страната - Стара Планина - първа степен - за неговото сътрудничество и изключителен принос към успешното приключване на предприсъединителните преговори на България с ЕС.
"Поглеждайки назад към преговорите, можем да видим защо г-н Ферхойген е познат като г-н "Разширяване": именно по негово време тези преговори започнаха, благодарение на неговите значителни усилия ние имаме такъв добър график на тези преговори и най-сетне с неговата решителна подкрепа ние сме на път да ги приключим," цитира Би Би Си думите на Първанов.

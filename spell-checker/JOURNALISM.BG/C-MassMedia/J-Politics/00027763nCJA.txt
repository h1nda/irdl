Българска опозиционна партия иска преразглеждане на газова сделка с Русия
					17/09/2008
					Българска опозиционна партия настоява за предоговаряне на сделка за газ с Русия на фона затрудненията, с които се сблъскват изнемогващите фирми и обикновените потребители поради високите цени на газа.
					(Фокус, Всеки Ден, Дневник, София Ехо - 17/09/08; Дневник, Медиапул - 16/09/08)
 
					 
						
Българският газов монополист поиска увеличаване на цената с 37 % и заплаши да спре газоподаването за топлофикациите, които не са изплатили задълженията си. [Гети Имиджис]
						Дясната опозиционна партия Демократи за силна България (ДСБ) призова в сряда (17 септември) българското правителство да настоява за преразглеждане на споразумението за доставка на газ на страната с руския газов гигант „Газпром”. 
						"Кабинетът трябва да настоява за предоговаряне” на цените, които договори през 2006 г., заяви по частната „Нова ТВ” Иван Костов, лидер на ДСБ и бивш министър-председател на страната. „Най-малкото, което то може да направи, е да настоява за отлагане на увеличенията в цените на газта.” 
						През 1998 г. правителството на Костов подписа два договора с „Газпром” – един за преки доставки на газ и един за транзитен пренос. В първия договор бе установена цена от 260 щатски долара за 1 000 куб. м руски природен газ, а с втория се даваше възможност на България да заплаща цена с отстъпка от 83 долара в замяна за преноса на газ от „Газпром” през български газопроводи за Гърция, Турция и Македония. Споразумението с първоначално предвиден срок до 2010 г. даде възможност на българския монополист „Булгаргаз” да задържи вътрешните цени на около 180 щат. долара за 1 000 куб. м. 
						Поддавайки се на натиска на Русия, България се съгласи на предсрочно преразглеждане на договора през 2006 г. под страх от евентуално прекратяване на доставките на газ през нейната територия. След няколкомесечни преговори двете страни подписаха през декември 2006 г. ново споразумение, в което се предвижда постепенно увеличаване на цените на газта съобразно процента на инфлация. 
						По-рано тази година българската Държавна комисия за енергийно и водно регулиране (ДКЕВР) одобри поскъпване от 5,16 % на цените на природния газ от 1 юли, много по-малко от исканите от „Булгаргаз” 19,6 %. Миналата седмица компанията поиска от държавния регулатор да одобри ново повишение с близо 37 %, считано от 1 октомври. Това повишение би последвало поскъпването на газа в България с 39 % през 12-те месеца, предхождащи юли 2008 г.
						ДКЕВР посочи, че е малко вероятно да изпълни новото искане на „Булгаргаз”, което представители на топлофикациите в страната нарекоха „безумно” и фатално за енергийния сектор, ако бъде одобрено. 
						Междувременно „Булгаргаз” спря за кратко доставките за няколко общински топлофикации, които му дължаха пари. Сега им е даден срок да изплатят задълженията си до 19 септември. 
						От своя страна фирмите притискат частните потребители да си платят сметките, за да избегнат изключване през зимния период. 
						Експерти предупреждават обаче, че след като сметките за газ и без това вече са извън възможностите на увеличаваща се част от населението, мнозина може да изберат да се отопляват с електроенергия, което би могло да потопи страната в енергийна криза. 
						Костов каза, че България би могла да използва няколко способа за оказване на натиск върху „Газпром” за преразглеждане на договора за газ. Единият би бил тя да прекрати участието си в проекти, които са от стратегическо значения за Русия, като проектите за газопровода „Южен поток” и нефтопровода Бургас-Александруполис (Дедеагач). Българското правителство би трябвало да настоява за отлагане на поскъпването на цените на газа, ако иска да гарантира оцеляването на българските топлофикации, каза той.

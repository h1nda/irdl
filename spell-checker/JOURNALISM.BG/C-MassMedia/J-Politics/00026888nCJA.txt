Хърватската младеж е разочарована от политиката
					26/06/2008
					Хърватската младеж не показва интерес към политиката и малка част от нея взема каквото и да било участие в политическия процес в страната. 
					От Кристина Чук за Southeast European Times от Загреб -- 26/06/08
 
					 
						
Много млади хървати отбягват политиката. [Архив]
						Според хърватският Институт за социологически проучвания само около 8 % от младежите участват в политиката на страната. Този процент е тревожен, тъй като липсата на нови лица в политиката може да доведе до застой във вземането на решения от национална важност. 
						Директорът на Центъра за политологически проучвания в Загреб, Анджелко Милардович, казва, че едва 14 % от кандидат-депутатите са на възраст под 30 години. Мнозина участват в политиката само формално или с цел да оправдаят съмнителните твърдения на по-възрастните политици, че младите навлизат в политиката. 
						Слабият интерес към политиката сред младото поколение на Хърватия датира от 90-те години на миналия век. Днес безработицата, ниският жизнен стандарт и неразкритите престъпления заедно допринасят за недоволството на младите от политиката. 
						"Нямам никакви амбиции да бъда в политиката, защото не смятам, че мога да променя каквото и да било в моята страната,” казва Звонимир Дуич, на 27 г. 
						Наталия, безработна икономистка на 26 години от Загреб, казва, че е напълно аполитична. Тя твърди, че е помогнала на една партия през миналата предизборна кампания, докато безуспешно се е опивала да си създаде контакти за работа. 
						Онези, които се интересуват от политика, не могат да влязат в ръководствата на партиите, тъй като по-възрастните политици са монополизирали тези позиции. Макар че партиите имат секции за млади политици, те получават неадекватно внимание, тъй като партийните членове се съмняват в квалификациите им за по-високите нива на управление. 
						Дори и някои от младите да проявяват интерес към политическа активност, те не получават особена подкрепа. Освен това повечето младежи смятат, че политиката е корумпирана, и не искат да имат нищо общо с нея, като вместо това се съсредоточават върху лични въпроси и по-малко върху такива от обществен интерес. Апатията е толкова голяма, че младите са често напълно неосведомени за политиците и техните позиции. 
						С цел да предизвика интерес непартийната гражданска организация ГОНГ провежда серия семинари за привличане на младежта в политическия процес. През 2002 г. ГОНГ започна национален проект. В началото на всяка учебна година в гимназиите в цялата страна се провеждат интерактивни семинари по политически въпроси. 
						Хърватските власти търсят промяна. Мнозина се надяват, че политиците и хората на ръководни позиции ще вдъхновят младите да навлязат в политиката, като им предложат мотивация, напътствия и внимание.

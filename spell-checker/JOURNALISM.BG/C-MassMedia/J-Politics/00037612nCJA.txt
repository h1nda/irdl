Трудно е да се преодолеят политическите различия в Турция
					01/03/2011
					На общите избори това лято секуларистите отново ще отправят предизвикателство срещу умерения политически ислям на ПСР. 
					От Алакбар Рауфоглу за Southeast European Times – 01/03/11
 
					 
						
Масум Тюркер, лидер на Демократичната лява партия, води кампания срещу политическия ислям. [Ройтерс]
						Близо десет години изминаха, откакто Партията на справедливостта и развитието (ПСР) пое юздите на властта в Турция, и Масум Тюркер иска да види промяна. 
						Шестдесетгодишният лидер на Демократичната лява партия (ДЛП) обещава да "отнеме държавата от политическия ислям" на общите избори, насрочени за това лято. 
						"Ако сега не можем да го спрем, политическият ислям ще бъде легализиран," казва Тюркер, бивш министър от кабинета. "Те [ПСР] почти промениха нашия социален начин на живот." 
						Премиерът Реджеп Тайип Ердоган и неговите колеги обаче се опитват да разсеят твърденията, че прокарват религиозен дневен ред. ПСР се опитва да си изгради имидж на консервативна партия от европейски тип. 
						 Досега тя успяваше да се пребори с последователните опити за закриването й, докато продължава да жъне победи в социологическите проучвания. 
						Джени Уайт, антрополог в Бостънския университет, която изучава турските ислямски движения от години, казва, че ПСР е голяма шатра, която приютява много набожни мюсюлмани, но също така представлява и други интереси. 
						Партията, казва тя, прокара редица закони, подобряващи законовите права на жените, в резултат на лобирането от женски групи. 
						Никоя от основните мюсюлмански групи не е проислямска в смисъл, че желае промяна на режима или шериатки закони, каза тя за SETimes, добавяйки, че настоящата демократична система служи и на религиозната част от населението. Тя позволява на ПСР да печели власт чрез изборния процес и богатство чрез конкурентоспособна глобална икономика. 
						"Защо да се променя?", пита тя. 
						В Турция има редица умерени ислямски политически групи, включително Движението "Гюлен" и "Накшибенди". 
						"Те са политически активни, както и останалите граждани, в смисъл, че поддържат един кандидат или политическа платформа вместо други," каза Уайт. "Те не подкрепят ПСР като блок, но представляват всевъзможни различни интереси." 
						Движението "Гюлен" е в голяма степен политически либерално, ориентирано към Запада и глобалната икономика, докато орденът "Накшибенди" е по-непредвидим по тези въпроси и представлява работническата класа, каза тя. 
						Въпреки че някои странични групи се застъпват за шериаткото право, те не се радват на широка подкрепа, каза Уайт. 
						Според Хакан Чопур, изследовател в мозъчния тръст със седалище в Анкара СЕТА, ПСР е формирала послание, което намира силен отзвук у избирателите. 
						"Не можем да пренебрегнем факта, че Турция е мюсюлманска държава, в която мнозинството има религиозни съображения, каза той за SETimes. "Не мисля, че ПСР е ислямистка партия, но те вършат работата си по-добре от другите."

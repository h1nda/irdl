Албанският министър-председател разговаря за Косово с ръководителя на ООН в Ню Йорк
					18/06/2007
					 
						НЮ ЙОРК, Съединени щати -- Бъдещият статут на Косово бе в центъра на разговорите между албанския министър-председател Сали Бериша и генералния секретар на ООН Бан Ки Мун в Ню Йорк в петък (15 юни). По време на срещата в рамките на форум на ООН по въпросите на прехода ръководителят на ООН каза на Бериша, че забавянето на финализирането на процеса за статута е ненужно, като се има предвид колко важно е приключването на този въпрос за целия регион. Бериша на свой ред отново подчерта подкрепата на Албания за предложението на пратеника на ООН Марти Ахтисаари за контролирана независимост. 
						В Ню Йорк Бериша се срещна и с бившия президент на Съединените щати Бил Клинтън, който поздрави Албания за напредъка й в борбата с корупцията и организираната престъпност. (Шекули, Коха Йоне, Топ-Ченъл - 17/06/07; Коха Йоне, A1 ТВ, Телма ТВ, Топ-Ченъл, Balkanweb - 16/06/07)

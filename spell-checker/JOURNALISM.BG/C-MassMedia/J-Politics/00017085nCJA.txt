Преговорите по конституционната реформа в БиХ ще продължат след Нова година 
					29/12/2005
					Представителите на осемте основни политически партии в Босна и Херцеговина ще се върнат на масата на преговорите през 2006 г., за да решат какви промени трябва да се направят в Конституцията на страната. Основният спорен въпрос е бъдещата форма на председателството.
					От Антонио Пърленда за Southeast European Times в Сараево – 29/12/05
 
					 
						
"Много по-трудно ще бъде да се постигне споразумение по реструктурирането на държавния парламент. Така че тепърва предстоят най-трудните преговори", предупреди лидерът на СДП Златко Лагумджия. [AФП]
						Преговорите по конституционната реформа в Босна и Херцеговина (БиХ) ще продължат след Новогодишните празници с представители на осемте главни политически партии, които ще се опитат да разрешат основното си разногласие за бъдещата форма на Председателството на БиХ. 
						В изявление след последния кръг, проведен на 21 декември в Сараево, американският посланик в БиХ Дъглас Макелхъни подчертта необходимостта "да се преодолее партизанското политиканстване и да се възприеме държавническа нагласа". 
						"Онези, които очакват възможни отговори за бъдещето на председателството може да останат разочаровани от последните преговори. Но ако искате да видите всички карти на масата, не трябва да бъдете недоволни", заяви посланикът. 
						Американски високопоставени служители са заявили, че подкрепят идеята за един президент на БиХ с ясно определени правомощия, но партиите от автономната област на босненските сърби, Република Сръбска, (РС) се противопоставят на подобно решение. 
						"Не може да има един президент", заяви президентът на РС Драган Чавич, който подкрепя настоящото тристранно председателство. Предложени са много компромисни решения, включително и един президент с двама заместници, всеки от различна етническа общност. Но представителите на РС продължават да настояват, че членовете на председателството трябва да се сменят на всеки 16 месеца. 
						Драган Чович, лидер на основната хърватска партия - Демократичен съюз на Хърватия (ДСХ), също подкрепя идеята за тристранно председателство, но без ротация. Неговия босненски колега, член на сегашното председателство на БиХ и лидер на Партията на демократично действие (ПДД) Сюлейман Тихич е против тристранното председателство в сегашния му формат. 
						Спорове възникнаха и по въпроса как ще се избира в бъдеще президента или председателството. Опозиционните партии, включително и Социалдемократическата партия (СДП) както и Народния съюз на Хърватия (НСХ) настояват институцията да се избира от Парламентарната асамблея на БиХ. Но ПДД изрази мнението, че гласоподавателите трябва да избират президент и вероятни заместници. 
						Тихич заяви пред журналисти, че е постигнат известен напредък по въпроса за президентските компетенции и правомощия. Участниците бяха единодушни, че държавният глава ще представлява държавата, ще назначава посланици и ще свиква специални сесии на Парламентарната асамблея и Министерския съвет. 
						"Много по-трудно ще бъде да се постигне споразумение за преструктуриране на държавния парламент. Така че най-трудните преговори тепърва предстоят", предупреди лидерът на СДП Златко Лагумджия. 
						На среща във Вашингтон през ноември осемте партии подписаха съвместно изявление, с което обещават конституционната реформа да бъде завършена до март 2006 г. Досега е постигнато съгласие за нова конституционна поправка, която ще осигури допълнителни правомощия на премиера на централното правителство. 
						В сряда, парламентът на РС прие конституционна поправка за компетенциите на областта в сферата на отбраната да бъдат прехвървени на държавно равнище. Министерството на отбраната на РС и армията ще бъдат разпуснати от 1 януари, за да отстъпят място на единно министерство на отбраната и военно командване в БиХ.

Шварц-Шилинг критикува долната камара на БиХ заради закона за лекарствените средства 
					19/09/2006
					 
						САРАЕВО, Босна и Херцеговина (БиХ) -- Върховният представител Кристиан Шварц-Шилинг разкритикува отхвърлянето в понеделник (18 септември) на особено важните изменения в закона за лекарствените средства и медицинското оборудване от Камарата на представителите. Той каза, че новото законодателство е ключ към създаването на единен фармацевтичен пазар в БиХ, който да регулира вноса, производството и продажбата на лекарства, да подобри стандартите за безопасност и достъпност и да премахне монопола, на който се радват някои фирми на пазара. 
						Босненските депутати се противопоставиха на мярката. Все пак законодателите приеха отделен нормативен акт, който Шварц-Шилин окачестви като особено важен и който предвижда създаване на отдел за икономическо планиране към правителството. (Независне Новине - 19/09/06; Уеб сайт на СВП, РТРС, НТВ Хаят - 18/09/06)

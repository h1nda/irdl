Албанският премиер Бериша изрази готовност да обсъди промените в избирателните закони с опозицията
					10/01/2006
					 
						ТИРАНА, Албания -- По време на пресконференция в понеделник (9 януари) премиерът Сали Бериша каза, че неговата управляваща Демократическа партия е готова за диалог и компромис с опозицията по важните промени в изборното законодателство. Той заяви, че правителството иска да приложи прозрачен процес на промени в избирателната система в съответствие с препоръките на ОССЕ.
						Също в понеделник британска благотворителна организация обяви плановете си да даде под съд албанските власти заради инцидент, при който местната полиция е унищожила реколта от промишлен коноп, тъй като погрешно е решила, че това е разновидността на растението, от която се приготвя наркотик. Съд в Тирана освободи петима фермери, обвинени, че са отглеждали забраненото растение. Албанското вътрешно министерство бе разгласило, че при тази операция е бил разбит голям наркокартел. (Албейниън нюз - 10/01/06; Уеб сайт на албанското правителство, БиБиСи, Ройтерс - 09/01/06)

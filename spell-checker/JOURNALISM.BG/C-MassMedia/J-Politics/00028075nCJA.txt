Парламентът на РС отново потвърди правото на автономната област да се отцепи
					16/10/2008
					Босненските сръбски депутати приеха в сряда необвързваща резолюция, в която отново настояват, че Република Сръбска има правото да се отцепи от Босна и Херцеговина.
					(Ройтерс, АФП, АП, ДПА, ХИНА, Б92 - 15/10/08; Служба на върховния представител -- 10/10/08 - 15/10/08)
 
					 
						
"Аз не съм емоционално привързан към Босна [и] Херцеговина, нито пък я обичам. Емоционално съм силно привързан към РС и смятат, че тя може да функционира,” каза премиерът на РС Мирослав Додик пред Радио "Свободна Европа". [Гети Имиджис]
						Върховният представител Мирослав Лайчак подчерта в сряда (15 октомври), че съществуването и статутът на автономните области в Босна и Херцеговина (БиХ) се радват на конституционната закрила на държавата и нито една от страните не може да ги променя едностранно. 
						Той се изказа в отговор на заключенията, приети от парламента на Република Сръбска (РС), и повторното му потвърждение на одобреното за първи път през февруари решение, че босненската сръбска общност „има правото да свика референдум за преразглеждане на нейния статут”, ако мнозинството от страните от ЕС признаят Косово.
						"Суверенитетът е атрибут на държавите: следователно и на Босна и Херцеговина,” каза Лайчак миналата седмица. „Република Сръбска е автономна област, а не държава в държавата, точка по въпроса.” 
						Парламентът на РС поиска в сряда от правителството на РС да преразгледа всички свои прехвърляния на отговорности от областта към властите на държавно равнище. Депутатите предупредиха още, че няма да има повече такива прехвърляния без предварително одобрение от парламента. Освен това те искат преобразуване на Службата на върховния представител Лайчак в Служба на специалния представител на ЕС. 
						Извънредното заседание на парламента на РС бе свикано, след като представителят на бошнаците в тристранното председателство на страната се изказа миналия месец пред Общото събрание на ООН. Харис Силайджич каза, че РС е „създадена от геноцида” в БиХ и че ООН „би трябвало да коригира грешките, допуснати през войната". 
						Осъждайки този коментар, парламентът призова представителя на босненските сърби в председателството Небойша Радманович да гарантира, че Силайджич няма да може да говори отново от името на БиХ без предварителното съгласие на другите двама членове на председателството. 
						През последните месеци западните дипломати многократно призоваваха политиците в БиХ да престанат да оспорват Дейтънското мирно споразумение и вместо това да се съсредоточат върху придвижването на страната по пътя й към евроинтеграция. 
						Обществеността в БиХ „трябва да разбере, че политиците националисти блокират пътя й към ЕС”, каза Лайчак пред германския политически седмичник „Шпигел” в понеделник. 
						Запитан дали би могъл да предотврати евентуален референдум за независимост в РС, словашкият дипломат заяви, че подобен референдум би пресякъл „червената линия”, поставена от международната общност. 
						 "Освен това Република Сръбска не би могла да оцелее икономически като независима държава," добави Лайчак. 
						Като предупреждава, че може да призове представителите на своя Съюз на независимите социалдемократи да напуснат централното правителство и парламент, премиерът на РС Милорад Додик „заплашва да унищожи БиХ по по-лесен и законен начин,” отбеляза Лайчак. 
						"В резултат на това парламентът ще бъде парализиран; няма да има нито правителство, нито Босна и Херцеговина,” каза той. „Няма Босна без сърбите.”

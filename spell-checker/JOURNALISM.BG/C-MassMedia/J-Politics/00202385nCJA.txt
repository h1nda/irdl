Албания обмисля промени в закона за гражданството
					24/02/2012
					Промените в закона за гражданството може да привлекат повече инвеститори и да предоставят по-големи възможности на чуждите граждани от албански произход. Въпреки това предложението предизвиква полемика.
					От Мухамет Брайшори за Southeast European Times от Прищина – 24/02/12
 
					 
						
Според подкрепящите измененията новият закон за албанското гражданство ще привлече повече инвестиции. [Ройтерс]
						Предложението на премиера Сали Бериша за предоставяне на гражданство на чужденците, които инвестират най-малко 100 000 евро в страната, предизвика полемика заради опасенията, че промяната ще отвори вратичка за терористи и престъпници. 
						В началото на февруари Бериша поиска законът за гражданството на страната да бъде преразгледан. Според премиера след измененията в закона албанско гражданство ще могат да получат чуждите граждани, които инвестират 100 000 евро в Албания, както и всички чуждестранни граждани от албански произход. 
						Критиците на плана твърдят, че предложението на Бериша ще подобри неговите лични политически перспективи. 
						„Бериша, който е родом от град, близо до границата с Косово, поддържа специални отношения с косоварите и има тяхната силна подкрепа за изменението на закона за гражданството“, заяви за SETimes Фатлум Садику, политически коментатор, работещ за различни новинарски медии в Косово. „Ако промените обхванат правото на глас, това ще увеличи подкрепата за Бериша на следващите избори.“ 
						Според Илир Гьони, депутат от Социалистическата партия, предложението ще бъде блокирано в парламента. 
						„Обявената от премиера сума от 100 000 евро е относителна малка за една терористична организация, която може да използва територията, възможностите и пространството, които страната предлага, и това ще позволи на нейните членове да получат албанско гражданство“, каза Гьони за телевизия „Албениън Скрийн“. 
						Според депутата от опозиционната Социалистическа партия Ерион Браче предоставянето на гражданство въз основа на направените инвестиции ще навреди на Албания. 
						„Това, което Сали Бериша причинява на Албания, е безпрецедентно – за пари, за повече гласове през 2013 г.“, заяви Браче за албанския всекидневник „Шекули“. 
						Гражданската организация Алианс „Червено-черно“ подкрепя предоставянето на гражданство на лица от албански произход, но се противопоставя на обвързването на гражданството с инвестиции. Според организацията кандидатите с криминални досиета не трябва да получават гражданство. 
						Подобен план си навлече през 2010 г. критики в Черна гора, където сваленият премиер на Тайланд Таксин Шинаватра получи гражданство въпреки висящите дела по обвинения в корупция в своята страна. 
						Според Бериша промените в закона за гражданството ще привлекат повече инвестиции в Албания. 
						Политическият изследовател от Косовското дружество за социални изследвания Лиридон Шефчети обаче каза за SETimes, че предлагането на гражданство срещу инвестиции може да създаде проблеми. 
						„Съществуват много възможности албанските паспорти, които се издават на албанците в чужбина, да са с друг личен номер, който да не позволява безвизови пътувания в ЕС, както Сърбия постъпва по отношение на сърбите в Косово. Предоставянето на гражданство за инвестиции може да е проблем, тъй като това не беше одобрено от ЕС случая с Черна гора“, каза Шефчети. 
						Сред обществеността обаче планът намира известна подкрепа. 
						Едона Хоти, на 20 г., студентка в Прищина, заяви, че ще кандидатства за албанско гражданство, ако законът влезе в сила. 
						„Наистина съм доволна, защото ще мога да се движа по-свободно. Косовският паспорт в момента не ми осигурява голяма свобода на движение, с изключение на това, че потвърждава самоличността ми като косоварка“, каза Хоти за SETimes. 
						Според Артан Мачастена, албанец, студент в Косово, гражданството не означава само свобода на пътуванията. 
						„Най-накрая ще имам паспорт, в който ясно се посочва, че съм албанец. За мен това не означава просто да мога да пътувам повече в чужбина, това отразява моята националност“, посочи Мачастена за SETimes.

Томчич: Хърватският парламент ще бъде разпуснат през октомври
17/09/2003
 
ЗАГРЕБ, Хърватия -- Председателят на парламента Златко Томчич заяви във вторник (16 септември), че законодателното тяло ще бъде разпуснато през октомври. Депутатите ще работят поне още четири седмици преди това, включително и в съботите. Общо 85 точки остават в законодателния дневен ред. Следващите парламентарни избори се очаква да се проведат в края на ноември.
Други новини: Томчич, президентът Стипе Месич и премиерът Ивица Рачан ще се срещнат в сряда с полския премиер Лешек Милер. Това ще стане по време на първото официално посещение на полски премиер в Хърватия откакто страната обяви независимостта си през 1991 година.
Междувременно във вторник във Вуковар започна процес срещу 17 лица, заподозрени в извършването на престъпления срещу хървати по време на войната в периода 1991-1995 година. Всички обвиняеми са съдени в тяхно отсъствие. Те са подведени под отговорност за извършване на нападение срещу село Ловац през октомври 1991 година, причинявайки смъртта на 30 души. (ХИНА, ПАП, АФП - 16/09/03)

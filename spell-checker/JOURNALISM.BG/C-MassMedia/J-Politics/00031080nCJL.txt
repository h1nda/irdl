Българският парламент одобри новото правителство
					28/07/2009
					 
						СОФИЯ, България -- Бойко Борисов, неформален лидер на победилата в изборите партия "Граждани за европейско развитие на България" (ГЕРБ) и настоящ кмет на София, беше избран от парламента в понеделник (27 юли) за нов премиер на страната. Повечето от по-малките партии в парламента - националистическата “Атака”, "Синята коалиция" и консервативната партия “Ред, закон и справедливост” - подкрепиха кандидатурата на Борисов. Новият кабинет ще има 15 министерства. Историкът Божидар Димитров, чиято кандидатура предизвика много критики заради миналото му на сътрудник на комунистическите тайни служби, ще бъде министър без портфейл, отговарящ за българите в чужбина. В изказване пред Народното събрание в понеделник Борисов потвърди, че приоритетите на неговото правителство ще бъдат подобряването на жизнения стандарт, борбата с корупцията и осъществяването на съдебни реформи. (Уебсайт на правителството, Макфакс, БГНЕС, БНР, Дарик, Фокус - 27/07/09)

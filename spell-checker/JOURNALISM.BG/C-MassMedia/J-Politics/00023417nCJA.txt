Ръководителят на ООН се надява, че преговорите за Косово ще доведат до споразумение
					02/08/2007
					Новите преговори за Косово трябва да приключат до 10 декември, каза генералния секретар на ООН Бан Ки Мун.
					(Блумбърг - 02/08/07; Ройтерс, АФП, АП, Би Би Си, Информационен център на ООН, Сръбско правителство - 01/08/07)
 
					 
						
Трябва скоро да излезем от "политическата неопределеност" в Косово, каза генералният секретар на НАТО Яп де Хоп Схефер (в средата), подкрепяйки думите на генералния секретар на ООН Бан Ки Мун. [Гети Имиджис]
						Генералният секретар на ООН Бан Ки Мун изрази в сряда (1 август) надежда, че представителите на Контактната група ще помогнат за постигането на споразумение, което да сложи край на политическия застой във връзка с косовския статут. 
						Шестстранната група - съставена от представители на Великобритания, Франция, Германия, Италия, Русия и Съединените щати - реши миналата седмица да назначи "тройка" от дипломатически пратеници на ЕС, САЩ и Русия, които да посредничат в преговорите между сръбските и косовските албански представители. 
						"Приветствам тази инициатива на Контактната група," каза Бан в изявление от сряда. "Надявам се, че новият период на преговори ще доведе до споразумение за бъдещия статут на Косово, който остава приоритет за Обединените нации." 
						Той каза, че Контактната група го е запознала с методиката за водене на новите преговори, но не даде повече подробности. 
						В изказване в кулоарите на Азиатската среща за сигурност в Манила в сряда върховният представител на ЕС по въпросите на външната политика Хавиер Солана каза, че преговорите вероятно ще започнат "към средата на месец август". 
						Представителите на шестте страни се спряха на формата "тройка" за преговорите само дни, преди последната проекторезолюция на западните държави за Косово да бъде отложена поради заплахата от възможно вето на Русия в Съвета за сигурност на ООН. 
						Русия заплаши, че ще блокира всяка резолюция, неприемлива за Белград, който се противопоставя на плана на бившия специален пратеник на ООН Марти Ахтисаари за контролирана независимост. В сряда сръбският външен министър Вук Йеремич каза, че Косово може да получи "най-широката възможна автономия в света", на крачка от държавността. Сърбия е готова да се откаже от някои от прерогативите си относно провинцията, каза той, но не може да приеме независимост. 
						"Готови сме да се откажем от много неща, но и те трябва да отстъпят," каза Йеремич. Косовските етнически албанци, които съставляват 90 % от населението на провинцията, твърдо подкрепят пълната независимост. Четиринадесет месеца на преговори миналата година не успяха да сближат позициите на двете страни. 
						Обещавайки, че ООН ще продължи "да играе конструктивна роля" в предстоящите преговори, Бан подчерта необходимостта от споразумение. 
						"Международната общност трябва да намери решение, което да е навременно, да дава отговор на основните тревоги на всички общности, населяващи Косово, и да дава яснота за статута на Косово," каза ръководителят на ООН. "Статуквото не може да бъде поддържано", добави той. 
						 Бан каза още, че очаква Контактната група да му докладва за резултатите от новите преговори "до 10 декември". 
						Подкрепяйки изказването на Бан, генералният секретар на НАТО Яп де Хоп Схефер също подчерта необходмостта от скорошно решаване на въпроса за окончателния статут на Косово, за да се предотвратят евентуални изблици на насилие в региона. 
						"Европа и в частност Балканите имат нужда от някакво решение на въпроса," е казал той, цитиран от информационната агенция "Блумбърг". "Несвършената работа в Косово трябва да се свърши по-скоро рано, отколкото късно... Не можем да си позволим да имаме политическа неопределеност в средата на този континент. Виждали сме до какво може да доведе тя." 
						Заявявайки отновно подкрепата на Вашинтон за плана на Ахтисаари, заместник-говорителят на американския Държавен департамент Том Кейси каза в сряда, че уреждането на въпроса "би дало възможност на целия регион да загърби конфликтите от 90-те години и да се насочи към по-светло евроатлантическо бъдеще".

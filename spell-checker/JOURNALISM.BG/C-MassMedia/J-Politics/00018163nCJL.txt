Основните партии в БиХ призоваха парламента да приеме конституционните промени 
					06/04/2006
					 
						САРАЕВО, Босна и Херцеговина (БиХ) -- Лидерите на четирите основни политически формации в БиХ -- босненската Партия за демократично действие, Сръбската демократическа партия, Социалдемократическата партия и Партията за демократичен прогрес -- потвърдиха в сряда (5 април) подкрепата си за проектоизмененията в конституцията, изготвени миналия месец. Те се срещнаха в Сараево, за да потвърдят, че проектоизмененията, внесени в парламента на БиХ, отговарят на версията, договорена след неколкоседмични преговори. Очаква се останалите партии -- Съюзът на независимите социалдемократи и Хърватския демократичен съюз -- да подпишат документа по-късно.
						Също в сряда законодателният орган на Република Сръбска (РС) одобри промени, които ще доведат до създаването на специални отделения към съдилищата и прокуратурата на автономната област, които да разследват военни престъпления и дела, свързани с организираната престъпност. Това бе едно от обещанията на премиера Милорад Додик при идването му на власт по-рано тази година.
						Също в сряда правителството на РС одобри стратегия за подпомагане на бежанците, разселените лица и завърналите се по родните си места. Тя предвижда през 2006 г. да бъдат отделени 11,2 млн. евро за процеса на завръщане на хората по родните им места. (Независне Новине - 06/04/06; РТРС, Уеб сайт на правителството на РС - 05/04/06)

Косово отлага общинските избори
					20/06/2006
					С аргумента, че вниманието трябва да се насочи към процеса на определяне на статута, ръководителят на ЮНМИК Сьорен Йесен-Петерсен предложи да се отложат следващите общински избори в Косово, които по план трябваше да се проведат през лятото. Управляващите партии приветстваха предложението, докато опозицията го критикува.
					От Блерта Фоничи за Southeast European Times от Прищина – 20/06/06
 
					 
						
В Косово няма да се провеждат други избори, докато не бъде определен статутът на провинцията. [Гети Имиджис]
						В събота (17 юни) общинските избори в Косово, планирани за по-късно през годината, бяха отложени с максимум 12 месеца от ръководителя на ЮНМИК Сьорен Йесен-Петерсен. 
						В решението за отлагане на общинските избори в Косово, подписано от Йесен-Петерсен, се предлага те да се проведат не по-рано от три до шест месеца след бъдещото решение на Съвета за сигурност на ООН относно статута на Косово. 
						"Взех това решение след внимателен размисъл и на базата на консултациите през последните месеци с политическите партии, с пратеника на преговорите за статута и с международните участници в процеса," каза Йесен-Петерсен. "Убеден съм, че решението за отлагане на изборите е в интерес на всички общности в Косово." 
						Това решение ще спомогне преговорите за статута да останат в центъра на политическите действия, добави той. 
						Политическите партии в Косово реагираха различно на тази новина. Демократичната лига за Косово (ДЛК) и Алиансът за бъдещето на Косово (АБК) приветстваха отлагането на изборите. "Ние смятаме, че избирателната кампания не трябва да засенчи процеса на определяне на окончателния статут на Косово," каза говорителят на АБК Ернест Лума. 
						Лума изрази увереността си, че организацията на изборите ще започне незабавно след решаването на въпроса за статута. "Трябва да се подготвим за третите избори, като имаме предвид процеса на децентрализация в Косово, който тече в момента," каза Лума. 
						Демократичната партия на Косово (ДПК) и Реформистката партия (РП) обаче се обявиха срещу решението на Йесен-Петерсен. Косово сега повече от всякога се нуждае от изборите, казаха те. 
						"Като имаме предвид резултатите от общия одит в Косово, които установиха злоупотреби и лошо управление на правителството на Косово, ние смятаме, че възможно най-скоро тук трябва да се проведат избори," каза говорителят на ДПК Вльора Читаку. 
						Решението за отлагане на изборите бе взето, без да има консенсус между политическите партии, изтъкна тя. 
						Според календара на изборите третите общински избори трябваше да се проведат това лято. 
						Опозиционните партии изразиха и тревогата си, че някои несигурности в графика на преговорите за статута може да доведат до безкрайно отлагане на изборите. Според ЮНМИК обаче отговорът на подобни тревоги е даден чрез определяне на конкретен график за провеждане на изборите.

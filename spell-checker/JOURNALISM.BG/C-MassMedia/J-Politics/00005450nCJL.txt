Босненското президентство номинира нов министър-председател
22/12/2002
 
САРАЕВО, Босна и Херцеговина (БиХ) -- В петък (20 декември), тричленното президентство единодушно номинира 42-годишния Аднан Терзич за министър-председател. Ако парламентът одобри неговата кандидатура, Терзич, който е заместник-председател на мюсюлманската Партия за демократично действие, ще започне подбор на кабинет. Според твърденията му, неговото правителство няма да бъде избирано на идеологичен принцип.
Според други новини, продължават консултациите за сформиране на новото правителство на Република Сръбска. Номинираният за министър-председател Драган Микеревич заяви в събота, че очаква новият кабинет да бъде предложен до 10 януари. Той вероятно ще включва представители от националистическата Сръбска демократическа партия, независимо от критиките на Запада. (АП, АФП, ПБС БиХ, Танюг, ХИНА - 20/12/02)

Анан призова за "дух на компромиси" в преговорите за статута на Косово
					13/09/2006
					В доклад до Съвета за сигурност генералният секретар на ООН Кофи Анан изрази разочарованието си от факта, че досега не е постигнато споразумение в преговорите за статута на Косово.
					(Ройтерс, ДПA, Информационен център на ООН, AФП, AKИ, Сербиана, Б92, Бета - 12/09/06; Ройтерс, Гласът на Америка - 11/09/06)
 
					 
						
"Отговорност на участниците в преговорите е да намерят допирни точки и устойчиво решение, което да е приемливо и за двете страни," каза генералният секретар на ООН Кофи Анан. [Гети Имиджис]
						Като изрази разочарованието си, че все още не е постигнат пробив в близо седеммесечните преговори за бъдещето на Косово, генералният секретар на ООН Кофи Анан призова за "по-голяма гъвкавост" от страна и на сръбската, и на косовската делегация, и ги призова да работят в дух на компромиси. 
						Дискусиите досега -- включително първата среща на високо равнище между между двете страни през юли, както и други преговори за границите и културните обекти -- показаха, че позициите на страните все още остават много различни по повечето въпроси, посочва Анан в доклад до Съвета за сигурност, публикуван във вторник (12 септември). 
						"Разочарован съм … че толкова малко допирни точки бяха открити в позициите на двете делегации -- сръбската и косовската -- всяка от които твърдо държи на съответните си искания за "значителна автономия" и "пълна независимост", което оставя много малко място за преговори," каза той. 
						Като посочи, че косовските сърби продължават да бойкотират местните институции, Анан призова Белград да "премахне всички пречки" пред участието им в тях. В същото време той призова лидерите на Косово да положат по-големи усилия за приобщаването на сърбите и другите малцинства. 
						"Сега е моментът да се уверят всички общности, че те ще имат своето място в бъдещо Косово независимо от статута му," каза той. 
						Подкрепяните от ООН преговори, които се провеждат с посредничеството на специалния пратеник на Анан за процеса по определяне на статута, бившия финландски президент Марти Ахтисаари, започнаха във Виена на 20 февруари. Международната общност иска преговорите да завършат още тази година и мнозина очакват Съветът за сигурност да се намеси до края на декември, ако сърбите и косовските албанци не успеят да намерят решение. 
						Ръководителят на ЮНМИК Йоахим Рюкер каза пред "Ройтерс" в понеделник, че според него Ахтисаари ще внесе в Съвета предложение за решение в рамките на следващите три месеца. 
						"Ако допуснем -- а според мен това е реалистично допускане -- че Ахтисаари успее да спази определените срокове, тогава дори не бих изключил вероятността да имаме резолюция на Съвета за сигурност до края на годината," каза ръководителят на ЮНМИК. 
						В същото време обаче руският президент Владимир Путин каза, че страната му може да наложи вето на решение, което противоречи на интересите на Москва. Русия е една от петте постоянни членки на 15-членния Съвет за сигурност, което й дава право да отхвърли всяко решение. 
						Путин изрази загрижеността си, че предоставянето на независимост на Косово може да послужи за прецедент и други провинции да поискат да се отцепят, като грузинските Абхазия и Южна Осетия. 
						Като се позова на западни дипломати, "Ройтерс" съобщи, че евентуалното решение би могло да е някаква форма на независимост под дългосрочно наблюдение от страна на ЕС и НАТО.

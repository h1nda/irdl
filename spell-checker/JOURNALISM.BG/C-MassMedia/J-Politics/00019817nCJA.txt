Албанската управляваща и опозиционна партии подписаха споразумение за изборите
					04/09/2006
					Управляващата и опозиционната партии подписаха споразумение миналата седмица, което сложи край на продължителната политическа криза в Албания. Сега внимението се насочва към реформите в избирателната система и в бъдещите местни избори. 
					От Ерлис Селимай за Southeast European Times в Тирана – 04/09/06
 
					 
						
В споразумението се настоява за прекратяване на временната регистрация на гласоподаватели за бъдещите избори. [Гети Имиджис]
						Управляващата Демократическа партия (ДП) и опозиционната Социалистическа партия (СП) подписаха споразумение в сряда (30 август), което сложи край на продължителния застой в реформите на избирателната система в Албания. Споразумението спази условията, поставени от лявата опозиция след преговорите, продължили една седмица. 
						В споразумението се настоява за прекратяването на временната регистрация на гласоподавателите и за промяна на броя на членовете в Централната избирателна комисия (ЦИК) от седем на девет, което ще позволи представителството и на по-малки партии. В него също се казва, че в ЦИК обикновеното мнозинство е пет-четири, а квалифицираното - шест-три. 
						С наближаването на местните избори, които трябва да се проведат между 20 ноември и 20 януари - партиите се споразумяха, че времената регистрация на гласоподавателите трябва да се премахне преди 20 октомври. Така те няма повече да бъдат източник за списъците на гласоподавателите за изборите. Документът също призовава за поправки в законовата рамка, за да се гарантира провеждането на редовните парламентарни и общински избори или през пролетта или есента на всеки четири години. 
						В споразумението също се посочва, че Националният съвет за радио и телевизия (НСРТ) ще включва не пет, а седем членове, като двамата нови членове ще бъдат от гражданското общество и ще бъдат избирани от опозицията. Управителният съвет на албанското държавно радио и телевизия (УСАДРТ) се увеличава от седем на единайсет членове, като четиримата нови членове ще бъдат от гражданското общество и ще бъдат предлагани от опозицията, като за четвъртия ще е необходимо одобрението и на двете политически крила. 
						В петък ОССЕ и САЩ оцениха високо споразумението. "Вярвам, че споразумението ще открие пътя за конструктивни взаимоотношения между мнозинството и опозицията и към тяхното сътрудничество в осъществяването на ключовите реформи в страната," заяви посланикът на ОССЕ Павел Вачек. 
						В изявление от Вашингтон се казва, че "бързото прилагане на това споразумение е от жизнено важно значение. Надяваме се, че споразумението ще послужи като добра първа стъпка към реформата в избирателната система, както и към провеждането на свободни и честни избори." 
						Премиерът Сали Бериша заяви, че споразумението е "плод на диалога", докато опозиционният лидер Еди Рама каза, че въпреки че документът изпълнява исканията на опозицията, много проблеми, свързани с демокрацията предстоят да се решават. 
						"Това е добра новина за всички, тъй като всички в Албания очакват с нетърение процес, в който всеки глас ще бъде взет под внимание. Опозицията иска да реши този въпрос; ние искаме да осигурим стандарт, ценности и цели, които да не могат да бъдат нарушени от никого," заяви Рама. 
						Президентът Алфрет Мойсиу приветства споразумението и призова и двете политически сили да го спазват, за да се намали политическото напрежение и за да се проведет свободни и честни избори. Той също заяви, че споразумението открива пътя за сътрудничество между политическите сили за решаване на главните проблеми, пред които е изправена страната.

Сръбският президент Тадич призова за компромис по въпроса за Косово
					22/10/2008
					 
						БЕЛГРАД, Сърбия -- Президентът Борис Тадич заяви във вторник (21 октомври), че Сърбия иска "историческият конфликт в Косово да бъде решен чрез компромис и по мирен начин". Той подчерта, че международното присъствие в Косово "не трябва да застрашава жизнените интереси на сърбите и албанците, които живеят в провинцията". Той добави, че Сърбия няма да има никакви "проблеми" с мисията на ЕС в Косово ЮЛЕКС при положнение, че тя изпълни известни условия: действа с мандат на ООН, не прилага плана на бившия пратеник на ООН Марти Ахтисаари, според който Косово е независима държава, и проявява неутралитет по отношение на статута на Косово. Тадич потвърди, че Сърбия няма да признае независимостта на Косово и ще защитава интересите си по законов път. "Междувременно, ние ще осигурим нашето членство в ЕС. Никой в Европа не поставя условие пред Сърбия да признае независимостта на Косово." (ФоНет, Бета, Б92 - 21/10/08)

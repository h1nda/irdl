Хърватският президент Месич посети Прищина
					11/01/2010
					Хърватският президент Стипе Месич помоли Сърбия да спре да насърчава косовските сърби да бойкотират изборите и държавните институции.
					От Наташа Радич и Линда Карадаку за Southeast European Times от Загреб и Прищина - 11/01/10
 
					 
						
Хърватският президент Стипе Месич (вляво) провежда пресконференция с президента на Косово Фатмир Сейдиу в Прищина в петък (8 януари). [Гети Имиджис]
						Оттеглящият се скоро от поста хърватски президент Стипе Месич поиска от Сърбия да спре да насърчава "нереалистичните мечти", че отцепилата се държава Косово ще се върне под сръбски контрол. 
						По време на посещение в петък (8 януари) в Прищина, където се срещна с президента Фатмир Сейдиу, Месич заяви, че "би било добре да се спре подхранването на нереалистични мечти". Накратко, независимостта на Косово е необратима. 
						Той призова също Белград да спре да насърчава сръбското малцинство да бойкотира държавните институции и изборите в Косово, което обяви независимост от Сърбия през февруари 2008 г. 
						"Би било добре да се спре насърчаването на косовските граждани със сръбска националност да отказват сътрудничество и по този начин да се лишават от правото да решават по какъв начин да живеят," заяви Месич в изказване пред парламента. "Признаването на независимостта на Косово не беше действие, насочено срещу някого, а признаване на политическата реалност в региона." 
						По време на своето посещение, което е последното преди поемането на поста от новоизбрания президент Иво Йосипович, Месич подчерта, че има за цел да подобри отношенията между двете държави, като същевременно работи за засилване на стабилността в целия регион. 
						Месич се спря на работата, която трябва да бъде свършена за изграждането на демокрация, както и на необходимостта от борба с корупцията и организираната престъпност. 
						В Прищина Сейдиу награди Месич със Златен медал на независимостта, с който се отличават лицата с принос за свободата и независимостта на Косово. 
						Сейдиу заяви, че хърватският президент е бил и продължава да бъде приятел на Косово. 
						"Имах особената привилегия президентът Месич да бъде мой личен приятел и ние работихме в близко сътрудничество през един много важен период за нашата държава", каза Сейдиу. "Ето защо в този тържествен момент искам да изразя моята благодарност и благодарността на народа на Република Косово." 
						Хърватия призна независимостта на Косово на 19 март 2008 г., около месец след като страната обяви независимост от Сърбия. Този акт доведе до криза в отношенията между Хърватия и Сърбия.

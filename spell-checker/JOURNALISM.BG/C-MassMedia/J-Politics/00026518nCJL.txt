Коалиционен партньор на сръбската ССП иска прекратяване на преговорите със СРП и ДПС-НС
					22/05/2008
					 
						БЕЛГРАД, Сърбия -- Коалицията, водена от Сръбската социалистическа партия (ССП), трябва да прекъсне преговорите със Сръбската радикална партия (СРП) и с коалицията на Демократическата партия на Сърбия и "Нова Сърбия", заяви в сряда (21 май) лидерът на "Обединена Сърбия" (ОС) Драган Маркович. По-малкият партньор във водената от ССП коалиция заяви, че преговорите за сформиране на управляваща коалиция трябва да започнат с Демократическата партия (ДП). Маркович критикува по-специално ДПС-НС за желанието й да се анулира Споразумениято за стабилизация и асоцииране (ССА) с ЕС. ССП и по-малките й коалиционни партньори ОС и Партията на обединените пенсионери на Сърбия ще обсъдят следващите си действия в четвъртък. Междувременно президентът Борис Тадич също започва в четвъртък свои собствени официални консултации с всички партии, които са спечелили депутатски места на изборите на 11 май. Той провежда тези консултации в качеството си на президент, а не като лидер на ДП. (Бета, РТС - 22/05/08; Танюг, ФоНет, Б92 - 21/05/08)

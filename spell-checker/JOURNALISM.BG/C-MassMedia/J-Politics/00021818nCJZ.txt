Дипломатически дневник: Турският президент Сезер изрази подкрепата си за кандидатурата на Албания за членство в НАТО
					06/03/2007
					Турският президент се срещна с албанския си колега за обсъждане на сътрудничеството. Още в новините от тази седмица: принц Чарлз беше в Баня Лука; Финландия подкрепи кандидатурата на Хърватия за присъединяване към ЕС.
					
 
					 
						
Турският президент Ахмет Сезер каза, че страната му подкрепя ускоряването на кандидатурата на Албания за членство в НАТО. [Гети Имиджис]
						
Турският президент Ахмет Недждет Сезер потвърди подкрепата на страната си за бързото приемане на Албания в НАТО по време на среща с албанския президент Алфред Мойсиу в Анкара в петък (2 март). Двамата определиха двустранните връзки като отлични и обсъдиха пътищата за по-нататъшно сътрудничество в сферите на здравеопазването, отбраната, икономиката и образованието. 
						*** 
						
Сръбска правителствена и бизнесделегация, ръководена от Расим Ляич, посети Кувейт през уикенда. В неделя (4 март) Ляич се срещна с кувейтския лидер шейх Сабах ал Ахмед ал Джабер ал Сабах, с когото обсъди възможностите за икономическо сътрудничество и сътрудничество в отбранителната промишленост. Представители на сръбската компания "Югоимпорт-СДПР" посетиха кувейтското министерство на отбраната за преговори по съвместен проект. 
						*** 
						Британският принц Чарлз и съпругата му Камила пристигнаха в четвъртък (1 март) на официално посещение в Баня Лука, където инспектираха британските мироопазващи сили, служещи в ЮФОР. Двамата участваха в британски военен парад по случай Деня на Св. Дейвид и се срещнаха с членовете на тристранното председателство на Босна и Херцеговина. 
						*** 
						
Maкедонският президент Бранко Цървенковски и словенският премиер Янез Янса заявиха в сряда (28 февруари) по време на среща в Скопие, че планът на пратеника на ООН Марти Ахтисаари е добра основа за решаване на въпроса за статута на Косово. Янса потвърди също подкрепата на страната си за евроатлантическата кандидатура на Македония и за икономическото развитие на страната. 
						*** 
						
Румънският президент Траян Бъсеску потвърди, че страната му подкрепя кандидатурата на Албания за членство в НАТО, както и интеграцията й в ЕС, по време на разговори с председателя на албанския парламент Жозефина Топали в Букурещ в сряда (28 февруари). 
						*** 
						
Maкедонският министър на отбраната Лазар Еленовски и гостуващият в страната черногорски министър на отбраната Боро Вучинич подписаха в четвъртък (27 февруари) меморандум за сътрудничество в областта на отбраната. Еленовски каза, че Македония, като сериозен кандидат за членство в НАТО, ще е е готова да сподели опита си от интеграцията с Черна гора и ще помогне на страната да подготви стратегическите документи за членство в НАТО. 
						*** 
						Председателят на финландския парламент Пааво Липонен каза по време на разговори с хърватския си колега Владимир Шекс в четвъртък (27 февруари) в Загреб, че страната му ще подкрепи приемането на Хърватия в ЕС през 2009 г. Според Липонен не съществуват големи пречки Хърватия да получи пълноправно членство в ЕС до тази дата, при условие че страната продължи да прилага определените реформи. 
						
(Различни източници 27/02/07-06/03/07)

Македония хвърля светлина върху тоталитарното минало с нов закон за лустрацията
					02/07/2012
					Процесът на лустрация – публично огласяване на имената на хората, които са сътрудничили на бившия комунистически режим – отново е на дневен ред, три месеца след като процесът беше спрян с решение на съда.
					От Александър Павлевски за Southeast European Times от Скопие – 02/07/12
 
					 
						
Процесът има за цел да бъдат идентифицирани бившите сътрудници и информатори на тайните служби. [Ройтерс]
						Новият закон за лустрацията, който беше приет през юни, има за цел да бъдат освободени от държавна служба всички бивши информатори на полицията и онези, които са сътрудничили на комунистическия тоталитарен режим. Освен това цялата информация ще бъде оповестена публично: полицейските досиета на бившите информатори ще бъдат публикувани онлайн. Новият закон също така допуска да бъдат разследвани хора от деловите среди, които е възможно да са получили облаги чрез такива връзки до 2006 г. 
						„Новият закон за лустрацията е много по-добър от приетия по-рано“, заяви за SETimes Томе Аджиев, председател на Комисията за проверка на фактите. „Законът включва не само държавни служители, а и хора, които са придобили големи фирми през периода на проверка. Лустрацията ще бъде приложена и по отношение на бизнесмени, за които се подозира, че са спечелили своите капитали благодарение на близостта си с полицията за сметка на народа“. 
						Законопроектът, който беше внесен от управляващата партия ВМРО-ДПМНЕ, беше подкрепен от нейния албански партньор, Демократичния съюз за интеграция, както и от други две албански партии: НДП и ДПА. Опозиционната Социалдемократическа партия гласува против предложението. 
						ВМРО-ДПМНЕ предложи новия, по-тясно фокусиран закон, след като в края на март Конституционният съд спря действието на 12 спорни разпоредби от предишния закон за лустрацията, приет през 2008 г. 
						Депутатът от ВМРО-ДПМНЕ Антонио Милошоски заяви пред своите колеги депутати, че процесът ще направи македонското общество по-демократично. 
						„Този закон трябва да разкрие дали например един съдия в Скопие, Битоля, Охрид и Кичево е имал добра кариера, защото е добър юрист, или добър сътрудник на тайните служби“, отбеляза Милошоски. 
						Ивон Величковски от опозиционна Либерална партия не е съгласен. Той заяви пред депутатите: „Аз съм от партията, която през 2006 г. предложи закон за лустрацията. И сега съм за лустрацията, но не и по този начин.“ Той е убеден, че правителството ще използва закона, за да състави кандидатските листи за съветници и кметове на следващите местни избори. 
						Други опоненти твърдят, че законът нарушава конституционните принципи, които гарантират защитата на личната неприкосновеност и личните данни. Те подозират, че законът ще бъде използван, за да се дискредитират членове на опозицията. 
						Аджиев подчерта, че няма да има конфискация на имущество или национализация. Лустрацията, настоява той, е хората да научат истината за някои видни личности. 
						По неофициални данни броят на предполагаемите сътрудници би могъл да достигне няколко хиляди души. 
						„Бих казал, че първо трябва да видим как протичат нещата на практика и как функционира комисията след новите законодателни промени. Сега на комисията беше дадено голямо и мощно оръжие, а именно възможността да публикува части от досиета. Поуката от лустрацията е, че изчистването на тоталитарното минало в Македония е процес“, каза за SETimes Ивица Боцевски, член на първата работна група, която помагаше в подготвянето на мярката. 
					
				
			
					 
					
 
 

Главните политически партии на БиХ постигнаха ключово споразумение за реформите
					10/11/2008
					 
						САРАЕВО, Босна и Херцеговина (БиХ) -- Трите главни политически партии, Босненската партия на демократичното действие (СДА), Съюзът на независимите социалдемократи (СНСД) и Хърватският демократически съюз на БиХ (ХДЗ БиХ) подписаха ключово споразумение в събота (8 ноември), с което се изразява решимостта на страната да извърши реформите, свързани с ЕС. Изненадващото споразумение бе подписано само дни, след като ЕС изрази загриженост, че надигащата се националистическа реторика сред местните политически лидери влияе на напредъка, свързан с ЕС. Споразумението бе подписано от лидерите на трите партии, Сюлейман Тихич на СДА, Драган Чович на ХДЗ БиХ и Милорад Додик на СНСД в град Оджак в северната част на страната. Документът определя ангажираността на партиите да реформират конституцията, да уредят въпроса с държавната собственост и провеждането на преброяване на населението през 2011 г. Това са предварителните условия, поставени от ЕС. 
						Додик определи споразумението като добра основа за по-нататъшни дискусии. "По някои въпроси, по които бяхме единодушни днес, съществува консенсус, докато има други, които остават открити и са започнати дискусии за решаването им." (Дневни Аваз, РТРС, СРНА, Независне Новине - 08/11/08)

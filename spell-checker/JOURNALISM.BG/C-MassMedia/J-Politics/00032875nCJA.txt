Балотаж на президентските избори в Хърватия
					28/12/2009
					Кандидатът на социалдемократите Иво Йосипович ще се изправи срещу бившия си съпартиец Милан Бандич на балотаж в началото на следващия месец.
					От Наташа Радич в Загреб за Southeast European Times -- 28/12/09
 
					 
						
Иво Йосипович пуска бюлетината си в избирателна секция в Загреб в неделя (27 декември). [Гети Имиджис]
						Иво Йосипович, университетски професор и член на опозиционната Социалдемократическа партия (СДП) спечели първия тур на президентските избори в Хърватия в неделя (27 декември). Резултатите на Държавната избирателна комисия сочат, че той е получил 32,44% от гласовете. 
						Йосипович трябваше да спечели повече от 50% от гласовете, за да избегне балотажа. Той и кметът на Загреб Милан Бандич ще се явят на балотаж на 10 януари. 
						"Tези резултати показват, че спечели справедливостта и че ние заедно спечелихме", заяви Йосипович в изборния си щаб, където поддръжници го аплодираха и скандираха името му. "Предстои ни още работа, но съм сигурен, че ще можем да спечелим." 
						Лагерът на Бандич обаче също определи резултатите като победа, като шефът на кампанията му Душко Люстина я определи като особено впечатляваща, тъй като Бандич се явява като независим кандидат без подкрепата на партиен апарат. 
						Кметът бе социалдемократ, но напусна партията, след като стана ясно, че няма да бъде номиниран за президент. 
						"Хърватия се нуждае от президент, който ще бъде различен, който ще бъде решителен и способен да свърши работата, и който няма да бъде партийна марионетка", каза той, обещавайки остра надпревара, която ще въодушеви избирателите. 
						Съдейки по избирателната активност на първия тур обаче апатията може да се окаже най-големият враг и на двамата кандидати. Само 44,07% от избирателите с право на глас в страната отидоха в избирателните секции в неделя. Избирателната активност във Вуковар бе едва 24,49%, а в Загреб - 39,12%. 
						Активността бе още по-слаба в съседна Босна и Херцеговина, където 280 000 хървати имат право да гласуват, но само 19% от тях го направиха. 
						Според Весна Пушич, кандидат на Хърватската народна партия, много граждани са изразили мнението си, като не са гласували. 
						"Гласоподавателите изразиха нагласата си с решението си да не гласуват", каза Пушич, която бе на пето място със 7,3% от гласовете. "Те ни казват, ние сме разочаровани и не се нуждаем от вас; искаме фундаментални промени." 
						Общо 12 кандидати участваха в надпреварата. На трето място бе Андрия Хебранг от Хърватски демократически съюз, очевидно разочарован, че е спечелил само 12,01% от гласовете. 
						Твърде многото кандидати в надпреварата разводниха консервативния вот, оплака се той. 
						Президентът Стипе Месич заяви, че ще реши кого да подкрепи на втория тур. Победителят ще наследи Месич за петгодишен мандат и ще стане третият държавен глава, откакто Хърватия обяви независимост през 1990 г. Той ще положи клетва на 18 февруари.

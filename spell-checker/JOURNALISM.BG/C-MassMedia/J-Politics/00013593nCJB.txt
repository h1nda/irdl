Преговорите между Хърватия и ЕС се очаква да започнат през март, но сътрудничеството по въпроса за военните престъпления продължава да бъде пречка
					14/02/2005
					Хърватия получи дата за започване на преговорите за присъединяване към ЕС. Съюзът, обаче, даде ясно да се разбере, че преди да тръгнат преговорите, трябва да бъде преодоляно главното препятствие, стоящо пред тях - екстрадицията на обвинените военнопрестъпници и особено на генерал Анте Готовина. Загреб разполага само с няколко седмици, за да убеди страните-членки на ЕС, че оказва пълно сътрудничество на трибунала на ООН в Хага. Много зависи от доклада, който главният прокурор по военните престъпления Карла дел Понте се очаква да внесе по-късно този месец.
					От Миранда Новак за Southeast European Times от Загреб-- 14/02/05
 
					 
						
Продължаващото укриване на генерал Анте Готовина представлява пречка за Хърватия да изпълни своите задължения пред трибунала в Хага. [Архив]
						След много спекулации, в края на 2004 г. Хърватия най-сетне получи дата за започване на присъединителните преговори с ЕС. Страните-членки на съюза се съгласиха преговорите да започнат на 17 март по време на междуправителствена конференция, която ще се проведе в страната, оглавяваща ротационното председателство на ЕС - Люксембург. 
						Управляващата Хърватска демократическа партия (ХДП) приветства това постижение като голям успех за страната, която само до преди няколко години се намираше в международна изолация. ЕС обаче също така даде ясно да се разбере, че преди да тръгнат преговорите, трябва да бъде преодоляно главното препятствие, стоящо пред тях - екстрадицията на обвинените военнопрестъпници и особено на генерал Анте Готовина. Загреб разполага само с няколко седмици, за да убеди страните-членки на ЕС, че оказва пълно сътрудничество на трибунала на ООН в Хага. 
						Сред страните-членки на ЕС Великобритания е най-големият и последователен критик на поведението на Загреб по отношение на съда на ООН. Тя даде своето съгласие за определяне на датата на преговорите, след като месеци наред блокираше процеса заради проблема с Готовина. Въпреки мнението, че Лондон заедно със скандинавските страни заемат особено твърда позиция, ЕС като цяло е съгласен, че Загреб трябва да изпълни международните си задължения, счита бившият председател на Европейската комисия Романо Проди. 
						
ЕС като цяло е съгласен, че Загреб трябва да изпълни международните си задължения, счита бившият председател на Европейската комисия Романо Проди (вдясно, с хърватския премиер Иво Санадер в Брюксел). [AФП]
						"Не оставайте с грешното впечатление, че този принцип не е важен за други страни. [Великобритания и скандидавските страни] говорят открито това, което мнозинството, може би и не всички, действително мислят", каза Проди в интервю за хърватския ежеседмичник Глобус. 
						Макар, че всяка страна-членка, както и самата Европейска комисия, са свободни да имат собствено мнение за това как Хърватия сътрудничи с Хага, общо е мнението, че най-важен и определящ фактор ще бъде оценката на главния прокурор на ООН Карла дел Понте. Дел Понте посети Балканите миналата седмица и след това се отправи към Брюксел, за да информира ръководството на ЕС за сегашното състояние на отношенията между бившите югославски републики и трибунала. Тя се очаква да внесе писмен доклад този месец. 
						 "Правителството на Хърватия е в състояние да уреди предаването в Хага", каза дел Понте. Тя и някои други международни представители многократно са критикували хърватските власти за това, че не са успели да окажат натиск върху мрежата от поддръжници, които се смята, че помагат на беглеца да избегне правосъдието. Много в ЕС смятат, че едно по-обстойно и качествено полицейско разследване на връзките на Готовина, неговите комуникации и източници на подкрепа може да доведе до откриването му. Въпреки, че увери Загреб, че няма да се иска невъзможното, холандският премиер Жан Петер Балкенде призова властите да демонстрират, че полагат максимални усилия да намерят и арестуват беглеца. 
						Хърватското правителство признава спешната необходимост да изпълни това условие. "Аз се надявам, че Готовина сам ще осъзнае, че всяко по-нататъшно протакане може да бъде само във вреда на него и Хърватия", заяви премиерът Иво Санадер. Анонимен служител на министерството на външните работи каза, че правителството е на мнение, че Готовина трябва да бъде съден в Хага и не съществуват други алтернативи. 
						
Докладът на главния прокурор по военните престъпления Карла дел Понте по-късно този месец ще бъде най-важният и определящ фактор за решението дали Хърватия изпълнява задълженията си за сътрудничество с МНТБЮ. [AФП]
						"Всяко официално лице в Хърватия, което публично изразява солидарност с Готовина, трябва да осъзнае, че нарушава хърватските закони. Ето защо снимки на Готовина не могат да бъдат излагани в държавни сгради", каза същият служител. 
						Макар и с известен скептицизъм спрямо подобни изявления, Съветът на Европа (СЕ) приветства напредъка на страната в подготовката за започване на преговорите. СЕ призова Европейската комисия да предложи рамка на преговорите, отчитайки опита от последното разширяване на ЕС. В същото време той повтори, че преговорите ще започнат само, след като проблемът за сътрудничеството с МНТБЮ бъде решен. 
						Междувременно в ход са дискусиите в Загреб относно състава на екипа за преговорите, който ще включва представители на всички парламентарни партии, а не само на ХДП. "Това ще бъде много експертен екип", каза вицепремиерът и бивш президентски кандидат Ядранка Косор. 
						Първите шест члена на екипа ще бъдат назначени, след като Хърватия разбере от Европейската комисия с кои преговорни области ще се започне, след което ще бъдат определени останалите членове. Списъкът на евентуалните преговарящи лица съдържа имената на 70 експерти, като всеки следващ ще бъде определен от кръговете на държавната администрация. Хърватските дипломати казват, че според тях преговорите с ЕС ще приключат до 30 месеца, най-късно до края на 2007 г.

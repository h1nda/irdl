Турският кипърски лидер разглежда поражението на Пападопулос като шанс за съживяване на преговорите
					19/02/2008
					 
						НИКОЗИЯ, Кипър -- Турският кипърски лидер Мехмет Али Талят каза в понеделник (18 февруари), че е готов да поднови усилията заедно със следващия кипърски гръцки президент за постигане на "справедливо и всеобхватно решение" на кипърския проблем. Неговото изявление дойде един ден, след като сегашният президент Тасос Пападопулос загуби срещу другите двама кандидати на първия кръг от президентските избори. Консерваторът Йоанис Касулидес и комунистическият лидер Деметрис Христофиас ще се изправят отново един срещу друг на 24 февруари. В изявление, публикувано след оповестяването на официалните резултати, Талят каза, че поражението на Пападопулос носи надежда за възобновяване на преговорите за обединение между двете общности. По време на референдума през 2004 г. Пападопулос спомогна за убеждаването на кипърските гърци да отхвърлят предложението на ООН, имащо за цел прекратяване на десетилетията на разделение. (Фамагуста Газет, Заман - 19/02/08; Синхуа, Джърнъл ъв Търкиш Уикли, НТВ - 18/02/08)

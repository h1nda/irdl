Сръбски политици заявяват, че оттеглянето на обвиненията срещу сина на Милошевич е част от политическа сделка
					15/08/2005
					Правителството на малцинството на премиера Воислав Кощуница има нужда от мълчаливата подкрепа на социалистите на Слободан Милошевич, за да се задържи на власт. Възможно е в цената на тази подкрепа да е включено оттеглянето на обвиненията срещу членове на семейството на Милошевич, твърди опозицията.
					(Блиц - 15/08/05; Бета, Радио Б92 - 14/08/05; AП - 12/08/05)
 
					 
						
Оттеглянето на обвиненията срещу Марко Милошевич (отляво, със съпругата си и майка си през 1999 г.) предизвика вълна от гняв в Сърбия. [AФП]
						Опозиционните политици в Сърбия възнегодуваха срещу неотдавнашното оттегляне на съдебните обвинения срещу сина на Слободан Милошевич, твърдейки, че ходът е част от политическа сделка, сключена с правителството на премиера Воислав Кощуница. 
						"Оттеглянето на обвиненията срещу Марко Милошевич е част от политическа сделка със Социалистическата партия на Сърбия (СПС), каза в интервю за белградския ежедневник "Блиц" Александър Влахович от Демократическата партия (ДП) на сръбския президент Борис Тадич, публикувано в понеделник (15 август). 
						Управляващата коалиция, която няма палраментарно мнозинство, разчита на "мълчаливата подкрепа" на СПС на Милошевич. По-раншното оттегляне на съдебните обвинения срещу съпругата на Милошевич, Мира, според слуховете също е било политически мотивирано. 
						Марко Милошевич, за когото се смята, че се укрива в Русия, бе осъден задочно от съд в родния град на родителите му Пожаревац на шест месеца лишаване от свобода за заплашване на активист на движението "Отпор", което се противопоставяше на режима на баща му. По-рано този месец обаче Зоран Миланович се отказа от първоначалните си показания за случката. Няколко дни по-късно всички обвинения срещу сина на бившия управник на Югославия бяха оттеглени. 
						Отдръпването на Миланович стана факт скоро след като майка му изпрати писма до Кощуница и Тадич, в които твърди, че семейството им отново получава смъртни заплахи и повече не е в състояние да се справя с положението. 
						В петък Тадич призова държавния прокурор Слободан Янкович да разгледа законността на оттеглянето на обвиненията и да представи доклад пред обществеността. Янкович се завръща в понеделник от лятна отпуска. 
						Ненад Константинович, член на изпълнителния съвет на ДП, заяви, че Янкович трябва да отговори на въпросите на партията до вторник и също така да поясни дали се е свързал с министъра на правосъдието и с други официални лица във връзка с делото. Ако той не стори това, партията ще поиска оставката му, каза Константинович. 
						"Очевидно законът, който се отнася за всички други, не важи за Марко Милошевич и Мира Маркович," е казал Константинович в петък, цитиран от Радио Б92. 
						Местните медии предполагат, че тези събития имат за цел да съдействат за събирането на семейство Милошевич в Хага, където Слободан Милошевич е подсъдим. 
						Междувременно сръбският министър на капиталовите инвестиции Велимир Илич отхвърли обвиненията за намеса в случая. Той каза, че само е предложил на Милованович да "прости" на сина на бившия югославски президент. 
						"Аз казах на Милованович: "Ако искаш да свалиш от гърба му заповедта за арест... забрави за миналото, остави го да се види с баща си," каза министърът пред Сръбското радио и телевизия. 
						Сръбският финансов министър Младжан Динкич, виден член на партньора в управляващата коалиция "Г17 плюс", окачестви оттеглянето на обвиненията срещу Марко Милошевич като "срамен" акт и удар по продемократичните сили в Сърбия. Ако се окаже, че Янкович се е намесил в делото, партията ще поиска оставката му, каза в петък министърът. "Г17 плюс" ще поиска също и среща на управляващата коалиция за обсъждане на случая.

Стажанти вливат енергия и умения в дейността на сръбския парламент
07/07/2003
Студенти-стажанти се опитват да влеят ентусиазъм и енергия в дейността на парламента. Резултатът е по-здравословен демократичен процес за всички.
От Лиз Барет за Southeast European Times - 07/07/03
 
 
В основата на всяка демокрация са избраните от народа членове на парламента (ЧП). ЧП обаче разчитат в голяма степен на скрита мрежа от служители и експерти в парламента, които разполагат с време и умения да извършват проучвания, поддържат контакти с избирателите и да изпълняват административни задачи.
За съжаление парламентите в ЮИЕ нямат ресурс за такъв експертно-административен капацитет.Те не разполагат с добри библиотеки или компютърни мрежи и често пъти персоналът, с който работят, представлява по-старата генерация, прекарала по-голяма част от трудовия си стаж в комунистическия период, когато парламентите са играели съвсем различна роля. ОССЕ е инициирала иновационен проект, който цели преодоляването на тези проблеми. Тайната на успеха му се крие във вливането на нови умения и енергия чрез студенти-стажанти, които помагат на ЧП и на парламентарните комисии по няколко часа на седмица в "прозорците" между учебните занятия. Това е често срещан модел в Западна Европа, където е силна конкуренцията за длъжността "изследовател-сътрудник" на ЧП, дори и на доброволни начала.
Проектът облагодетелства всички участници в него. ЧП разполагат с персонал, който може да ползва интернет и проявява интерес към изследователско-проучвателна дейност. Съществуващият административен апарат на парламента, който често пъти е претрупан от работа, получава подкрепление за изпълнение на всекидневни задачи. Стажантите научават как в действителност работи парламента, което им помага в следването и им осигурява ценна обратна връзка за академичните програми. Обществото има полза от един по-ефикасно действащ парламент и от появата на корпус от млади хора, които са ангажирани с демократичния парламентарен процес.
Естествено не всички приветстват инициативата. Воин Ковачевич, студент по право в Белградския университет и стажант към парламентарната група на ДОС, казва, че някои служители от апарата на парламента виждат в стажантите заплаха, т.е. конкуренти за работните си места. " Някои от тях са като динозаври, те са работили за Тито и Милошевич, а сега работят за новото правителство. Много от тях не знаят как се пуска компютър." Въпреки че доста представители на младото поколение ЧП са се посветили на дейността си като народни представители, други депутати почти не проявяват интерес, рядко присъстват на пленарни заседания и полагат нищожни усилия да проучват въпроси или да представляват избирателите.
Като цяло проектът се радва на голям успех. Ковачевич ходи в парламента около три пъти в седмицата и прекарва там общо от 10 до 15 часа. Един народен представител, адвокат по професия, веднага е забелязал студента по право и го е помолил да проучи законите на съседни страни и държави членки на ЕС. Ковачевич намира законите и брифира ЧП за основните разлики в сравнение със сръбския закон, като по този начин дава принос в процеса на хармонизиране на сръбското законодателство с европейските модели.
Ковачевич казва, че от 55-те студенти, които работят в сръбския и федералния парламенти, почти всички са доволни и са развили добри професионални отношения с депутатите независимо от политическата им принадлежност. Всъщност проектът отбелязва такъв успех, че той престои да бъде приложен и в Асамблеята на Войводина през следващата година.

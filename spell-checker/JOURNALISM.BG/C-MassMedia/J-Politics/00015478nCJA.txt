Реформата в отбраната на БиХ очаква одобрението на парламента
					04/08/2005
					Предложеният план за реформа на въоръжените сили на Босна и Херцеговина ще спомогне за изпълнение на изискванията за членство в НАТО, като същевременно ще позволи на народите на страната да запазят военнотто си наследство.
					От Антонио Пърленда за Southeast European Times от Сараево – 04/08/05
 
					 
						
"НАТО ни предлага колективна сигурност, а предложената концепция за въоръжените сили е подходяща за НАТО," заяви министърът на отбраната на Босна и Херцеговина Никола Радованович. [Архив]
						Съгласно важните реформи в отбраната, съгласувани миналия месец от специална комисия, отделните армии на Босна и Херцеговина (БиХ) ще се слеят в единни въоръжени сили под държавно командване. Комисията за реформа в отбраната (КРО), която включва представители на трите основни съставни общности на страната -- хърватската, мюсюлманската и сръбската -- прие промените на 20 юли. Сега те трябва да бъдат ратифицирани от централния парламент и от двете следвоенни автономни области на БиХ -- Република Сръбска и Федерация БиХ.
						Ако бъдат одобрени, министерствата на отбраната и военните командвания на автономните области ще се влеят в отбранителните институции на БиХ, а в сила ще влезе единен бюджет за отбрана. Радикалните промени ще помогнат на БиХ да изпълни изискванията за членство в НАТО. 
						"НАТО ни предлага колективна сигурност и предложената концепция за въоръжените сили е подходяща за НАТО," каза министърът на отбраната на БиХ Никола Радованович, като добави, че сигурността и стабилността са важни за всички граждани на страната.
						Новите въоръжени сили на БиХ ще бъдат съставени изключително от професионални военни след премахването на задължителната военна служба от 1 януари 2006 г. На същата дата 60000-ият пасивен резерв също ще бъде премахнат. Нови сили от активния резерв ще бъдат изградени през следващите няколко години и ще съставляват 50 % от силите на действителна военна служба. В него ще бъдат назначавани професионалисти, приключили действителната си военна служба, както и отделни специалисти, набирани от населението. 
						Настоящата обща численост от 12000 професионали военнослужещи ще бъде намалена чрез закриване на длъжностите, които в настоящия момент се занимават с обучение и администрация на наборниците и пасивния резерв. Числеността на въоръжените сили на БиХ на действителна военна служба ще бъде между 9000 и 10000 души.
						Въоръжените сили ще отразяват демографския състав на БиХ. Мюсюлмани, хървати и сърби ще бъдат равномерно представени на всяко от висшите ръководни нива, като се започне с председателството на БиХ и се стигне до оперативното командване и помощното командване.
						Въоръжените сили на БиХ ще бъдат съставени от три многоетнически тактически бригади, една бригада за тактическа поддръжка и една авиационна бригада, всички под контрола на съществуващото оперативно командване. Трите тактически бригади ще се състоят от по три пехотни батальона, по един от трите нови пехотни полка.
						Всеки от новите три пехотни полка ще отговаря за поддръжката и грижата за военното наследство на въоръжените сили, от които произхожда -- т. е. Армията на Република БиХ под босненско командване, Хърватския съвет за отбрана и Армията на Република Сръбска. Във всеки полк ще има полковник, който, макар и без оперативни или административни пълномощия, ще изпълнява строго почетна роля като глава на полка.
						Този пакет от мерки ще проправи пътя за трайно решение, според членовете на КРО. "Всички трябваше да се откажат от нещо, което искаха, но пък всички получиха това, което им бе истински необходимо," заяви съпредседателят на КРО Рафи Грегорян след постигането на споразумението.

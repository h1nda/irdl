Местните избори в Турция са смятани за кръстопът
					17/11/2008
					Жестоката битка за влияние в доминираните от кюрди региони противопоставя управляващата партия на премиера Реджеп Тайип Ердоган, която се надява на силен мандат за реформи, на партия, свързана с терористи от ПКК.
					От Айхан Шимшек за Southeast European Times в Анкара -- 17/11/08 
 
					 
						
"Ние имаме по-висша идентичност - гражданство в Република Турция. Ние сме за една нация, за един флаг, за една родина и една държава", заяви премиерът Реджеп Тайип Ердоган. [Гети Имиджис]
						Tурция е изправена пред нарастващо напрежение в източните и югоизточни провинции в страната преди местните избори, насрочени за следващата пролет. През последните две седмици, стотици кюрди организираха протести в големите градове по време на посещението на премиера Реджеп Тайип Ердоган в региона. Бойци също извършиха нападения върху регионални клонове на управляващата Партия на справедливостта и развитието (ПСР), като използваха перкусионни бомби. 
						 Напрежението се мотивира от яростна надпревара за влияние между ПСР и прокюрдската Партия за демократично общество (ДТП). 
						На последните парламентарни избори през юли 2007 г., ПСР успя да спечели подкрепата на турските кюрди, постигна много по-добър резултат от ДТП и демонстрира значително нарастване на влиянието си. Според партийната статистика партията на Ердоган е получила 56% от вота в градовете в източната част на страната, населени главно с кюрди и 51,76% в югоизточната част на страната. 
						 И обратно, на изборите през ноември 2002 г. ПСР успя да получи съответно едва 33% и 26%. 
						ДТП не бе добре подготвена за изборите през юли 2007 г. Тя получи 17% в градовете в източната част на страната и 25% в югоизточната част на страната. Партията понастоящем има 21 депутати в парламента. Същевременно около 70 от 338-те депутати на ПСР са от кюрдски произход. 
						Политическите анализатори смятат, че ДТП, която трябва да се дистанцира от терориста Абдула Йоджалан, който е в затвора, е решена да триумфира на бъдещите местни избори и да си осигури твърда подкрепа в политиката и по кюрдските проблеми. Критиците обвиняват партията, че съзнателно възбужда насилие като средство за обединение на членската си маса, макар и да рискува да предизвика ответен удар от страна на турските националисти. 
						ДТП играе опасна игра, твърди Суат Киниклиоглу, депутат от ПСР и говорител на парламентарната комисия по външна политика. 
						
ДТП, която все още не се е дистанцирала от терориста Абдула Йоджалан, който е в затвора, е решена да триумфира на бъдещите местни избори. [Гети Имиджис] 
						 "Изглежда, че те са искрено загрижени, че ПСР може действително да спечели в големите общини в региона... което, разбира се, ще означава голяма загуба на престиж и политическа слабост за ДТП", заяви Киниклиоглу за SETimes. "Tе изглежда желаят да повишат равнището на насилие и поляризация, за да привлекат по-голяма подкрепа за себе си. Твърде жалко е, че подобни методи все още се използват в политиката." 
						
						ПСР и ДТП предлагат ярки контрасти
					
						Според много наблюдатели местните избори на 29 март ще бъдат доказателство за бъдещето на кюрдския въпрос. Гласоподавателите ще избират между партия, която проповядва радикални промени в турската държава, включително нова конституция, която да признае кюрдската автономия, и ПСР на Ердоган, която обещава да разшири правата на кюрдите, без да вреди на единната политическа система на Турция. 
						ПСР е решена да извършва реформи, твърди Киниклиоглу, но се нуждае от по-силен мандат от народа и от по-добър политически климат. "Най-добрият начин за излизане от безизходицата по тези въпроси, е, по мое мнение, напредъкът на Турция към членство в ЕС. Повечето от нашите кюрдски граждани ни подкрепят, защото ние сме партията, която най-силно подкрепя членството в ЕС на Турция. И те разбират също, че много от техните проблеми и грижи могат да се решат в рамките на ЕС." 
						 "Някои от тези сложни въпроси трябва да бъдат решени по активен и смел начин", твърди депутатът. "Но обстоятелствата и политическият климат, външната среда и най-важното, ситуацията, свързана със сигурността в региона, понякога оказват силно влияние върху планирането на политиката. Ние не можем да подценяваме негативното влияние, което тероризмът на ПКК и равнището на насилие продължават да оказват върху ежедневието на нашите граждани." 
						
						Амбициозният план на ПСР 
					
						ПСР се надява да спечели 100 общини в Източна и Югоизточна Турция и по-специално главния град Диарбекир, който има символично значение. Подобен триумф според партията, ще изолира ПКК, ще отслаби радикалните искания на ДТП и ще осигури на партията на Ердоган по-силна основа, върху която да се извършат реформите. 
						Eрдоган отдавна обещава ново отваряне към югоизтока. По време на ключово посещение в Диарбекир през 2005 г., той обеща да признае "кюрдската реалност" и дори предложи ново определение за гражданство. Но подновеното насилие от страна на ПКК през следващите месеци предизвика гняв в Турция и доведе до увеличаване на политическия натиск от страна на националистите. През последните две години не е предприета нито една голяма стъпка по отношение на политическо отваряне към кюрдите. 
						
ПСР се надява да спечели 100 общини в Източна и Югоизточна Турция. [Гети Имиджис]
						Реториката на премиера се изостри. "Ние винаги сме били срещу етническия и регионален национализъм", казва той. "Ние всички сме заедно в тази страна с всички турци, кюрди, черкезци, грузинци, абхазци и босненци. Нито една етническа група не трябва да смята, че превъзхожда останалите. Ние имама по-висша идентичност: гражданство в Република Турция. Ние сме за една нация, един флаг, една родина и една държава. Нима някой е против това? Може ли някой да каже, че е против "една нация"? Ако това не им харесва, те могат да отидат където поискат. Това мога да кажа." 
						
						Eрдоган дава приоритет на инвестициите? 
					
						Засега политическото отваряне е оставено настрана и ПСР основава апела си към кюрдите върху икономиката, като им обещава нови средства от правителството и инвестиции в региона. В крайна сметка югоизточната част на страната е една от най-слабо развитите в страната с високо равнище на безработица. Проучванията сочат, че гласоподавателите се интересуват най-много от основни инфраструктурни инвестиции като болници и училища, както и от нови възможности за работа. 
						Правителството вече финализира плановете си за пакет от инвестиции на стойност 12 милиарда долара за югоизточната част на страната, която никога не е получавала реални инвестиции с изключение на годините на управление на ПСР, заявява Ердоган, и те могат да очакват повече, ако продължат да подкрепят управляващата партия. 
						"Докато поддържаме нашето единство, ние ще продължим да осигуряваме по-добри услуги за региона. Въпреки тероризма, ние ще осигурим просперитета и щастието на нашия народ", заяви Ердоган. 
						Kиниклиоглу междувременно изразява оптимизъм за перспективите за решаване на конфликта, който продължава с десетилетия. "Има основание за надеждите ни", заяви той за SETimes. "Тъй като Турция, нашите граждани, включително кюрдските граждани, разбират, че начинът да постигнем напредък по тези въпроси, не включва насилието. Повечето от нашите граждани продължават да вярват, че демократичното решаване на този процес е това, от което имаме нужда."

Македонските политически лидери постигнаха съгласие по кандидатура за член на Съдебния съвет
					14/12/2007
					 
						СКОПИЕ, Македония -- На среща в парламента в четвъртък (13 декември) лидерите на управляващата коалиция и на опозицията се договориха по кандидатурата за член на Съдебния съвет, който да заеме вакантното място. Избраният от президента Бранко Цървенковски Насер Ахметагич спечели подкрепата на ВМРО-ДПМНЕ, Социалдемократическия алианс за Македония, Демократичния съюз за интеграция и Демократичната партия на албанците. Сформирането на Съдебния съвет бе едно от основните условия, поставени от НАТО и ЕС във връзка с кандидатурите на Македония за интеграция.
						Също в четвъртък командващият на КФОР Гзавие Бу дьо Марнак се срещна с министъра на отбраната Лазар Еленковски и го увери, че ситуацията в Косово е стабилна и сигурна преди решението за окончателния статут. Дьо Марнак добави, че жителите на Косово не искат насилие. (МИА, Макфакс, A1 ТВ - 13/12/07)

Малцинствата в БиХ спечелиха дело, свързано с конституцията
					15/01/2010
					В края на декември Европейският съд за правата на човека се произнесе по делата на Финци и Сейдич срещу БиХ, което ще предостави повече права на етническите малцинства в страната.
					От Юсуф Рамаданович за Southeast European Times от Сараево – 15/01/10
 
					 
						
Деца играят в покрайнините на ромско селище в сараевското предградие Бутмир. [Гети Имиджис]
						Големият състав на Европейския съд за правата на човека (ЕСПЧ) взе миналия месец дългоочакваното решение по делата на Якоб Финци и Дерво Сейдич срещу Босна и Херцеговина (БиХ). 
						Финци е известен политик в БиХ, популярна личност и лидер на еврейската общност в страната. Той е директор на „Ла Беневоленция”, еврейска благотворителна организация, и директор на Агенция „Държавна администрация”. Сейдич е активист на Ромския съвет в БиХ. 
						В решението, което е със задължителна сила, се постановява, че конституцията на Босна и Херцеговина дискриминира гражданите, които не принадлежат към някои от трите съставни националности в страната: хървати, сърби и бошнаци. В решението също така се призовава конституцията да бъде хармонизирана с основните принципи на Европейската конвенция за човешките права. 
						Финци и Сейдич изтъкват, че конституцията -- както и избирателният закон от 2001 г. -- забраняват на някои граждани да се кандидатират за висши изборни длъжности единствено заради техния етнически произход. 
						Председателството и Камарата на народите на Парламентарната асамблея се споменават като институции, в които законно не се допускат някои етнически групи. Жалбата беше внесена през 2006 г. 
						Конституцията на Босна и Херцеговина, която е залегнала в подписаното от БиХ, Сърбия и Хърватия Дейтънско мирно споразумение от 1995 г., по това време се смяташе за най-добрия възможен компромис. 
						В нея се посочва, че основните националности в БиХ са бошнаците, хърватите и сърбите, като по този начин всички "други" са лишени от възможността да заемат висши правителствени постове. Терминът "други" обхваща много етнически малцинства, включително ромите, за които се смята, че са до 70 000 души, най-голямото малцинство в страната. За еврейското население се посочва, че е малко над 1000 души. 
						В БиХ има около 15 други етнически малцинства: албанци, черногорци, чехи, италианци, унгарци, македонци, германци, поляци, румънци, руснаци, русини, словаци, словенци, турци и украинци. Категорията "други" също така обхваща и хората, които предпочитат да не се идентифицират с конкретна група и наричат себе си "босненци". 
						Коментирайки присъдата, Финци отбеляза, че политическите лидери в БиХ са съгласни, че конституцията трябва да бъде преработена в съответствие с Европейската конвенция за човешките права. Решението на ЕСПЧ, заяви той, е "указание за посоката, която трябва да се следва". 
						Финци отбеляза също, че все още нито една страна не е отхвърлила решение на ЕСПЧ, защото това би я поставило в една категория със страни, в които няма установено върховенство на закона или то се пренебрегва. 
						Фадила Мемишевич, председател на Дружеството за застрашените народи в БиХ, определи решението като "първата успешна стъпка към премахване на системата на апартейд, създадена с Дейтънското [споразумение]".

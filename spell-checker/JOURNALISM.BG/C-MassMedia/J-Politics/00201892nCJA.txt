Петковска: медиите често служат на политиката
					23/09/2011
					Представяме втората част на интервю с Биляна Петковска, ръководител на Македонския институт за медиите.
					От Горан Трайков за Southeast European Times от Скопие -- 23/09/11
 
					 
						
Миналия месец ОССЕ изрази притеснение във връзка с намаляващата медийна свобода и продължаващата репресия на медиите в Македония. [Reuters]
						На фона на индустрия, която според нея служи на политиците и бизнеса вместо на обществото, Биляна Петковска, изпълнителен директор на Македонския институт за медиите (МИМ), който е с идеална цел, обяснява как нейната организация се опитва да подобри сектора. 
						Петковска разговаря с кореспондента на SETimes Горан Трайков и даде ексклузивно интервю в две част по въпросите на журналистиката в Македония. 
						
						SETimes: Доколко добре според вас работят македонските медии в сравнение с други регионални и глобални медийни пазари? Къде са недостатъците и къде можете да "пишете отличен"? 
						
						Петковска: Един от малкото положителни аспекти е, че пазарът на македонските медии предлага разнообразие от медии, които функционират на езиците на етническите общности, включително ромите. За съжаление общата лоша икономическа ситуация в страната оказва негативен ефект върху работата им, тъй като засяга икономическите резултати на другите медии, особено тези, които функционират на местно ниво. 
						Изправени сме пред същите глобални проблеми -- като несигурността на традиционните печатни издания спрямо интернет медиите -- и ни липсват нови бизнес модели за новия тип медии. Но това, което ни отличава, и е много притеснително, е, че нямаме желанието и ентусиазма да говорим за тези проблеми, честно и открито, да предприемем действия и да поемем отговорност. 
						Може би причината е, че на медиите в Македония никога не се е гледало единствено като на бизнес, а по-скоро като на инструмент за постигането на други цели, основно политически. Много журналисти са влезли в професията с други мотиви, които нямат нищо общо със същността на журналистиката. 
						
						SETimes: Как според вас МИМ допринася за подобряването на медийния сектор? 
						
						Петровска: Нашата школа за журналистика и връзки с обществеността скоро ще промотира първия си випуск. Тези студенти се обучават по най-добрите образователни стандарти -- благодарение на тясната ни координация и партньорство със значими европейски университети. 
						Тази година школата получи от ЮНЕСКО статуса на Председател по въпросите на медиите, диалога и взаимното разбирателство и това отваря огромни възможности за обмяна на опит и ноухау за нашите студенти с международните журналистически програми. 
						Убедени сме, че доброто образование е ключов фактор за успешна кариера в тази професия, и школата ще продължи да инвестира в това. Но сега е важно да подобрим ситуацията на пазара, за да направим журналистическата професия по-просперитетна за настоящите и бъдещи студенти в школата, върху това е фокусиран МИМ. 
						Нашият институт ще продължи да предоставя курсове за професионалистите от медиите по различни аспекти на професионалните стандарти, като акцентът ще бъде върху работата с интернет медиите.
						
						SETimes: Какви са непосредствените ви цели за следващите шест месеца? Ако можехте да промените едно единствено нещо в македонските медии, какво би било то? 
						
						Петковска: Координираме усилията си с други медийни асоциации, за да постигнем общ принос към това да повишим осъзнаването на важността на професионалните стандарти, медийната етика и правата на журналистите. 
						Ние сме също толкова отдадени и на това да лобираме и да защитаваме по-доброто позициониране на медиите и журналистите в обществения дискурс, както и да повишаваме запознатостта и разбирането на ролята на медиите в демократичното общество, стандартите за свободата на словото; ние лобираме за промени в законодателството в съответствие с европейските стандарти и за увеличаване на медийната грамотност. 
						Създаването на саморегулаторен медиен механизъм, където ще бъдат представени журналистите, собствениците и обществеността, е един от приоритетите, по които работим от много години, а сега се надяваме съвместно с журналистическата асоциация да постигнем това до следващата година. 
						Установяването на правилата на "играта" и това да се окаже натиск за спазване на съществуващите правила е нещо, върху което всички трябва да работим.
						
						За да прочетете първата част от това интервю, кликнете тук.

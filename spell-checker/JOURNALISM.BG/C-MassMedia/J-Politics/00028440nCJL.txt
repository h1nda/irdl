Гръцкият парламент обсъжда помощ за банките в размер на 28 милиарда евро 
					19/11/2008
					 
						АТИНА, Гърция -- Във вторник (18 ноември) парламентът започна обсъждането на пакет от помощи в размер на 28 милиарда евро в подкрепа на банковия сектор в условията на международната финансова криза. Законопроектът предвижда предлагането на държавна гаранция на стойност 15 милиарда евро на всички финансови институции в страната, както и издаването на специални облигации на финансовите институции срещу адекватно обезпечение. Правителството ще предложи също до 5 милиарда евро за подобряване на капиталовата база на банките. Миналата седмица управителят на Националната банка на Гърция Такис Арапоглу каза, че всички гръцки банки са се съгласили да подкрепят пакета от помощи. Главната опозиционна партия ПАСОК обаче заяви във вторник, че ще гласува срещу проекта, който тя определи като "необмислен".
						Други новини -- Правителството е подготвило пакет от мерки за облекчаване на пренаселеността на затворите и намаляване на присъдите на стотици затворници и по-специално на наркотично зависимите, които се нуждаят от рехабилитация. Министърът на правосъдието Сотирис Хадзигакис планира да представи пакета в парламента в сряда. Около 7 000 затворници започнаха гладна стачка преди две седмици в знак на протест срещу условията в затворите. (Та Неа, Елефтеротипия - 19/11/08; АНА-МПА, In.news, Катимерини, Нафтемборики, ЕРТ - 18/11/08)

Румънски съд сложи край на споровете около изборите
					16/12/2009
					Конституционният съд на Румъния потвърди резултатите от втория тур на президентските избори на 6 декември, с което проправи пътя за излизане от тримесечната политическа криза.
					От Паул Чокою за Southeast European Times от Букурещ - 16/12/09
 
					 
						
Съдът потвърди изборната победа на настоящия президент Траян Бъсеску. [Гети Имиджис]
						Конституционният съд потвърди в сряда (16 декември) новия мандат на Траян Бъсеску. 
						Ливиу Негойца, който беше номиниран за премиер, също съобщи, че се оттегля, за да позволи на политическите партии в страната да обсъдят съставянето на правителство на мнозинството. 
						"Вчера [вторник] върнах своя мандат... Смятам, че [политическите] консултации трябва да се проведат без свързани с мен пречки", заяви той. 
						Резултатите бяха потвърдени, след като в понеделник съдиите от най-висшия съд в Румъния единодушно отхвърлиха жалбата на Социалдемократическата партия (СДП) във връзка с предполагаеми измами, извършени по време на втория тур на президентските избори на 6 декември. 
						Свалянето на воденото от премиера Емил Бок правителство на малцинството преди почти 60 дни доведе до ситуация, в която администрацията не можеше да приема закони и да взема важни решения. Всички усилия да бъде сформирано ново стабилно правителство бяха блокирани от жалбата на СДП. 
						Партията оспорва факта, че нейният кандидат, Мирча Джоана, е загубил с по-малко от 1 % от настоящия президент Траян Бъсеску. В жалбата се прави искане съдът да анулира втория тур на изборите. 
						"Съдът отхвърля внесеното от [СДП] и Консервативната партия (КП) искане за отмяна на втория тур", се казва в решението. Съдът определи жалбата на двете партии като "недопустима". 
						"Съдът потвърждава избирането на Траян Бъсеску за президент на Румъния с най-голям брой действителни гласове", се казва в изявлението на съда. 
						Съобщението беше направено след повторно преброяване на малко повече от 2 000 гласа, които по-рано бяха смятани за недействителни. Това обаче не промени резултатите – кандидатът на Либералдемократическата партия (ЛДП) Бъсеску побеждава Джоана с 0,74 %. 
						Бъсеску ще положи клетва за втори петгодишен мандат на 21 декември. 
						Джоана призна поражението си след произнасянето на съда. "Като гражданин на демократична Румъния приемам решението на съда и пожелавам на г-н Бъсеску късмет през новия му мандат." 
						"С това битката за президентския пост на Румъния завършва, но битката за установяване на истината за изборите продължава", заяви Джоана, добавяйки, че ще поиска да бъде създадена парламентарна комисия, която да продължи да разследва предполагаемата измама. 
						ЛДП започна преговори с Демократичния съюз на унгарците в Румъния, както и с малцинството и с независими народни представители, за да получи необходимото парламентарно мнозинство, което да подкрепи новата администрация. 
						На новия политически съюз не му достигат само два гласа, за да достигне прага, който би позволил одобряването на новото правителство. Предизвиканите от неблагоприятното решение на Конституционния съд разногласия в СДП обаче може да помогнат на Бъсеску. 
						МВФ, който в момента има мисия в страната, също оказва натиск. Фондът настоява новото правителство да приеме бюджета за 2010 г. преди празниците.

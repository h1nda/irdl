Ван Ромпуй стана първият президент на ЕС, Турция е обезпокоена
					20/11/2009
					 
						БРЮКСЕЛ, Белгия -- Лидерите от ЕС се споразумяха в четвъртък (19 ноември) да назначат белгийския премиер Херман ван Ромпуй за първи постоянен председател на Европейския съвет. Еврокомисарят по търговията Катрин Аштън от Великобритания бе избрана за върховен представител за общата външна политика. Двата поста бяха създадени по силата на Лисабонския договор, който цели да опрости процеса на вземане на решения в ЕС. Договорът ще влезе в сила на 1 декември. Ван Ромпуй каза, че напуска със съжаление поста на премиер на Белгия, но приема предизвикателството. "Благодаря ви за честта, която ми оказвате," каза той.
						Съединените щати приветстваха двете назначения, заявявайки, че те ще укрепят отношенията на Европа с Вашингтон. Проевропейските турски политици обаче изразиха опасения, че номинацията на Ван Ромпуй може да има негативен ефект върху кандидатурата на Анкара за ЕС. Депутатът от турския парламент Онур Йоймен напомни пред Би Би Си, че преди няколко години Ван Ромпуй се е противопоставял на членството на Турция по религиозни и културни съображения. "Не сме особено оптимистично настроени за бъдещето на нашите отношения по време на неговото президентство," добави Йоймен. (AФП, АП, Ройтерс, ДПА, Би Би Си, Си Ен Ен, EUobserver - 19/11/09)

Личните карти в Албания са ключ към визовия режим и изборите
					20/01/2009
					Албанските граждани ще се сдобият с лични карти преди общите избори това лято. Властите след това ще използват информацията от личните карти за издаване на новите биометрични паспорти.
					От Йонилда Кочи за Southeast European Times от Тирана -- 20/01/09
 
					 
						
Новите карти съдържат пръстови отпечатъци, обща информация и цифрова снимка. [Гент Шкулаку]
						Новите лични карти в Албания, които правителството започна да издава миналата седмица, ще бъдат основен елемент в прилагането на европейските стандарти за изборите това лято. Всяка нова карта съдържа пръстови отпечатъци, обща информация и цифрова снимка на притежателя й. Властите ще използват информацията от личните карти за издаване на новите биометрични паспорти. 
						Властите очакват личните данни да спомогнат за намаляване на изборните измами. „Това е златна възможност за всеки гражданин да допринесе за свободата и честността на предстоящия изборен процес,” каза премиерът Сали Бериша.
						Освен това биометричните паспорти, които ще струват 60 евро, са изискване за либерализиране на визовия режим с ЕС. 
						До две години всеки албански гражданин ще има нов паспорт, а сегашните паспорти ще станат недействителни. Бериша приветства паспортите като „първокласни документи”, които ще дадат възможност на албанците да „пътуват по-свободно в чужбина”. 
						Около 400 центъра бяха отворени на 12 януари в цялата страна, за да приемат молби за новите карти. „Сажем Секюрити”, френската компания, която спечели международния конкурс, ръководи центровете. 
						Всеки албански гражданин на възраст над 16 г. трябва да си извади новата лична карта. Правителството прие строги санкции, за да гарантира спазването на това изискване; например държавните служители и пенсионерите няма да получават своите заплати и пенсии, ако не подадат молби.
						Освен това ученици и студенти няма да могат да се записват в училищата и университетите, ако до 30 март не се сдобият с новата лична карта. 
						Личните карти ще струват около 10 евро и ще бъдат валидни за срок от десет години. Съзнавайки финансовите затруднения на много албанци, правителството смята да възстанови между 65 и 70 % от разноските за лични карти на семействата с ниски доходи, 50 % на възрастните пенсионери и 30 % на държавните служители. 
						"Личната карта и биометричният паспорт са изработени по най-високите стандарти на документи за самоличност в Европа,” каза генералният директор на Албанската служба по гражданско състояние, Арманд Телити. Документите отговарят на всички стандарти на ЕС и ще съдържат символи на ЕС, както и карта на Съюза. 
						Опозицията обаче изрази своите опасения от основни организационни проблеми. Лидерът на основната опозиционна Социалистическа партия Еди Рама разкритикува в понеделник (19 януари) правителството, че не е успяло да създаде ефикасна система за регистрация за новите лични карти и паспорти, а депутатът от неговата партия Бледи Клоси се оплака: ”Гражданите не са [наясно] с процедурата за подаване на молби за лични карти и процесът не е достатъчно прозрачен." 
						Достоверността на резултатите от последните избори в Албания пострада поради спорове във връзка с автентичността на документите за самоличност и избирателните регистри.

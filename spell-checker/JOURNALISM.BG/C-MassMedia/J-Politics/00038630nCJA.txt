Забраната за носене на забрадки отново е проблем в турската политика
					24/05/2011
					Проблемът се изостря, но може да не бъде решен преди изборите на 12 юни
					От Алакбар Рауфоглу Southeast European Times - 24/05/11
 
					 
						
Жени протестират срещу забраната с плакати "Не докосвайте забрадката ми." [Ройтерс]
						Мерве Кавакчъ Ислям бе избрана в парламента през 1999 г., но не й бе разрешено да положи парламентарната клетва, тъй като носеше забрадка. Тогава политическата партия на Кавакчъ "Добротетел" [Fazilet Partisi], бе закрита за нарушаване на светската конституция и турското й гражданство бе отнето, като й бе забраненот да участва в политиката в продължение на пет години. 
						Сега 43-годишната писателка, лектор в университета "Джордж Вашингтон" и автор на книгата "Забрадкова политика в Турция: постколониално четиво" съжалява, че "проблемът дали жените, които носят забрадки могат да заемат място в парламента все още не е решен в Турция." 
						"Всички партии в страната най-накрая трябва решат колективно проблема със забрадките", каза Кавакчъ на конференция на фондация "СЕТА" във Вашингтон миналата седмица. 
						В Анкара поддръжниците на забрадките отбелязват, че управляващата Партия на справедливостта и развитието (ПСР) номинира само една жена, носеща забрадка, сред 78 жени кандидатки за изборите на 12 юни. 
						Министър-председателят Реджеп Тайип Ердоган признава, че неговото правителство не е успяло да сложи край на онова, което той нарича "несправедливост. На митинг на ПСР в Истанбул миналата седмица, той потвърди обещанието си да реши проблема. "С волята на Аллах вратите на парламента ще се отворят за тях[забрадените жени] и те ще подължат борбата си там." 
						Но някои анализатори като Сара Фишър от Американския университет, която изследва проблема със забрадките в Турция от години, казва, че тази тема изобщо не е толкова актуална в тези избори, както в миналото. 
						"През 2007 г. проблемът бе в центъра на предизборната кампания, защото ако ПСР спечелеше, [Абдула] Гюл щеше да бъде президент и съпругата на президента щеше да носи забрадка, каза тя за SETimes. "По време на предизборната кампанията тази година не се отделя голямо внимание на забрадките." 
						Обаче, добавя тя, жените, които носят забрадки в Турция все още са изправени пред огромна дискриминация, когато се опитват да живеят нормалния живот на средната класа. "Забрадката ги затруднява, когато искат да получат образование, да си намерят работа и [да общуват] в различни социални среди." 
						Джени Уайт, известен учен по проблемите с неравенството между половете в Турция от Бостънския университет, обяснява, че политическата чувствителност по отношение на забрадките е свързана с появата им на места, където преди не са били допускани забрадени жени. 
						"В миналото," казва тя, "градският светски елит е смятал покриването на главите за традиция на по-нисшите класи. Противно на широко разпространеното мнение в Турция, че процентът на жените, носещи забрадки, се е увеличил", каза Уайт за SETimes, "статистическите данни сочат, че малко повече от 60% от жените в Турция носят забрадки, но техният брой всъщност е намалял през последното десетилетие." 
						Неслихан Чевик, постдокторант в Института за съвременни изследвания в областта на културата в университета на Вирджиния, изразява различно мнение. 
						Първоначално, казва тя, забраната за забрадките, бе смятана като начин да се спасят жертвите на традицията, но с мобилизирането на ислямистите, това се превърна в политически символ и забраната този път цели да "спаси" нацията от "фундаменталистите". 
						"Когато погледнем Турция днес обаче ние питаме къде са тези невинни жертви на традицията и фундаменталистите?" каза тя за SETimes. 
						Тя твърди, че мюсюлманките, които носят забрадките си според съвременната мода, спортуват във фитнес залите, облечени в хесофманс (подходящо ислямско облекло за фитнес) и откриват асоциации на мюсюлманки, за да прокламират равенство между половете, със сигурност не могат да бъдат определени за жертви на фундаменталисти, които ще унищожат светската държава. 
						Чевик вярва, че преди бъдещите избори, дори светската главна опозиционна партия РНП проявява по-голяма толерантност към забрадките. 
						"Ако РНП може да покаже, че е искрена, това значително ще допринесе за нормализирането на положението със забрадките в Турция", добави тя. "Нормализирането обаче също изисква и премахване на забраната в дългосрочен план."

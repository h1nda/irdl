Лайчак призова за политически компромис в БиХ и сътрудничество между автономните области
					05/07/2007
					 
						САРАЕВО, Босна и Херцеговина (БиХ) -- Новият върховен представител в БиХ Мирослав Лайчак призова за политически компромис между лидерите на БиХ и сътрудничество между автономните области по време на разговори с високопоставени представители на Федерация БиХ в Сараево в сряда (4 юли). Той каза, че независимо от различните мнения по конституционните реформи е от решаващо значение да се постигне политически консенсус, за да се гарантира фнкционирането на държавата. В четвъртък той ще отпътува за Баня Лука за срещи с лидерите на Република Сръбска. 
						Други новини -- Камарата на представителите в БиХ поиска от правителството на държавно ниво да подпише двустранни споразумения със съседните страни относно обмена на информация, свързана с разследванията на военни престъпления. Решението задължава също Министерството на правосъдието на БиХ да подготви план за действие за разглеждане на дела за военни престъпления.
						Междувременно Министерството на правосъдието на БиХ поиска от Сърбия да екстрадира гражданина на БиХ Илия Юришич, който бе задържан на белградското летище към края на май въз основа на международна заповед за арест. Прокурорите го обвиняват в зверства, извършени през май 1991 г. (Независне новине - 05/07/07; РТРС, СРНА, ПБС БиХ - 04/07/07)

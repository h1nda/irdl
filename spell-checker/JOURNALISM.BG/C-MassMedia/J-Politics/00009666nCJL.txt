Управляващата партия се стреми към сваляне на правителството на мюсюлманско-хърватската автономна област в БиХ
30/01/2004
 
САРАЕВО, Босна и Херцеговина (БиХ) -- Босненският член на председателството на БиХ, Сюлейман Тихич, официално поиска в четвъртък (29 януари) реконструкция на правителството на Федерация БиХ (ФБиХ). Тихич, който е лидер на Партията за демократично действие (ПДД), отправи искането в писмо до президента на ФБиХ Нико Лозанчич и неговите заместници. Партията изтъкна аргумента, че правителството на премиера Ахмет Хаджипашич, който е член на ПДД, не е отделило нужното внимание на острите социални и икономически проблеми на общността. Хърватският демократичен съюз на Лозанчич разкритикува управляващите миналата седмица.
Други новини: Държавният департамент на САЩ публикува изявление в подкрепа на решението на върховния представител на международната общност в БиХ Пади Ашдаун за обединение на град Мостар. Вашингтон заявява, че указът "ще създаде основа за бъдеще на сигурност и благоденствие за Мостар."
Също в четвъртък Ивица Раич, бивш военен командир на босненските хървати през войната, декларира, че е невинен по всички десет обвинения, повдигнати срещу него в Трибунала на ООН за военните престъпления в Хага. Той е обвинен в престъпления, извършени срещу босненци в централна БиХ през октомври 1993 г. (Източници на СВП - 30/01/04; AФП, ФЕНА, Би Би Си, Радио Херцег Босна, ХИНА - 29/01/04)

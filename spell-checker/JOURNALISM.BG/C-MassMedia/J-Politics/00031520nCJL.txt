Еврокомисарят Рен похвали изборите в Албания
					03/09/2009
					 
						ТИРАНА, Aлбания -- Еврокомисарят по разширяването Оли Рен заяви, че общите избори през юни са били най-добрите избори, провеждани досега в съвременна Албания, съобщиха местните медии в сряда (2 септември). В речта си пред Комисията по външна политика на Европейския парламент обаче той отбеляза, че все пак са регистрирани нередности и че той очаква доклад от мисията на наблюдателите на ОССЕ. Лидерът на опозиционната Социалистическа партия (СП) Еди Рама е изпратил писмо до президента Бамир Топи, в което той описва многобройни нередности. Заради тях СП може да бойкотира сесията на новия парламент следващата седмица..
						Колкото до процеса на либерализиране на визовия режим, Рен заяви, че както Албания, така и Босна и Херцеговина трябва да изпълнят поставените изисквания, за да може Европейската комисия да обмисли оторизирането на безвизови пътувания следващата година. (Oра Нюз, Шекули, Toп Ченъл, Гласът на Америка - 02/09/09)

Албанският президент Топи призова за прекратяване на политическата криза
					19/05/2010
					 
						ТИРАНА, Албания -- Във вторник (18 май) президентът Бамир Топи отново отправи призив към правителството и опозицията да демонстрират желание за решаване на продължаващата политическа криза. Неговият коментар бе направен след седмица на спекулации, че е било предложено споразумение за слагане край на кризата, което после е било отхвърлено от страните. Топи подчерта, че ключът към успеха е политическият диалог. Той отново повтори, че законовата рамка е налице, започвайки с Конституционния съд и свършвайки с Венецианската комисия. Членове и поддръжници на опозиционната Социалистическа партия изградиха лагер по протежение на главния булевард в Тирана и от 30 април насам провеждат гладна стачка. Те издигат искания за прозрачност във връзка с изборите от юни 2009 г., които според тях са били белязани от множество нарушения. Правителството отрича обвиненията. (Шекули, Топ Ченъл, Лаймифундит - 18/05/10)

ЕС заплашва да прекрати преговорите със Сърбия по ССА 
					20/01/2006
					Белград рискува преговорите на страната с ЕС по Споразумението за стабилизация и асоцииране да бъдат прекратени, ако не предаде Ратко Младич на трибунала на ООН за военни престъпления, предупреди в четвъртък еврокомисарят по разширяването.
					(EurActiv - 20/01/06; AП, Ройтерс, БиБиСи, Гласът на Америка, РСЕ/РС, EUpolitix, Синхуа, Бета, Радио Б92 - 19/01/06)
 
					 
						
"Сега Сърбия трябва да избира между националистическото си минало и европейското бъдеще. Надявам се, че ще избере европейското бъдеще," каза еврокомисарят по разширяването Оли Рен. [Гети Имиджис]
						В четвъртък (19 януари) ЕС предупреди Сърбия, че преговорите й по Споразумението за стабилизация и асоцииране (ССА) могат да бъдат прекратени, ако не предаде бившия босненски сръбски военен командир Ратко Младич и други заподозрени във военни престъпления на трибунала на ООН в Хага. 
						Това е второто предупреждение за последните два месеца. Първото предупреждение бе направено в края на първия кръг от преговорите по ССА през декември. 
						"Прекратяването на преговорите определено е алтернатива и се надявам сръбското правителство да приеме много сериозно това послание," каза еврокомисарят по разширяването Оли Рен. "Сега Сърбия трябва да избира между националистическото си минало и европейското бъдеще. Надявам се, че ще избере европейското бъдеще." 
						Той каза това след разговори в Брюксел с главния обвинител на трибунала на ООН за военни престъпления Карла дел Понте, която неколкократно критикува Белград, че не сътрудничи на Международния наказателен съд за бивша Югославия (МНСБЮ). 
						"Искам пълно сътрудничество от страна на Сърбия и ми е нужна помощта на ЕС, за да получа това пълно сътрудничество," каза Дел Понте в четвъртък. "Искам да изправя Младич пред съда през юли тази година, заедно с другите девет обвинени в геноцид лица. Младич трябва да се яви в съда през юли." 
						Дел Понте, която твърди, че Младич е в Сърбия, отхвърли неотдавнашните съобщения в медиите, според които той е избягал в Русия, за да не бъде заловен. 
						"Не е необходимо да се свързам с руските власти относно Младич, защото Младич е в Сърбия и както знаете, Младич е закрилян от мощта на армията," каза прокурорът пред репортери, като се позова на получена информация. "Това, което искам е ... Белград да поеме задължението да го арестува и предаде в Хага." 
						По време на посещението си в Брюксел Дел Понте се срещна с върховния представител на ЕС по външната политика Хавиер Солана и с генералния секретар на НАТО Яп де Хоп Схефер, като според съобщенията ги е помолила да притиснат Сърбия по този въпрос. 
						НАТО, в чиято програма "Партньорство за мир" Сърбия и Черна гора се надява да влезе като първа стъпка към евентуално членство в Алианса, също определи пълното сътрудничество с МНСБЮ като предварително условие за процеса на интеграция на балканската страна. 
						Министърът на отбраната на Сърбия и Черна гора Зоран Станкович заяви в четвъртък, че властите все още се опитват да открият Младич. Той каза пред репортери, че се е срещнал със съпругата и сина на беглеца в министерството преди Нова година, но не даде повече подробности.
						"Операцията по залавянето на Младич продължава и аз не мога да я коментирам," е казал Станкович пред репортери, цитиран от АП. "Целият наличен състав на армията е ангажиран в това." 
						Младич и бившият босненски сръбски лидер Радован Караджич са начело в списъка на обвиняемите на трибунала. И двамата са обвинени в геноцид за предполагаемата им роля в избиването през 1995 г. в Сребреница на около 8000 босненски мюсюлмани, мъже и момчета, както и в 43-месечната обсада на Сараево.

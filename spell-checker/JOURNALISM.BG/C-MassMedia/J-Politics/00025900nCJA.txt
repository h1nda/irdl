Споразумение между Христофиас и Талят открива пътя за нови преговори за Кипър 
					25/03/2008
					Кипърски гръцки и турски представители посочиха в понеделник, че осъществяват добър напредък в прилагането на елементи от споразумението, което бе постигнато от техните лидери миналата седмица. 
					(Сайпръс Мейл, Заман - 25/03/08; Информационен център на ООН, АП. АФП, Уошингтън Таймс, Си Ен Ей, Ню Юръп, Сайпръс Мейл, Заман, Ню Анатолиън, Хюриет - 24/03/08; Ройтерс, АФП, ФТ, Ню Йорк Таймс - 22/03/08; AП, ДПА, Би Би Си, Гласът на Америка, Кипърска служба по печата и информацията - 21/03/08)
 
					 
						
Кипърският президент Деметрис Христофиас (вляво) проведе разговори с лидера на кипърските турци Мехмет Али Талят. [Гети Имиджис]
						Генералният секретар на ООН Бан Ки Мун поздрави в понеделник (24 март) кипърския президент Деметрис Христофиас и кипърския турски лидер Мехмет Али Талят за споразумението, което те постигнаха миналата седмица относно подновяването на преговорите за обединение до три месеца. 
						Споразумението бе постигнато в петък, по време на първите лични разговори между двамата лидери, откакто Христофиас спечели балотажа на президентските избори на 24 февруари. 
						По време на разговорите Христофиас и Талят решиха, че ще бъдат създадени редица работни групи и технически комисии „във възможно най-кратки срокове”, които да подготвят детайлите на бъдещото споразумение за обединение. Двамата лидери трябва да се срещнат отново след три месеца, за да направят преглед на постигнатия от тези групи напредък и, „използвайки техните резултати, да започнат пълни преговори” под егидата на Бан, заяви в петък специалният представител на ООН в Кипър Михаел Мьолер. 
						Съветниците на Христофиас и Талят, Георгиос Якову и Йоздил Нами, които бяха натоварени със задачата да сформират комисиите, се срещнаха в понеделник в резиденцията на специалния пратеник на ООН, за да започнат полагането на основните принципи за бъдещите преговори. 
						"Ние обсъдихме въпросите, по които комисиите ще трябва да работят,” каза Якову по-късно. Отбелязвайки „големия напредък”, постигнат при разговорите, той предположи, че споразумение за наименованията на комисиите може да бъде постигнато още в сряда. „Не е реално да определяме дневния ред на тези 12 или 14 работни групи и технически комисии в едно заседание. Но се надявам, че до края на седмицата ще стигнем и дотам." 
						 Очаква се Якову и Нами да заседават почти всеки ден тази седмица, за да могат да подготвят работните групи и техническите комисии преди пристигането в неделя на екипа за оценка на ООН, воден от заместник генералния секретар по политическите въпроси Лин Паскоу. 
						Двете страни разглеждат задълбочено и друг елемент от споразумението между Христофиас и Талят от петък относно отварянето на важния контролно-пропускателен пункт на ул. „Ледра”, главната търговска улица в Никозия. Той е основен символ на дългогодишното разделение на острова. 
						Кметовете на кипърската гръцка и на кипърската турска част на последната разделена столица в Европа, Елени Мавру и Джемал Метин Булутоглуларъ се срещнаха в понеделник, за да разискват подготовката за откриване на пункта, който е затворен от 1963 г. И двамата заявиха, че са готови да предприемат необходимите стъпки веднага след като получат зелена светлина от Мироподдържащите сили на ООН в Кипър (UNFICYP), които трябва най-напред да разчистят района от неизбухнали мини. 
						"Чакаме ООН да ни даде зелена светлина и ще вземем решение в същия ден,” каза Булутоглуларъ. „Ще ни трябват общо пет дена, за да завършим подготовката на района за строителните и обезопасителни работи, и се надяваме, че щом получим разрешение, ще започнем заедно, като си помагаме взаимно, и ще завършим в началото на месеца (април). Но не знаем на коя дата,” добави той.

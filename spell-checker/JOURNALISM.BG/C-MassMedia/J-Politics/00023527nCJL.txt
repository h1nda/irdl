Македония отбеляза шестата годишнина от Охридското споразумение
					13/08/2007
					 
						СКОПИЕ, Македония -- В понеделник (13 август) страната отбеляза шестата годишнина от подписването на Охридското рамково споразумение, което сложи край на въоръжения конфликт в Македония и се превърна в крайъгълен камък на продължаващите усилия за интеграция в ЕС. Споразумението бе подписано на 13 август 2001 г. в Охрид, когато тогавашната коалиция се съгласи да осъществи множество реформи, гарантиращи повече права и по-добър статус на албанското малцинство. Споразумението, изготвено под силен натиск от страна на международната общност, бе подписано от лидерите на четирите основни партии в Македония по това време. Въоръженият конфликт избухна на 17 февруари 2001 г., когато албанска военизирана групировка нападна граничното село Танушевци. За две седмици боевете се прехвърлиха в съседните региони. В крайна сметка сблъсъците продължиха седем месеца, изправяйки едни срещу други държавните сили за сигурност и милициите на бившата "Армия за национално освобождение". (MИA, Макфакс, Вечер, Утрински весник - 13/08/07; A1 - 12/08/07)

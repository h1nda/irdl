Управляващата партия в Македония ще поиска отлагане на местните избори
29/07/2004
 
СКОПИЕ, Македония -- Управляващият Социалдемократически съюз за Македония (СДСМ) ще предложи предстоящите местни избори да бъдат отложени с един месец, съобщиха местните медии в сряда (28 юли). Президентът Бранко Цървенковски трябваше да насрочи точната дата на изборите до 7 август. Сега това изглежда невъзможно заради проточилия се дебат в парламента по спорния законопроект за децентрализация, който предвижда преобразуване на общините, за да се намали общият им брой. СДСМ заяви, че би било безполезно да се избират кметове по старото законодателство. От понеделник насам опозицията е внесла 160 предложения за изменения на законопроекта. (Утрински весник - 29/07/04; Макфакс, A1 TВ - 28/07/04)

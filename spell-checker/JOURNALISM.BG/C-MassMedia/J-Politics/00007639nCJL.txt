Хърватският парламент одобри спорни изменения в Трудовия кодекс
15/07/2003
 
ЗАГРЕБ, Хърватия -- Парламентът одобри спорни изменения в националния Трудов кодекс в понеделник (14 юли) въпреки силните възражения на Асоциацията на работодателите и синдикатите. Промените предвиждат намаляване на компенсациите за освободени от работа служители и съкращаване на периодите за компенсации при освобождаване от работа до максимум три месеца. В отговор на критиките, отправени от деловите среди и синдикатите, правителството заяви, че реформите са нужни за хармонизиране на хърватското трудово законодателство с това на съседните страни и държавите от ЕС.
Други новини: премиерът Ивица Рачан приключи двудневната си визита в Сараево, заявявайки, че разговорите му там са допринесли за засилване на двустранното сътрудничество. "Тръгвам си от Сараево, изпълнен с оптимизъм," каза Рачан пред репортери в понеделник вечерта след срещата с колегата му от БиХ Аднан Терзич. (ХИНА, Би Би Си, АФП - 15/07/03; ХИНА, Онаса, ПБС БиХ - 14/07/03)

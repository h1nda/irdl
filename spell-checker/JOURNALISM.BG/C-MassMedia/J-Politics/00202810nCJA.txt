Шансовете за преговори между Косово и сърбите от северната част изглеждат слаби
					15/05/2012
					Докато властите в Косово са готови да продължат преговорите със сърбите от северната част на страната, малцинствената група е предпазлива по отношение на сядането на масата за преговори без Белград.
					От Линда Карадаку за Southeast European Times от Прищина -- 15/05/12
 
					 
						
Повечето косовски сърби са против идеята за преговори с Прищина. [Ройтерс]
						Косово заяви, че иска да продължи преговорите със сърбите от северната част на страната, които понастоящем не признават властта на Прищина. Белградските институции контролират почти всяка част от всекидневния живот на косовските сърби. 
						Марко Прелец, директор за Балканите на Международната кризисна група, каза за SETimes, че диалог между Прищина и сърбите от Северно Косово е не само възможен, но и необходим. 
						"Все още между тях има несъгласие по най-важния въпрос: в коя държава се намира Северно Косово? Докато продължава несъгласието помежду им, единственото, което може да има, е умерен технически диалог с цел да се намали напрежението и да се улеснят някои практически проблеми. Такъв диалог може да помогне, но няма дори да започне да решава реалните проблеми", каза Прелец. 
						Министър-председателят на Косово Хашим Тачи заяви на 7 май, че е дошло време да се реши проблемът на север. Той заяви, че преговорите със сърбите на север ще продължат - с помощта на Вашингтон и Брюксел - но не и със Сърбия. 
						"Този проблем трябва да се реши... с широк политически консенсус [между] властта и опозицията", заяви Тачи за косовския всекидневник "Лайм". 
						Тачи изключи възможността за всякаква специална автономия за Северно Косово. 
						"Преди всичко няма да има заплахи за разделяне на територията на Косово. Няма да има обмяна на територии и няма да има специална автономия за Северно Косово", заяви Тачи за Time.com в интервю, публикувано от кабинета му. 
						"Ако някой в Брюксел [подкрепи] идеята за промяна на границите, тогава това няма да засегне само Косово или само страните в региона. Това ще продължи в целите Западни Балкани. Ще окаже влияние върху поне шест държави. Всяка държава в региона има една малка Митровица в себе си", заяви Тачи. 
						Перспективите за всякакви бъдещи преговори обаче изглеждат малко вероятни. 
						Прелец каза, че диалогът изисква партньор. "Доколкото знам, повечето сърби от Северно Косово няма да участват в преговорите, освен ако Белград не е там. Така че изключването на Сърбия от участие всъщност означава изключването на съществен диалог, поне засега", каза той. 
						Говорителят на Международната гражданска служба (МГС) Кристиан Палме заяви, че гражданите от Северно Косово трябва да решат как искат да работят с институциите в Косово и от властите в Прищина зависи да изяснят на гражданите си от малцинствените общности какъв може да бъде животът в Косово. 
						"Сърбите на север се идентифицират силно със своите общини и са жадни за по-добри услуги и по-добро управление. Децентрализацията може да ги осигури", заяви Палме за SETimes. 
						Миналия месец МГС публикува доклад, озаглавен "Гости в собствената си къща: Всеобхватното предложение за уреждане на статута и сръбската общност в Северно Косово." 
						В доклада се заключава, че в Плана "Ахтисаари" се съдържат приемливи - дори желателни - механизми, вземащи под внимание притесненията на сърбите, живеещи в Северно Косово, "но ситуацията на място няма да се подобри, докато няма първо промяна на отношението и поведението на Белград." 
						"Всичко е добре написано на хартия, но нямаме каквито и да било гаранции", е казал косовски сърбин по отношение на плана, цитиран в доклада. 
						Белград излезе с няколко предложения по въпроса през последните месеци, като например провеждане на международна конференция за Косово или следване на различни международни модели като този за Германия след Втората световна война. 
						Тихомир Маркович, търговец от Митровица, каза, че сърбите от северната част не искат да живеят под ничие командване. "Убеден съм, че ще реализираме правото си да не сме под контрола на Митровица", каза Маркович за SETimes. 
						Слобо Касалович, пенсионер от Зубин Поток, е категоричен. "Нищо с Тачи. Поканата му за преговори е само примамка - преговори с него биха означавали край за нас", каза Касалович за SETimes. 
					
				
			
					 
					
 
 

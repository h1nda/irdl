Хърватия, Румъния и Сърбия подписаха споразумение за паневропейски нефтопровод
					23/04/2008
					Хърватия, Румъния и Сърбия се споразумяха в Букурещ във вторник да създадат компания, която ще създаде паневропейски нефтопровод, по който ще се транспортира каспийски нефт до европейските пазари. 
					(Б92, Найн O'клок - 23/04/08; AФП, Синхуа, Ромпрес, Б92, Болкън Инсайт, Maкфакс - 22/04/08; AФП - 03/04/07)
 
					 
						
Проектът предвижда построяването на нефтопровод от черноморското пристанище Констанца, през Румъния, Сърбия, Хърватия и Словения до Триест в Италия. [Гети Имиджис]
						Хърватия, Румъния и Сърбия се приближиха до създаването на Паневропейски нефтопровод (ПЕНП) във вторник (22 април) с подписването на споразумение в Букурещ да съдействат за осъществяването на проекта на стойност до 3,5 милиарда евро. 
						"Компанията за проекта ще бъде регистрирана в рамките на 45 дни в Лондон, където ще бъде седалището й", заяви румънският държавен секретар по икономическите въпроси Виорел Паласка. "Това е първата, но необходима стъпка, за да бъде осъществен този проект." 
						Компанията за проекта PDC ще има 2100 дяла на стойност 100 британски паунда (около 125 евро) всеки, разпределени по равно между трите страни. Всяка от тях ще притежава една трета от капитала от около 262 000 евро чрез компаниите, които ги представляват. Хърватия ще бъде представена от компанията "Янаф", Сърбия от "Транснафта" и Румъния от компаниите "Конпет" и "Нефтен терминал". Приносът на двете румънски предприятия ще бъде 35 000 британски паунда от всяко едно от тях (около 43 736 евро) за дяловия капитал в PDC. 
						Паласка заяви пред журналисти, че компанията в Лондон ще рекламира нефтопровода, за да привлече повече инвеститори. Според него Казахстан и Азърбайджан вече са изразили интерес да участват като доставчици на нефт и може би дори като инвеститори и участници. 
						Споразумението в понеделник бе подписано 12 месеца, след като трите страни, заедно със Словения и Италия, подписаха декларация в Загреб, обещавайки да засилят сътрудничеството си в доставянето на каспийски нефт за европейските пазари. 
						Планът, който за пръв път бе предложен през 2002 г. предвижда създаването на нефтопровод, дълъг 1300 км, от румънското пристанище Констанца до Триест на адриатическото крайбрежие на Италия, през Сърбия, Хърватия и Словения. Според извършеното проучване, той ще транспортира 60 милиона тона нефт годишно. Строежът ще започне следващата година и се очаква да приключи през 2013 г. 
						Проектът за нефтопровода Констанца-Триест е подкрепен от 27-те страни-членки на ЕС, който се стреми към разнообразяване на страните-доставчици и намаляване на зависимостта си от руски нефт. 
						"Аз и моите колеги ще направим всичко възможно, за да улесним [тази] работа," обеща в началото на април 2007 еврокомисарят по енергетиката Андрис Пиебалгс. 
						Той добави, че нефтопроводът Констанца-Триест ще помогне за избягване на задръстванията по традиционния черноморски маршрут. 
						Словения и Италия все още не са назовали своите представителни фирми по проекта, заяви пред репортери Паласка. 
						"Италия най-вероятно ще ни даде отговор след съставянето на новото правителство," добави той. 
						Словения отначало изтъкваше проблеми, свързани с околната среда. 
						Ако тази страна се откаже, "съществуват и други възможности" за ПЕНП, съобщи АФП, цитирайки Владимир Вранкович от хърватската компания "Янаф" в понеделник. Той обаче е подчертал, че "без Италия няма да има проект."

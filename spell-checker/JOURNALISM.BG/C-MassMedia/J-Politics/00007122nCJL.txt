Инициативата "Булдозер" променя законите за бизнес в БиХ
30/05/2003
Реформите, препоръчани от комитета "Булдозер", разчистиха препятствията пред бизнеса в БиХ.
От Бет Кампшрор за Southeast European Times от Сараево - 30/05/03
 
 
Десетки правилници, включително един от времето на Студената война, бяха наскоро променени след поредица от срещи с международна подкрепа, по време на които представители на местните делови среди отправиха препоръки за подобряване на бизнес климата в Босна и Херцеговина (БиХ).
"[Сега] вече няма да е необходимо да се плащат данъци два пъти и такса за скривалища от атомни бомби. Тези закони ще създадат качествена икономическа атмосфера", заяви Томислав Гризели, който оглавява асоциацията на работодателите във федерацията и е мажоритарен собственик на инвестиционна компания в Сараево.
В отговор на често объркващите закони за бизнес в БиХ, които предвиждат плащането на данъци и на двете общности, Службата на върховния представител (СВП) инициира създаването на, както го нарече, комитет "Булдозер" с основна задача да разчисти препятствията пред бизнеса в страната. Започвайки от миналата зима, членове на бизнес средите периодически се събираха, за да определят пречещите закони и да предложат алтернативи. До средата на май парламентите приеха над 40 от 50-те предложения.
"Всеки е съгласен, че трябва да провеждаме реформи, но това, което отличава "Булдозер", е фактът, че тези реформи идват от хора, които са вътре в проблемите. Те знаят точно какво трябва да се промени и казват: "ако промените това, ние ще можем да вършим бизнеса по-ефективно"", обясни говорителят на СВП Кевин Съливан.
Преди "Булдозер", например, стоките, които пътуваха големи разстояния в страната, се нуждаеха от различен полицейски ескорт във всяка отделна юрисдикция. Сега вече ще бъде предоставяна обща сигурност по цялата страна.
"Премахва се аномалията, която е абсурдна и прави БиХ неблагоприятна за бизнес", каза Съливан. "Тези реформи ще предизвикат незабавни и забележими промени в бизнес средата".
Реформите също така изпращат добри сигнали извън БиХ, заяви Тим Хансън, началник на търговско-икономическия отдел в английското посолство в Сараево.
"Те помагат да се регулира сивата икономика, което означава, че ще има по-справедлива конкуренция за преки чуждестранни инвестиции", каза той. "И това дава на международната финансова общност -- банки и инвестиционни брокери -- знак за осъществяващ се прогрес.
Уеднаквяването на стандартите в двете общности, премахването на двойното данъчно облагане на корпоративните печалби и облекчаването на визовия режим за улесняване на бизнес пътуванията са няколко от примерите за такъв прогрес, смята Хансън. Едно от предложенията на "Булдозер" -- за отменяне на изискването за регистрация на чуждите фирми и в двете общности -- дойде от Юнилевър, англо-холандски конгломерат, който внася домакински стоки в БиХ .
Представители на профсъюзите скоро ще се присъединят към втория етап на усилията в тази област, "Булдозер 2". Правителствата се очаква да прокарат следващия пакет от реформи до края на годината.
Гризели каза, че повечето членове на местните делови среди приветстват реформите.
"Хората мислят, че крайно време е това да бъде направено и те очакват да продължи работата на "Булдозер", отбеляза той, като добави, че тези политици, които се противопоставят на процеса, действат по този начин, тъй като са финансово заинтересовани от запазване на статуквото.

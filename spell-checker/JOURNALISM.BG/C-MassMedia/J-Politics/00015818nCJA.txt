Президентът на Косово Ругова е болен от рак на белите дробове
		05/09/2005
		Президентът на Косово Ибрахим Ругова, който е централна фигура в политическия живот на провинцията през последните 15 години, съобщи, че е болен от рак на белите дробове. В обръщение по телевизията в понеделник той заяви, че ще "спечели тази битка" и ще остане на поста си.
		От Ерлис Селимай за Southeast European Times в Тирана -- 05/09/05
 
		 
			
Президентът на Косово Ибрахим Ругова се завърна в Прищина в неделя (4 септември) след едноседмично лечение във военна база в Германия. [АФП]
			В обръщение към народа на Косово по телевизията в понеделник (5 септември), Президентът Ибрахим Ругова обяви, че е болен от рак на белите дробове и че ще се подложи на интензивно лечение, за да "спечели тази битка". Той също заяви, че не възнамерява да подаде оставка. 
			Ругова се завърна в столицата на Косово, Прищина, в събота, след едноседмично лечение в американска военна база близо до Франкфурт, Германия. Здравето му рязко се влошило в края на август. Тогава той вече бе отменил част от ангажиментите си, поради това, което тогава бе определено като "симптоми, подобни на грип", засегнали белите му дробове. 
			"Лекарите установиха, че страдам от локализиран рак на белите дробове и ми назначиха интензивно лечение," заяви той. "Убеден съм, че с божията помощ ще спечеля тази битка." 
			Канцеларията на президента направи изявление, в което се съобщава, че той ще се върне към задълженията и отговорностите си, докато се лекува в домашни условия. 
			Шейсет и еднагодишният Ругова, професор по литература, получил образованието си в Сорбоната, е прекарал повече от 15 години в центъра на политическия живот в Косово и се очаква да доведе провинцията до преговорите за окончателния й статут. Преговорите може да започнат в края на годината, ако ООН реши, че са изпълнени международно признатите стандарти. 
			
			Представители на местните институции и на международната администрация на Косово изразяват надежда, че здравословното състояние на Ругова скоро ще се подобри. След срещата им миналата седмица, външните министри на страните-членки на ЕС изразиха същата надежда. 
			Смятан за умерен политик, Ругова ръководи косовските албанци в продължение на десет години на "пасивна съпротива" срещу режима на бившия югославски диктатор Слободан Милошевич. Ругова спечели президентските избори през март 2002 г. след войната през 1998-1999, която приключи с оттеглянето на Белград от провинцията. Той бе преизбран през октомври миналата година.

Споразумение с ЕС се отлага поради кавги между сръбските лидери
					06/02/2008
					Демократическата партия на президента Борис Тадич може да използва мнозинството си в кабинета, за да надделее над министрите, противопоставящи се на временното споразумение с ЕС. Такъв ход обаче би могъл да застраши сегашното правителство и да доведе до предсрочни избори.
					От Игор Йованович за Southeast European Times от Белград - 06/02/08 
 
					 
						
Премиерът Воислав Кощуница се противопоставя на подписването на споразумение с ЕС. [Гети Имиджис]
						Само два дни след изборите за президент и победата на прозападно ориентирания настоящ президент Борис Тадич сръбското правителство навлезе в най-дълбоката си политическа криза до момента. 
						Партньорите в управляващата коалиция - Демократическата партия (ДП) на Тадич и Демократическата партия на Сърбия (ДПС), водена от премиера Воислав Кощуница - не могат да се споразумеят дали да подпишат временното политическо споразумение, което ЕС предложи на Сърбия. Брюксел се надява то да послужи като база за сътрудничество, докато Сърбия изпълни условията за подписване на Споразумение за стабилизация и асоцииране (ССА). 
						Споразумението трябваше да бъде подписано в четвъртък (7 февруари), но сега се бави заради силната опозиция на Кощуница. Премиерът смята, че документът не трябва да се подписва в момент, когато ЕС се готви да изпрати мисия в Косово без съгласието на Белград. 
						"Предложението на ЕС да подпише политическо споразумение със Сърбия, докато едновременно с това изпраща мисия, която ще разкъса страната, е заблуда, имаща за цел Сърбия всъщност да даде писменото си съгласие за независимостта на Косово, с което да се превърне в първата страна, която косвено ще признае тази независимост," каза Кощуница. 
						Тадич и ДП не са съгласни и заявиха, че в споразумението не се споменава нищо за статута на Косово. 
						То просто предлага на Сърбия придобивки и предвижда по-засилено политическо сътрудничество с цел да "се ускори напредъкът на Сърбия към ЕС, включително получаването на статут на кандидат-членка," каза заместник-премиерът Божидар Джелич, близък съратник на Тадич. 
						Теоретично погледнато, споразумението би могло да се подпише въпреки опозицията на Кощуница. ДП има мнозинство в кабинета и при гласуване може да надделее над министрите на Кощуница. 
						Това обаче би могло да означава край на управляващата коалиция, която бе вече разклатена от отказа на Кощуница да подкрепи Тадич на балотажа на изборите за президент срещу Томислав Николич. 
						Велимир Илич, чиято партия "Нова Сърбия" е в съюз с ДПС на Кощуница, заплаши да предизвика предсрочни изброи, ако мнозинството се обърне срещу премиера. 
						"Парламентът ще анулира всички документи, подписани против волята му. Не трябва да се страхуваме от нови избори, а съществува и възможност за сформиране на различно мнозинство в парламента и без избори," каза той. 
						ДП няма достатъчно места в парламента да се пребори с опозицията там. Най-голямата самостоятелна парламентарна партия - Сръбската радикална партия - е против споразумението, както и Социалистическата партия на Сърбия. 
						В сряда еврокомисарят по разширяването Оли Рен каза, че подписването е било отложено. Брюксел е готов, каза Рен, но топката е в полето на Сърбия. 
						Той разкритикува Кощуница, като каза, че премиерът очевидно не е чул посланието на сръбските избиратели, което те отправиха с гласовете си на президентските избори в Сърбия, като избраха Тадич вместо Николич. 
						По време на телефонен разговор с Тадич във вторник върховният представител на ЕС за сигурността Хавиер Солана каза, че от Белград зависи постигането на консенсус.

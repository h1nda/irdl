Президентите на Турция и Армения продължават "футболната" дипломация
					15/10/2009
					 
						АНКАРА, Турция -- В сряда (14 октомври) президентът Абдула Гюл и арменският му колега Серж Саркисян наблюдаваха един до друг футболен мач между техните национални отбори като част от процеса, наречен "футболна дипломация". "Ние не пишем историята, ние я творим", каза Гюл на среща с арменската делегация преди мача в Бурса. Турция победи с 2:0.
						Четири дена по-рано Ереван и Анкара подписаха два исторически протокола за отварянето на границите си и установяването на дипломатически отношения. Саркисян каза, че стъпките, предприети за нормализиране на отношенията, са от решаващо значение, и изрази увереност, че с течение на времето те ще спечелят подкрепа. И в Турция, и в Армения имаше яростно противопоставяне от страна на националистите, които критикуваха своите правителства за направените отстъпки. Посещението на Саркисян в Бурса стана след подобно посещение на Гюл в Ереван преди 13 месеца за мач от квалификациите за Световната купа. (Анадолска информационна агенция, Синхуа - 14/10/09)

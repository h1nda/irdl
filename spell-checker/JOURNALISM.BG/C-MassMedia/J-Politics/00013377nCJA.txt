Кипърските гърци са готови за нови преговори под егидата на ООН 
					26/01/2005
					Президенът на Кипър Тасос Пападопулос каза във вторник, че кипърските гърци са готови да подновят консултациите около обединението на разделения остров, но апелираха към по-голям ангажимент на ЕС. 
					(Атенс неюз агенси, НТВ МСНБС, Търкиш дейли нюз - 26/01/05; , Ройтерс, Кинха, Търкиш джьрнал уикли, Катимерини, Кипрус нюз агенси - 25/01/05)
 
					 
						
Гръцкият премиер Костас Караманлис (вляво) и кипърският президент Тасос Пападопулос разговарят преди среща в Атина във вторник (25 януари). [AФП]
						Кипърското гръцко правителство е готово да поднови мирните преговори под егидата на ООН, за да се разреши кипърският проблем, каза във вторник (25 януари) президентът Тасос Пападопулос. Той обаче допълни, че ЕС трябва да бъде ангажиран в процеса. 
						"Продължаваме да сме готови и склонни да подновим разговорите както винаги под егидата на ООН и търсим по-активно ангажиране и приноса от страна на ЕС, " заяви лидерът на кипърските гърци пред репортери на летището в Ларнака, преди да отлети за Атина за разговори с висши представители и политици в гръцката столица. "Ние водим постоянни консултации с гръцкото правителство и често се срещаме, за да координираме и оценяваме прогнозируеми развития и възможности," каза той. 
						Кипър е разделен по етнически признак от 1974 година насам, когато Турция разположи хиляди военнослужещи на острова след подкрепения от Атина военен преврат, чрез който се целеше островът да се обедини с Гърция. Няколко международни инициативи за обединение на острова са били лансирани досега, но нито една не успя да доведе до споразумение.
						В хода на едновременни референдуми миналия април кипърските гърци отхвърлиха, докато кипърските турци подкрепиха плана за обединение под егидата на генералния секретар на ООН Кофи Анан. В резултат на това само международно признатата кипърска гръцка част на острова се присъедини към ЕС на 1 май. 
						След срещата си с Пападопулос гръцкият премиер Костас Караманлис заяви, че са обсъдили обща стратегия за намиране на "оперативно и жизнеспособно решение на кипърския проблем, което да бъде основано върху плана на Анан и на позициите, приети наскоро от Кипър." Той допълни, че разговорите са се фокусирали върху отделни части на мирния план, в които както Атина, така и Никозия държат да бъдат направени промени. 
						Върховният представител на ЕС по сигурността Хавиер Солана бе цитиран да казва, че Анан би се съгласил да бъдат възобновени преговорите за мир само ако е убеден, че и двете страни са готови за решение. 
						Според съобщения по-рано този месец турският премиер Реджеп Тайип Ердоган е изразил желание да се срещне с шефа на ООН възможно по-скоро, за да обсъди пътищата за решаване на кипърския въпрос. 
						"Искаме да се срещнем с него при първа възможност," бе цитиран да казва турският лидер. 
						През декември ЕС одобри началото на присъединителни преговори с Турция от 3 октомври 2005 г., при положение че Турция разшири приложното поле на споразумението за асоцииране от 1963 г. с предшественика на Съюза, Европейският икономически съвет, за да си включат в него всички сегашни държави-членки, вкл. държавата на кипърските гърци, която не се признава от Анкара. 
						В същия контекст премиерът на кипърските турци Мехмет Али Талат предстои да се срещне със Солана, с комисаря на ЕС по разширяването Оли Рен, както и с други представители в Брюксел в сряда. Кипърският въпрос се очаква да бъде основен предмет на разговорите.

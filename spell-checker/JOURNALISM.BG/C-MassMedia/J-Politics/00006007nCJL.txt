Партиите в румънския парламент подписаха документи за единодействие в преговорите за присъединяване към ЕС
17/02/2003
 
БУКУРЕЩ, Румъния -- По инициатива на президента Йон Илиеску, парламентарните партии одобриха в петък (14 февруари) два документа за съвместни действия, с цел ускоряването на процеса на присъединяване към ЕС. Партиите подписаха съвместна декларация в подкрепа на приемането на страната в ЕС и Пакт за солидарност, който да осигури широк политически консенсус за членството. Двата документа дават на членовете на опозицията статут на наблюдатели във всички кръгове на преговорите със съюза.
Според други новини, говорителка на президента съобщи в неделя, че е пристигнал екип от американски експерти, който ще извърши проверка на летището в Констанца във връзка с евентуалното му използване при операция срещу Ирак. Инспекцията е вследствие решението на парламента от миналата седмица да позволи на САЩ да използват румънското въздушно пространство и три авиобази в случай на война с Ирак. (Девет часа - 17/02/03; АФП - 16//02/03)

Сръбският президент Николич: променен човек?
					28/05/2012
					Новоизбраният президент на Сърбия Томислав Николич е един от най-спорните политици в Сърбия, тъй като от ултранационалист той се превърна в пламенен поддръжник на евроинтеграцията.
					От Игор Йованович за Southeast European Times в Белград - 28/05/12 
 
					 
						
Новоизбраният президент Томислав Николич сега е поддръжник на европейското бъдеще на Сърбия. [Ройтерс]
						Новоизбраният президент на Сърбия Томислав Николич е политик, който мнозина упрекват заради непоследователността му. За по-малко от две десетилетия от кум на обвинения от Хагския трибунал Воислав Шешел той се превърна в поддръжник на европейското бъдеще на Сърбия. 
						Въпреки миналото си на военен доброволец в Хърватия, в основата на победата на Николич на 20 май над лидера на Демократическата партия - сръбския президент Борис Тадич - бяха обещанията за ускоряване на евроинтеграцията, както и обещанията за постоянна борба срещу бедността, престъпността и корупцията. 
						В първото си обръщение след победата той обеща, че Сърбия никога няма да се отклони от европейския си път и че членството в ЕС ще бъде негов приоритет. 
						Някои в Сърбия обаче са скептични, че промяната у Николич е напълно автентична. 
						"Не вярвам, че Николич наистина се е променил толкова много, но като добър политик той е разбрал какво би му донесло победа на изборите. Сега той също ще трябва да докаже с действията си, че е истински ангажиран с идеята за евроинтеграция", каза за SETimes бившият сръбски посланик в Германия Огнен Прибичевич. 
						Коментирайки съобщението, че първото му действие като президент ще бъде искане да бъде приет в Германия, Прибичевич каза, че е съмнително, че за Николич ще съдят по националистическото му минало. 
						"Сигурно ще има някакво предубеждение срещу Николич, но ще му бъде даден шанс да докаже обвързаността си с принципите, които той изтъкна по време на предизборната кампания," каза Прибичевич. 
						Николич започва да се занимава с политика през 1990-те години, когато в Сърбия е въведена многопартийната система. Той помага за сформирането на Сръбското четническо движение, ултранационалистическа групировка, от която по-късно възниква Сръбската радикална партия. 
						Там той се среща с Воислав Шешел, срещу когото сега се води съдебен процес в Хага, и бързо става дясната му ръка в партията. Николич бе сръбски вицепремиер и после югославски вицепремиер по време на управлението на Милошевич. 
						След падането на режима на Милошевич през 2000 г. радикалите започват да действат като опозиция. Николич поема ръководството на партията през февруари 2003 г., когато Шешел се предава на Хагския трибунал. 
						Пътищата на двамата се разделят през септември 2008 г., когато Николич прави радикален завой, започва да поддържа евроинтеграцията и отнема огромна част от партията на Шешел. 
						
Томислав Николич стои пред портрет на Воислав Шешел през 2007 г. [Ройтерс]
						В неделя партията на Шешел претърпя провал, тъй като не успя да влезе в парламента за пръв път от основаването си. 
						Третият път бе успешен за Николич в президентските избори, тъй като Борис Тадич го победи в предишните избори през 2004 г. и 2008 г. 
						Професорът по социология в Университета на Белград Деян Вук Станкович смята, че Николич е спечелил този път главно поради тежкото икономическо и социално положение в Сърбия. 
						"Би било странно, ако сръбските граждани не бяха наказали управляващата Демократическа партия в изборите по-сурово, въпреки много трудните условия на живот. Когато стана ясно, че демократите отново ще сформират правителство, отговорността понесе техният Борис Тадич," каза Станкович за SETimes. 
						Той добави, че Николич има много трудна задача. 
						"Ако победата на Николич не се окаже причина партньорите на демократите да променят решението си и да сформират ново правителство с Прогресивната партия, той ще трябва да постигне съглашателство с правителство, което не е благоразположено към него", каза Станкович. 
						Избирането на Николич се следи отблизо и в региона. 
						Преди четири години той каза, че не може да си сътрудничи с хърватските лидери. 
						"Бих им казал открито, 'Не мога да си сътруднича с вас, тъй като стотици хиляди сръбски граждани чакат вече 12 години да могат да се върнат по домовете си като достойни човешки същества'," каза тогава Николич. Сега обаче той твърди, че е готов да посети Хърватия и да преговаря с нейните лидери. 
						Новият сръбски президент също е казвал в миналото, че е готов да води война за Косово. 
						"Ще реагираме по всякакъв начин. Ще водим война срещу албанците. Те са готови, както те казват. Е, ние също трябва да сме готови," каза Николич преди обявяването на независимостта на Косово през 2008 г. 
						По време на неотдавнашната си кампания обаче Николич само накратко спомена Косово, като каза, че Сърбия трябва да защитава своите граждани там. 
						Предраг Симич, професор по политически науки в Университета на Белград, каза, че не очаква Николич драстично да промени регионалната политика на своя предшественик. 
						"Николич не разполага с големи възможности за маневри. Той обеща евроинтеграция, която зависи от добрите отношения в региона. Тадич постигна важен пробив в тези отношения и Николич със сигурност няма да се върне назад, тъй като Брюксел ще реагира негативно на това", каза Симич за SETimes. 
					
				
			
					 
					
 
 

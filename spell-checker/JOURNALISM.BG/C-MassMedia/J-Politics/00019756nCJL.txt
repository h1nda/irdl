СВП призова парламента на БиХ да покаже, че не е заложник на определени бизнесинтереси 
					29/08/2006
					 
						САРАЕВО, Босна и Херцеговина (БиХ) -- Парламентът на БиХ трябва да покаже, че не е заложник на определени бизнесинтереси, каза първият заместник върховен представител Лорънс Бътлър в понеделник (28 август), по време на среща с министъра на благоустройството на БиХ Сафет Халилович. Двамата разговаряха за новия закон за фармацевтичните продукти и медицинското оборудване, който Камарата на представителите трябва да обсъжда тази седмица. Бътлър каза, че интересите на потребителите отстъпват на второ място, изтласкани от влиянието на лобистите, което според него може да се отрази и на потенциалните чужди инвестиции в БиХ. 
						Също в понеделник полицията откри най-голямата плантация с марихуана в страната. Тя се намира в село Зърван близо до Любине, като пазарната стойност на реколтата се оценява на 500000 евро. (Уеб сайт на СВП, Фена, РТРС - 28/08/06)

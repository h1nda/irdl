Експерти на ЕК заявиха, че съдебната система в Албания е подложена на политически натиск 
					21/07/2010
					 
						ТИРАНА, Албания -- Съдебната система остава подложена на политически натиск, според двама експерти на Европейската комисия (ЕК), които бяха на проучвателна мисия в Албания през юни. Франсис Дестербек и Тиери Локе са проучили правителствената стратегия и структури и са заключили, че действителността е различна от официалното й представяне на хартия. Албания е разследвала случаи на корупция на ниско равнище, но е „забравила” да разследва корупцията на по-високо ниво, според извадките от проектодоклада, публикувани от местните медии във вторник (20 юли). Експертите на ЕК предлагат да бъде направено повече за противодействие на случаите на корупция в публичната администрация, полицията и съдебната система. Политическият натиск е очевиден, добавят те. В момента експертите работят по окончателния проект на доклада като част от въпросника на ЕК за корупцията. (Газета Шкиптаре, Balkan Web, Телеграфи, Лайм - 20/07/10)

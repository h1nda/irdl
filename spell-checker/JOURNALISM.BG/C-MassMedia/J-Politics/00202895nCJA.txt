Румънците отхвърлиха мерките за строги икономии на местните избори
					13/06/2012
					Бившата управляваща партия в Румъния, която беше начело на държавата по време на рецесията, се представи слабо на местните избори.
					От Паул Чокою за Southeast European Times от Букурещ – 13/06/12
 
					 
						
Председателят на НЛП Крин Антонеску (вляво) и румънският премиер Виктор Понта (вдясно) поздравяват кмета Сорин Опреску в Букурещ в неделя (10 юни). [Виктор Барбу/SETimes]
						Според анализаторите общата вълна на недоволство сред избирателите заради наложените мерки за строги икономии е причината за съкрушителното поражение на Либералдемократическата партия (ЛДП) на местните избори в неделя (10 юни). 
						Големият победител е Социаллибералният съюз (СЛС) и новата трипартийна управляваща коалиция, оглавявана от премиера социалдемократ Виктор Понта. 
						СЛС спечели общо 42 % от кметствата и 50 % от областните управи в Румъния, а ЛДП получи 16 % от кметските места и 15 % от областните управи. ЛДП загуби двете районни кметства в Букурещ, които по-рано бяха под неин контрол, и претърпя поражение в големи румънски градове като Крайова и Плоещ. 
						За първи път в посткомунистическа Румъния жена – социалдемократката Олгута Василеску – стана кмет на Крайова. В Букурещ независимият кандидат Сорин Опреску, подкрепян от СЛС, спечели втори мандат. 
						„ЛДП плати цената за строгите икономии, но и за неспособността си да комуникира“, заяви за SETimes Ралука Александреску, преподавателка по политология в Букурещкия университет. 
						„Това беше отрицателен вот, който наказа на първо място мерките за строги икономии, а след това начина, по който либералдемократите избраха да водят своята предизборна кампания. По време на кампанията ЛДП на практика отсъстваше от политическия пейзаж и управлението им изглежда не говореше в тяхна полза“, посочи тя. 
						ЛДП беше на власт от 2009 до 2012 г. през период на икономически трудности, които принудиха правителството да предприеме непопулярни мерки за строги икономии, като например да намали заплатите на държавните служители с 25 % и да увеличи ДДС с 5 %. Демонстрациите в Букурещ през януари бяха най-големите антиправителствени протести в посткомунистическа Румъния. 
						Победителите имат свое обяснение. 
						„В неделя румънците гласуваха за алтернативата на едно катастрофално управление“, заяви за SETimes Джорджиан Поп, депутат социалдемократ. „От 22 години никоя коалиция не е имала толкова добър резултат.“ 
						Поп добави: „Наясно сме, че нашата победа е свързана с голяма отговорност и че хората имат много високи очаквания към нас, особено след мерките за строги икономии. Ние сме големи оптимисти, че ще се справим. Мисля, че след един месец управление доказахме, че разполагаме с подходящите политики, които не застрашават икономическата стабилност.“ 
						Само пет месеца преди парламентарните избори резултатите предвещават добро представяне на СЛС. 
						„Не мисля, че популярността на СЛС ще намалее до ноември на фона на високите очаквания на населението. Напротив, тези много добри резултати ще мобилизират съюза“, заяви Александреску. 
						Гласоподавателите са съгласни, че икономиката е изиграла голяма роля за техния вот на изборите. „Имах усещането, че нещо ми е отнето. Усещах също така, че това не може да остане ненаказано. И точно това направих на изборите“, каза за SETimes Аурел Паваласку, 53-годишен учител от Букурещ. 
						„Може да наречете моя вот „отрицателен“, но именно това правим през последните 22 години в тази държава, от разочарование винаги гласуваме за промяна“, посочи той. 
					
				
			
					 
					
 
 

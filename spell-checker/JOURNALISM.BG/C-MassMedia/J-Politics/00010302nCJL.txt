Управляващата партия в Турция извоюва голяма победа на местните избори
29/03/2004
Почти 40 млн. гласоподаватели се явиха пред урните в неделя за участие в местните изброи в Турция. АКП спечели мнозинство.
От Фатих Баран за Southeast European Times в Истанбул - 29/03/04
 
 
Стотици привърженици на управляващата Партия за справедливост и развитие празнуват победата в партийната централа в Анкара в неделя (28 март). [АФП]
Турската Партия на справедливостта и развитието (АКП) извоюва голяма победа на местните избори, проведени в неделя (28 март). Почти 40 млн. избиратели се явиха пред урните. Предварителните резултати показват, че партията е спечелила около 42 % от гласовете, значително увеличение след парламентарните избори през 2002 г.
Народно-републиканската партия (НРП) зае второ място със 17.4 %, отбелязвайки спад в сравнение с 19.4 %, извоювани през ноември 2002 г. Партията на националистическото движение получи 10.9 % от гласовете и се класира трета.
Резултатите се разглеждат като израз на общественото доверие в АКП, формирана едва преди две години. Според анализатори те отразяват подобрението на икономическото положение и законодателните реформи, насочени към разширяване на демокрацията и приближаване на Турция към членство в ЕС.
"Турция отново гласува за стабилността и развитието," заяви пред репортери премиерът Реджеп Таийп Ердоган. Той препотвърди подкрепата си за светския характер на държавата и обеща да работи за присъединяване на страната към ЕС.
АКП има своите корени в забранено ислямистко движение, но сега защитава светския характер на държавата. Основният й съперник в изборите Народно-републиканската партия изгради кампанията си около защитата на светския характер на Турция, обвинявайки АКП, че тя има скрит ислямистки дневен ред. Тази стратегия обаче не бе възнаградена от избирателите.
Кюрдската Народно-демократична партия, която обедини усилията си с няколко леви партии, се очаква да запази контрола си върху много общини в кюрдския югоизток на страната. В някои доминирани от кюрдите райони на източна Турция изборите бяха помрачени от изблици на насилие. Най-малко девет души бяха убити и десетки ранени при няколко престрелки.
Решителната победа на АКП се очаква да насърчи Ердоган в усилията му да наложи по-нататъшни реформи с оглед приближаването на Турция до членството в ЕС и осъществяването на правителствената икономическа програма.
"Нашата партия разшири електоралната си база," посочи Ердоган. "Разбираме, че това увеличава отговорността, която носим на плещите си," каза той, ангажирайки се да следва пътя, очертан от основателя на съвременната турска държава Мустафа Кемал Ататюрк.
Избирателите избраха приблизително 90 000 представители в местната власт, вкл. кметове, градски и провинциални съветници измежду кандидати, представляващи 20 партии, заедно със селски първенци, които не са обвързани с политически партии в 81 провинции, всяка от които представляваща един избирателен район. Гласоподавателите използваха четири или пет отделни бюлетини: една за кмет, една за градски съвет, една за провинциален съвет, една за селски първенец и в някои области за избор на "метрополийски" кмет.

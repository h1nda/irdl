Спорът за телевизия A1 доведе до парламентарен бойкот в Македония
					02/02/2011
					Опозиционните партии напуснаха парламента в знак на протест, което те определят като атаки срещу свободата на медиите.
					От Марина Стояновска за Southeast European Times от Скопие – 02/02/11
 
					 
						
Групата на Социалдемократическия съюз обяснява защо е напуснала парламента. [Томислав Георгиев/SETimes]
						Докато частният телевизионен канал А1, чиито сметки бяха блокирани от властите, излъчва от улицата, опозиционният Социалдемократически съюз (СДСМ) и неговите политически партньори напуснаха парламента, като обещаха да не се връщат, докато техните оплаквания не бъдат разгледани. 
						 „С това правителство в Македония отдавна няма демокрация”, заяви на пресконференция лидерът на СДСМ Бранко Цървенковски. 
						Председателят на парламента Трайко Веляновски се опита безуспешно да свика извънредно заседание във вторник (1 февруари) по повод събитията около телевизия A1 и други фирми, управлявани от собственика на телевизионния канал Велия Рамковски. 
						„Бойкотът не е начин за решаване на проблемите и не е от полза за националните и държавните интереси“, заяви Веляновски. „Парламентът е място, където публично се поставят въпроси и се противопоставят аргументи. Народните представители са избрани, за да правят точно това, и отговорността е обща.” 
						Сметките на А1 бяха запорирани, след като Рамковски и няколко други лица бяха задържани по заповед на съда миналия месец. Те са разследвани по подозрения в измами и други престъпни дейности. 
						Според журналистите от А1 обаче телевизията се е превърнала в мишена заради критиките си срещу сегашната администрация. 
						Премиерът Никола Груевски се съгласи да даде интервю за А1 в понеделник. Той заяви, че кабинетът няма правомощия да влияе върху решенията на съда и не се стреми да закрие телевизионния канал. 
						Междувременно представители на ЕС изразиха загриженост във връзка с бойкота на парламента. 
						„Напускането на македонския парламент не е отговор на ежедневните проблеми”, се казва в изявление за SETimes на представителството на Европейската комисия в Скопие. „Мястото на всеки депутат е в парламента, само там той може да се съсредоточи върху основните въпроси, свързани с европейската интеграция. Единственият път преминава през политическия диалог.” 
						Еврокомисарят по разширяването Щефан Фюле направи изказване в подобен дух, като заяви, че политическият дебат „трябва да се води в националните институции, т.е. в парламента”. 
						„Всички политически партии трябва да работят заедно за реформите в страната по пътя й към ЕС”, добави той. 
						Силвана Бонева, депутат от управляващата партия ВМРО-ДПМНЕ, заяви за SETimes, че СДСМ напуска парламента за трети път. 
						 Всеки път, посочи тя, опозицията се стреми да „осигури закрила от редовните съдебни процеси за своите по-известни членове или поддръжници. Този път СДСМ повтори процеса за своя приятел Велия Рамковски, от когото се дистанцират [дори] и служителите на телевизия А1”.
						Работата на парламента не може да бъде спряна заради нечия престъпна дейност, дори ако това е медия”, каза за SETimes анализаторът от Института по демокрация Владимир Божиновски. „Бойкотът представлява натиск върху изпълнителната власт, както и върху сектора на министерството на правосъдието, оказван от политически структури в законодателната власт, и това просто не може да се допусне.” 
						Страната се нуждае от „отговорна и квалифицирана опозиция, която няма да последва албанския модел на бойкот и улична демокрация”, заяви един от водещите политически анализатори в Македония, Димитър Мирчев.

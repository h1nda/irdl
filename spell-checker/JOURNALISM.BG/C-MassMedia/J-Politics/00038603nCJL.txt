ЕК се нуждае от повече време, за да оцени готовността на Хърватия за приключване на преговорите
					20/05/2011
					
						БРЮКСЕЛ, Белгия -- Хърватия няма да получи дата за присъединяване към ЕС на срещата на външните министри в понеделник (23 май), заяви в четвъртък говорителката на Европейската комисия (ЕК) Наташа Бътлър. Тя добави, че ЕК се нуждае от повече време, за да оцени дали страната е готова да приключи присъединителните преговори. Загреб постигна забележителен напредък, но остават някои проблеми, заяви Бътлър. Тя добави, че понастоящем ЕК разглежда напредъка на Хърватия в областта на съдебната реформа, като отделя специално внимание на корупцията и военните престъпления. На правителството му остава да затвори четири оставащи преговорни глави, включително двете най-проблематични - за съдебната система и конкуренцията. (ХРТ, ХИНА, tportla.hr - 19/05/11)

Румънският президент призова за започване на криминални разследвания срещу високопоставени държавни служители
					29/07/2008
					 
						БУКУРЕЩ, Румъния -- Президентът Траян Бъсеску призова в понеделник (28 юли) парламента да започне криминални разследвания срещу бивши министри и настоящи депутати, заподозрени в корупция. Бъсеску призова за провеждането на специално заседание на двете камари на парламента за одобряване на криминални разследвания срещу седем бивши членове на кабинета и бившия министър-председател Адриан Нъстасе. Те са заподозрени в множество нарушения, като приемане на подкупи, използване на влиянието си в полза на свои роднини и участие в сделки, нарушаващи интересите на държавата. Миналата седмица Европейската комисия публикува доклад, който критикува резултатите, постигнати от Румъния в борбата с корупцията по високите етажи на властта. (Евениментул Зилеи - 29/07/08, Медиафакс, Агерпрес, Hotnews - 28/07/08)

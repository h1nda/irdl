Сръбски политически лидер похвали великденско посещение на косовския президент 
					25/04/2006
					 
						ПРИЩИНА, Косово, Сърбия и Черна гора -- В понеделник (24 април) умереният сръбски политически лидер Оливер Иванович похвали косовския президент Фатмир Сейдиу за това, че е посетил манастир на Великден. "Делата говорят по-добре от думите," каза Иванович. В неделя Сейдиу посети манастира в Дечани близо до Печ, където се срещна със сръбския православен владика Теодосие. Междувременно премиерът Агим Чеку посети две села близо до Печ, за да дари два трактора на сръбски фермери. Сръбски свещеници не удовлетвориха молбата му да присъства на великденските празненства в манастира в Душаница.
						Други новини -- Чеку потвърди в понеделник, че Прищина не признава споразумението за междудържавната граница от 2001 г. между Македония и Сърбия и Черна гора в частта му за границата с Косово. Чеку говори пред репортери след среща в Прищина с Арбен Джафери, лидер на македонската опозиционна Демократична партия на албанците. (ЮПИ, KosovaLive, Бета - 24/04/06)

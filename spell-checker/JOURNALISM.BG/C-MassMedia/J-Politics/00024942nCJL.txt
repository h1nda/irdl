Председателите на македонския и албанския парламент подчертаха подкрепата си за плана на Ахтисаари
					21/12/2007
					 
						СКОПИЕ, Македония -- Председателят на парламента Любиша Георгиевски и колегата му от албанска страна Жозефина Топали, която е на посещение в страната, подчертаха в четвъртък (20 декември) своята подкрепа за плана на бившия специален пратеник на ООН Марти Ахтисаари, определяйки го като най-доброто възможно решение за окончателния статут на Косово. "Ние се надяваме, че решението за Косово ще допринесе за регионалната стабилност. Ние се съгласихме, че въпросът е прераснал от двустранен в международен, защото всички възможни усилия за постигане на двустранно споразумение са изчерпани", заявиха двамата председатели на съместна пресконференция след срещата им в Скопие. 
						Георгиевски и Топали подчертаха също, че техните страни споделят едни и същи стратегически цели за интеграция в НАТО и ЕС, и отново изразиха надеждата си, че страните от "Адриатческата харта" - Македония, Албания и Хърватия - ще получат покана за присъединяване към Алианса на срещата на високо равнище в Букурещ през април. (Макфакс, МРТ, МИА - 20/12/07)

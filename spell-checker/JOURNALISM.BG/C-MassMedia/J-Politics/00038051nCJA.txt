Все повече жени навлизат в сръбската политика
					05/04/2011
					Все по-голям брой жени заемат отговорни държавни постове, но мъжете продължават да доминират на политическата арена в Сърбия. 
					От Бояна Милованович за Southeast European Times от Белград -- 05/04/11
 
					 
						
Говорителят на Демократическата партия на Сърбия Йелена Триван казва, че стереотипите срещу жените все още преобладават в Сърбия. [Никола Барбутов/SETimes] 
						Миналата година Сърбия прие законопроект, който урежда равенството между половете, но традиционното балканско схващане, че жените трябва да си стоят вкъщи, се променя бавно. 
						Все пак заместник-председателят на Съвета за равенство между половете и държавен секретар в министерството на труда и социалната политика, Снежана Лакичевич, казва, че жените имат много повече възможности в сръбската политика отколкото само преди няколко години. 
						"Имаме жени на постовете председател на парламента, вицепремиер, министър на правосъдието и за първи път в историята ни - жена на висок пост в министерството на отбраната като помощник-министър," каза Лакичевич за SETimes. 
						Тя добави, че в сръбската съдебна система жените държат най-високите постове, включително начело на Конституционния съд и държавната прокуратура. 
						Лакичевич, член на управляващата Демократическа партия (ДП), казва, че мъжете вече не са подозрителни към жените в политиката, но жените все още трябва да се борят упорито за своето място в политическите партии. 
						"Пълното равноправие в политическите партии все още се нуждае от много работа [за жените]. Не можем да пренебрегнем факта, че всяка политическа партия в Сърбия днес има жена за заместник-председател," каза Лакичевич. 
						Макар че Сърбия е постигналa голям напредък в прилагането на равенството между половете, каза тя, не можем да не отдадем внимание на нарастването на домашното насилие. 
						Жените са в по-неизгодна икономическа ситуация от мъжете, по-голям процент жени са безработни, а заплатите на заетите жени са по-ниски от тези на колегите им мъже, добави тя. 
						Йелена Триван, говорител на ДП и представител в парламента, казва, че стереотипите в Сърбия са все още силни. 
						"Всички ние трябва да сме отвратително грозни, иначе сме просто любовници на почтени мъже. Все още битува стереотипът, че жените постигат успехи по лесния начин, а не заради собствените си качества," казва Тривиан. "Схващането е, че една жена не е способна да задържи нито един сериозен пост или да свърши някаква сериозна работа, а ако успее да го направи, тя се е издигнала нагоре по не съвсем професионален начин." 
						Според Тривиан все още липсват жени на постове, където се вземат решения. 
						"Жените рядко са на най-високите постове в партийната йерархия и местните политически власти. В Сърбия има около 150 общини и само три жени на кметски постове. Жените рядко оглавяват партийни комисии и по същество имат много малко влияние," казва Тривиан. 
						Въпреки законите за равенство между половете в Сърбия, Тривиан казва, че страната има да извърви още дълъг път в борбата срещу предразсъдъците.

Сръбският парламент заяви, че суверенитетът над Косово е приоритет
					27/12/2007
					Макар че новата резолюция, приета от сръбските депутати може да окаже малко конкретно влияние върху Косово, тя предотврати потенциална криза в управляващата коалиция.
					От Игор Йованович за Southeast European Times в Белград – 27/12/07
 
					 
						
“Сърбия няма да се откаже да търси споразумение и със сигурност няма да се откаже от Косово", заяви премиерът Воислав Кощуница в парламента. [Гети Имиджис]
						Парламентът на Сърбия прие резолюция в сряда (26 декември), според която Косово винаги ще бъде част от територията на Сърбия, независимо от всяко решение на ръководството в Прищина. В документа също се подчертава, че интеграцията в ЕС е приоритет, но само ако Сърбия може да се присъедини към блока като единна държава, т.е. с Косово като част от нея. 
						Освен управляващите партии резолюцията бе подкрепена от опозиционната крайнодясна Сръбска радикална партия и от Социалистическата партия на Сърбия. Либералдемократите, ръководени от Чедомир Йованович, гласуваха против резолюцията с аргумента, че тя ще застраши перспективите на Сърбия за членство в ЕС. 
						В обръщение към депутатите премиерът Воислав Кощуница обвини Съединените щати за това, че искат да отнемат Косово от Сърбия заради собствените си военностратегически интереси. 
						"Сърбия няма да се откаже да търси споразумение и, разбира се, няма да се откаже от Косово. Тъй като ние, като народ и като държава, не сме свободни, ако Косово не е провинция в Сърбия, както е записано в Конституцията", заяви премиерът. 
						Президентът Борис Тадич заяви пред депутатите, че правителството ще направи всичко възможно, за да запази Косово за Сърбия и да придвижи Сърбия по европейския й път. Той обеща, че Сърбия никога няма да приеме независимост на Косово. 
						Той също заяви, че ако в Косово избухне насилие и КФОР не бъде в състояние да защити местните сърби, сръбската армия ще бъде готова - с одобрението на оторизираните международни институции - да "окаже помощ и да защити застрашеното население". 
						Сръбският министър за Косово Слободан Самарджич заяви в парламента, че Съединените щати и някои страни-членки на ЕС са подкопали преговорите за статута, като са обещали независимост на косовските албанци и така са ги лишили от мотивация да преговарят. 
						И все пак, подчерта той, последният кръг от преговорите с посредничеството на "тройката" ЕС-Русия-САЩ бе най-успешен в сравнение с преговорите от по-ранния етап на процеса, ръководени от бившия пратеник на ООН Марти Ахтисаари. 
						Резолюцията, приета в сряда, призовава държавата да приеме като първостепенен приоритет запазването на суверенитета на Сърбия върху Косово, докато не бъде прието компромисно решение на основата на Резолюция 1244 на Съвета за сигурност на ООН. 
						Дипломатическите и други отношения със страни, които признаят независимо Косово, ще бъдат преразгледани. Когато стане въпрос за членство във военен алианс, Сърбия ще запази неутралитет, докато обществото не реши обратното в референдум. 
						Коментирайки резолюцията на парламента, говорителят на ЮНМИК Александър Иванко заяви, че документът няма да окаже влияние върху Косово, тъй като то се намира под администрацията на ООН. 
						Резолюцията обаче имаше важно политическо влияние в Сърбия. Приемането й предотврати потенциална криза в отношенията между двете управляващи партии - Демократическата партия на Тадич и Демократическата партия на Сърбия на Кощуница.

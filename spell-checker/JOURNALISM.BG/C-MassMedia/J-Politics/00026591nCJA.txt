В неделя Македония провежда решаващи избори
					29/05/2008
					Изпълняващият длъжността премиер Никола Груевски по всяка вероятност ще оглави и следващото македонско правителство. Според социологически проучвания неговата дясноцентристка партия ще спечели парламентарните избори в неделя. 
					(ДПА, Ройтерс, Макфакс - 28/05/08; Balkan Insights -- 26/05/08 - 28/05/08; Ангъс Рийд Глоубъл Монитор)
 
					 
						
Поддръжници на обединената опозиционна „Слънчева коалиция за Европа” развяват национални, партийни и европейски знамена на митинг в Скопие. [Томислав Георгиев]
						Всеобщо е очакването дясноцентристката партия ВМРО-ДПМНЕ да спечели предсрочните парламентарни избори в Македония в неделя (1 юни) и да оглави следващото коалиционно правителство. 
						Според проучване на македонската НПО Институт за демокрация, направено преди изборите, партията на премиера в оставка Никола Груевски би могла да събере 31,3 % от гласовете. Очаква се основната опозиционна партия, Социалдемократически съюз на Македония (СДСМ), да бъде втора с голяма разлика: само 11,2 % от отговорилите на проучването, проведено миналата седмица, са заявили, че ще гласуват за партията на Радмила Шекеринска. 
						Колкото до двете основни партии, представляващи 25-процентното албанско етническо малцинство в Македония, Демократичната партия на албанците (ДПА) на Мендух Тачи най-вероятно ще бъде победена от основния си съперник, Демократичния съюз за интеграция (ДСИ) на Али Ахмети. Според проучване от миналата седмица ДСИ би могла да спечели 9,1 % от гласовете, повеждайки с повече от 3 % пред ДПА. 
						Партията на Тачи бе партньор в коалиционното правителство на Груевски, което се разпадна през април след месеци на търкания и само дни, след като Гърция блокира поканата към Македония за членство в НАТО поради нерешения спор за името между двете страни, продължаващ вече 17 години. 
						ДСИ, която участва в коалиционното правителство на СДСМ от 2002 г. до предишните парламентарни избори през юли 2006 г, посочи в сряда, че е готова да се присъедини към следващия кабинет. Партията, която получи най-голяма подкрепа от етническите албански избиратели, трябва да представлява общността в следващото правителство, каза Ахмети. 
						В коментар на неотдавнашно изявление на Груевски, който се очаква да оглави следващото македонско правителство, че по-скоро би си партнирал отново с ДПА, лидерът на ДСИ предупреди, че подобно решение само ще подготви сцената за нови политически сблъсъци. 
						„Независимо от желанията, независимо от предпочитанията ние ще изпълним волята на мнозинството от избирателите, иначе изготвяме авариен план, който ще доведе страната до дълбока политическа криза, също като през 2006 г.”, е заявил Ахмети, цитиран от македонския всекидневник „Макфакс”. 
						В подготовка за неделните избори ВМРО-ДПМНЕ сформира съюз с 18 по-малки партии под лозунга „Македония знае, Македония продължава напред”. СДСМ оглавява коалиция, включваща седем други малки партии, под лозунга "Слънце за европейска Македония”. 
						Анализатор от Института за демокрация твърди, че в Македония ще се появят „нови големи коалиции". 
						„Избирателите ще го приемат, ако се заяви, че това е в интерес на стабилността и напредъка на Македония към членството в ЕС и НАТО, цел, споделяна от всички големи блокове, (етнически) македонски и албански,” заяви Гораст Стойменовски пред ДПА. 
						 Както ВМРО-ДПМНЕ, така и СДСМ и двете основни етнически албански партии подкрепят бързата евро-атлантическа интеграция на страната си. 
						„Ние искаме тази страна да стане член на НАТО и на ЕС, тук няма нито дилема, нито алтернатива,” е заявил Груевски в интервю, цитирано в репортаж на „Ройтерс” от сряда. 
						Около 1,7 млн. души са се регистрирали да гласуват в неделните избори за 120-местния парламент. Само 40 % от 1 100 отговорили на проучването миналата седмица обаче са заявили, че ще участват в изборите, знак за спад в избирателната активност в сравнение с 56 % участие на изборите през 2006 г. Редица неприятни инциденти помрачиха предизборната кампания тази година.

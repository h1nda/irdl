Парламентът разреши пребиваването на специални части на САЩ в Албания по време на визитата на Буш
					31/05/2007
					 
						ТИРАНА, Албания -- В сряда (30 май) законодателната комисия и комисията по национална сигурност на парламента приеха резолюция, която позволява пребиваването на военни части на САЩ в Албания с цел осигуряване на безопасността по време на визитата на американския президент Джордж Буш в Тирана следващия месец. Резолюцията разрешава на над 500 американски военни да се придвижват в страната, като работят в тясно сътрудничество с албанските си колеги за засилване на мерките за сигурност. По принцип албанските закони не разрешават чужди войски да навлизат на територията на страната. Буш ще бъде първият американски президент, посетил страната. 
						Други новини от сряда -- Полицията съобщи, че е открила експлозиви в центъра на Тирана. Една чанта, съдържаща малко количество експлозиви, е била намерена в двор на Факултета по икономика в Тирана, в близост до американското посолство. Втори пакет с около 30 грама експлозив е бил намерен на площад „Майка Тереза”, в близост до канцеларията на президента Алфред Моисиу. (Коха Йоне, Топ-Ченъл - 31/05/07; 24-оре, Синхуа, АП - 30/05/07)

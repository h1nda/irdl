Бизнес: Хърватската и немската жп компания подписаха споразумение
					06/04/2007
					Споразумението предвижда сътрудничество в организацията на дейността, управлението на проекти, обучението на служители и модернизацията на оборудването. Още от седмицата: Службата на върховния представител критикува планираното увеличение с 22 % на заплатите в публичния сектор и други елементи от новия закон за бюджета на БиХ
					
 
					 
						
Железопътните компании на Хърватия и Германия планират сътрудничество в няколко области. [Гети Имиджис]
						Хърватските железници и Немската железопътна компания подписаха тригодишно споразумение за стратегическо сътрудничество по време на среща в Загреб на 4 април. Споразумението предвижда сътрудничество в организацията на железопътния транспорт, управлението на проекти, обучението на служители и модернизацията на оборудването. 
						*** 
						Управителният съвет на Световната банка одобри заем от 7,5 млн. евро за проект за осъществяване на политика на развитие в Aлбания. Кредитът е със срок на изплащане 20 години и гратисен период от 10 години. Това е първият от трите заема, предназначени да подпомогнат Националната стратегия на правителството за развитие и интеграция и постигане на устойчив икономически растеж. 
						*** 
						Ръстът на БВП на България е достигнал 6,1 % през 2006 г., според Националния статистически институт. Регистрираният ръст на икономиката е бил по-висок от прогнозните стойности на министерството на финансите между 5,7 и 5,8 %. Основната причина са най-вече инвестициите и увеличеното потребление. 
						*** 
						В декларация от 3 април Службата на върховния представител (СВП) изрази неудовлетворение от закона за бюджета за 2007 г. на Федерация Босна и Херцеговина, който бе одобрен от парламента на автономната област преди няколко дни. Според СВП законът има недостатъци и е непълен. По-конкретно декларацията остро критикува планираното увеличение от 22 % на заплатите в публичния сектор и увеличените разходи за други нецелеви програми. 
						*** 
						Бизнессреща на гръцки и турски предприемачи ще се проведе в критския град Ираклион от 22 до 24 юни. Съорганизатори на срещата са Търговската камара на Ираклион и Гръцко-турската камара на Измир. Дневният ред включва дискусии върху възможностите за сътрудничество в транспортния сектор, туризма и съвместно участие в проекти на ЕС. 
						*** 
						"Холсим Румъния", един от основните играчи на румънския циментов пазар, смята да задели 86 млн. евро за модернизация на производствените си линии и инфраструктура, логистика и опазване на околната среда, се казва в съобщение на компанията от 2 април. То посочва модернизацията на циментовия завод в Кампулунг, която трябва да завърши през 2008 г., като един от инвестиционните приоритети на компанията. 
						
						(Различни източници – 30/03/07-06/04/07)

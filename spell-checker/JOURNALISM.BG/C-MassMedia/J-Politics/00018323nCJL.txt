Председателят на македонския парламент насрочи изборите за 5 юли
					21/04/2006
					 
						СКОПИЕ, Македония -- Както се очакваше, председателят на парламента Люпчо Йордановски насрочи парламентарните избори за 5 юли, според съобщение за пресата от четвъртък (20 април). Президентът Бранко Цървенковски ще се срещне в петък с кметовете на общините в рамките на инициативата си за съвместни действия "за широко осъзнаване на необходимостта от провеждане на честни и редовни парламентарни избори". Увеличава се натискът върху правителството от страна на международната общност за недопускане на нередностите, които белязаха миналите избори. 
						Също в четвъртък албанският премиер Сали Бериша се срещна в Тирана с Арбен Джафери, лидер на македонската опозиционна Демократична партия на албанците. Бериша каза пред репортери, че "всички политически сили в Македония, всички македонски граждани и гражданите от албански произход в републиката трябва да поемат ангажимент и отговорност за провеждането на свободни и честни избори". (Макфакс, АНА, Ройтерс - 21/04/06; AНA - 20/04/06)

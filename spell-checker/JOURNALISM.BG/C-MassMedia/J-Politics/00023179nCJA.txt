Албания отчаяно се старае да избере президент 
					10/07/2007
					Насрочвайки поредния тур от гласуването за нов президент за вторник вечерта, партиите останаха разделени. Мнозинството иска опозицията да приеме неговите условия, а опозицията настоява за предсрочни избори.
					От Ерлис Селимай за Southeast European Times от Тирана – 10/07/07 
 
					 
						
Кандидатът за президент Бамир Топи дава своя глас за избора на нов президент на страната в неделя (8 юли) в Тирана. [Гети Имиджис] 
						Политическите партии в Албания се стараят с всички сили да изберат консенсусен президент за страната. Вторият тур на гласуването бе насрочен за вторник вечерта (10 юли) в парламента. На този тур, както и на предишния, който се проведе в неделя, се състезават двама кандидати - този на управляващата коалиция, депутатът от Демократическата партия (ДП) Бамир Топи, и бившият председател на Социалистическата партия Фатос Нано. 
						В първите два технически тура на гласуването - проведени миналата седмица - кандидати нямаше, поради което турът във вторник ще бъде официалният втори тур на гласуването. 
						По-рано преговорите между опозицията и мнозинството постигнаха споразумение представителят на Албания в НАТО, генерал Арян Заими, да бъде общият кандидат на управляващата и опозиционната партия. Но споразумението се провали, след като правителството настоя в него да се включи и споразумение за реформи, една от които би съкратила мандата на главния прокурор Теодор Солаку на пет години. 
						Солаку заема поста пожизнено и може да бъде отстранен само от президента. Бериша обвини главния прокурор в корупция и иска той да бъде освободен от длъжност, решение, което президентът Алфред Мойсиу не желае да вземе. 
						По време на преговорите по споразумението Бериша обвърза въпроса за номинирането на консенсусен президент със собствената си амбиция да съкрати мандата на Солаку - решение, което предизвика гнева на опозицията. Лидерът на парламентарната група на социалистите Бен Блуши каза, че премиерът не спазва протокола, обвързвайки въпроса за президента с този за мандата на главния прокурор. 
						"Не сме търсили консенсус по този въпрос. Когато дойдохме на кръглата маса, не започнахме да преговаряме за главния прокурор, а за президента. След като постигнахме консенсус, ни беше [поставено] условие: "Дайте ми главния прокурор, за да получите президент," каза Блуши. 
						В неделния тур на гласуването Топи получи 75 гласа, а Нано получи три гласа - печелившият кандидат се нуждае от мнозинство от 84 гласа от 140-местния парламент. Социалистите, водени от кмета на Тирана Еди Рама, бойкотираха гласуването. "Социалистите се готвят за предсрочни избори," каза Рама след гласуването. 
						Ако парламентът не съумее да избере президент в пет тура, съгласно конституцията до 60 дни страната ще трябва да проведе общи избори. Процесът трябва да приключи до 24 юли, когато изтича мандатът на Мойсиу.

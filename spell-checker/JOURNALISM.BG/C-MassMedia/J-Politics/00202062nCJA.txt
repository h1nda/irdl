Белград и Прищина са готови да продължат преговорите
					18/11/2011
					Белград реши да продължи диалога с Прищина по технически въпроси - най-важното условие на ЕС, за да даде на Белград кандидат-членски статут на срещата си на високо равнище на 9 декември.
					От Игор Йованович и Линда Карадаку за Southeast European Times от Белград и Прищина -- 18/11/11 
 
					 
						
Главният преговарящ на Сърбия Борислав Стефанович говори пред сърби в Рударе, Северно Косово. [Ройтерс]
						Преговорите между Белград и Прищина трябва да бъдат подновени в понеделник (21 ноември), близо два месеца след като бяха спрени вследствие на конфликта между сърбите в Северно Косово и КФОР на административния ГКПП "Ярине". 
						Белград постави като условие за подновяването на преговорите намирането на решение на проблема с граничните пунктове "Ярине" и "Бърняк", като заяви, че решението е близо. 
						 Ключовият проблем, заяви Борислав Стефанович, който е начело на преговарящия екип от Белград, е че Прищина настоява тези гранични пунктове да станат "държавни граници". Той каза за SETimes, че "това е абсолютно неприемливо за Сърбия. Косовско знаме или гранични табели не могат да бъдат сложени на граничните пунктове. Всички решения трябва да са в съответствие със сръбската конституция и Резолюция 1244 на ООН." 
						Стефанович заяви, че диалогът, засягащ университетските степени и регионалното представяне на Косово, ще бъде подновен, но най-вероятно и двете страни ще говорят за граничните пунктове в Северно Косово. Прищина подкрепя идеята за съвместно управление на границите. Главният преговарящ на Косово в преговорите, Едита Тахири, заяви за SETimes, че Косово е готово на споразумение със Сърбия с гаранции от страна на ЕС. 
						"Ако Сърбия го приеме, тя трябва да знае, че това е споразумение между две независими държави, споразумение, което показва европейска философия", каза Тахири. 
						Стефанович заяви, че споразуменията, постигнати с Прищина - по отношение на свободното преминаване, регистрите на населението и кадастъра - ще бъдат приложени и сръбското правителство вече действа, за да изпълни решенията. Белградски медии обаче съобщиха неотдавна, че тези споразумения не са били приети единодушно, като някои членове на кабинета са настоявали, че части от споразумението са в противоречие със законите на Сърбия. 
						Усложняващ фактор е единодушното решение на кметовете на общини в Северно Косово да не прилагат нито едно споразумение, което вреди на сърбите и Сърбия. Кметовете обявиха, че ще повдигнат обвинения в престъпления срещу Стефанович заради споразумението, което е постигнал с Косово. 
						 "Специално предупредихме Стефанович, че не приемаме нито едно споразумение за съвместно управление на границите при Ярине и Бърняк…, [тъй като] Прищина иска да ги превърне от гранични пунктове в държавни граници", заяви за SETimes Драгиша Милович, кмет на Звечан, след среща със Стефанович в четвъртък в Белград. 
						 Проблемът, който тревожи мнозина, е дали продължаването на диалога с Прищина е достатъчно за Сърбия, за да получи кандидат-членски статут в ЕС през декември. 
						 Съоснователят на организацията "Трансконфликт" Иън Банкрофт каза за SETimes, че само подновяването на преговорите едва ли би било достатъчно за Сърбия, за да си осигури кандидат-членски статут. "Вместо това от Белград ще се очаква както да достигне до споразумения с Прищина, така и да ги приложи, най-вече за да се справи с кризата, създала се при последния едностранен опит на Косово да изпрати митничари на север в края на юли." 
						Банкрофт твърди, че за да приложи каквото и да било споразумение, Белград се нуждае от подкрепата на косовските сърби, върху които има доста ограничен контрол. Това е най-вече заради силата на сръбската опозиция в Северно Косово и влиянието й върху преговорите. Много хора в Сърбия не са съгласни преговорите с Прищина да продължат. 
						 Директорът на Проекта за компромис за Косово Александър Митич заяви за SETimes, че преговорите са "катастрофални за интересите на Сърбия". 
						Митич заяви, че преговорите се водят в изключително неблагоприятен контекст, под егидата на ЕС, което той смята за "изцяло в полза на албанците и независимостта на Косово", и под натиска на времето, тъй като Брюксел поставя условия на Белград, за да му даде кандидат-членски статут през декември. 
						 "Междувременно Стефанович не само че загуби доверието на сърбите в Северно Косово, а също и това на голяма част от министрите от управляващата коалиция, които предупредиха, че не желаят да прилагат нещо, което е против конституцията и [заради което] те могат да бъдат подведени под наказателна отговорност след време", заяви Митич. 
						Анализаторът от Косово Рамадан Илази каза за SETimes, че "докато ЕС се стреми [към] истинската цел, която е нормализиране на отношенията между Сърбия и Косово, техните усилия срещат арогантност и от двете страни, като никоя от тях не споделя реално стремежа на ЕС за нормализиране и стабилност в региона." 
						Той добави: "ЕС трябва да превърне процеса на преговори... в процес, обслужващ сигурността на хората в региона и техните нужди, и трябва да спре да подхранва нереалистичните и ирационални стремежи на балканските политици."

Все още не е постигнато споразумение по въпроса за председателството в преговорите по конституционната реформа в БиХ
					22/12/2005
					 
						САРАЕВО, Босна и Херцеговина (БиХ) -- Въпреки признаците за ранен напредък участниците в преговорите по конституционната реформа в БиХ все още са разделени по въпроса за реформирането на председателството. След среща в сряда (21 декември) в Сараево между осемте основни политически партии членът на председателството на БиХ Сюлейман Тихич е казал пред репортери, че представителите им не са се договорили дали да приемат концепцията за един президент или да оставят сегашното тристранно председателство. Според него партиите от Република Сръбска са против идеята за един президент.
						Също в сряда главният заместник върховен представител Лорънс Бътлър посети Баня Лука и каза, че е доволен от това, което е чул в разговорите с местните лидери. Бътлър каза, че очаква конкретен напредък по няколко законодателни въпроса в началото на следващата година, включително изменения в законите за защита на потребителите и за банковия надзор.
						Други новини - Върховният представител Пади Ашдаун съобщи в сряда, че италианският бригаден генерал Винченцо Копола, който ще оглави Полицейската мисия на ЕС в БиХ от 1 януари, ще бъде и международният представител в Управителния съвет на Директората за реформа в полицията. Ашдаун призова властите в БиХ да номинират своите членове за Съвета възможно най-скоро. (Независне новине, Дневни аваз - 22/12/05; Уеб-сайт на правителството на РС, Фена, ПБС БиХ - 21/12/05)

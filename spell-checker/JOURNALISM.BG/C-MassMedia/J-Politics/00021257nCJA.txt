Албания ще проведе местни избори на 18 февруари 
					15/01/2007
					Основните политически партии преодоляха споровете си във връзка с документите за самоличност и избирателните реформи, като така дадоха възможност на процеса да продължи хода си.
					От Ерлис Селимай за Southeast European Times от Тирана – 15/01/07 
 
					 
						
Албанският президент Алфред Мойсиу бе посредник в решаващите преговори между управляващите и опозиционните партии. [Гети Имиджис]
						Албанският президент Алфред Мойсиу потвърди в неделя (14 януари), че местните избори ще се проведат на 18 февруари. Той съобщи това един ден, след като 12 управляващи и опозиционни партии подписаха споразумение, с което политическата криза в страната бе избегната. 
						Твърдейки, че през последните месеци правителството е издавало фалшиви удостоверения за раждане, опозиционнатта Социалистическа партия бе заплашила да бойкотира изборите, ако не бъдат осъществени избирателни реформи и не бъдат установени нови изисквания за личните карти. Правителството неколкократно отхвърли обвиненията, като заяви, че се опитва да организира избори в съответствие с демократичните стандарти. 
						По силата на новото споразумение, изготвено по време на продължителни преговори с посредничеството на Мойсиу, гласоподавателите ще трябва да представят два документа за самоличност в избирателните секции. За измама гласоподавателите могат да бъдат осъдени на три до седем години затвор. 
						Споразумението бе сключено след съвместно обръщение, направено в четвъртък от премиера Сали Бериша и отдавнашния му опонент, бившия премиер Фатос Нано. Двамата съперници са доминиращи фигури на политическата сцена през последните 16 години. 
						В изненадваща поява пред медиите Бериша и Нано призоваха политическите партии да преодолеят кризата с изборите, като казаха, че тя представлява опасност за страната. Предстоящите избори са решаващи за европейското бъдеще на Албания, казаха те. 
						На специална сесия в събота парламентът промени няколко части от конституцията и избирателния кодекс с цел да се елиминират всички възможности за измами и да се проправи пътят за честни и демократични избори. 
						След споразумението партиите започнаха да регистрират кандидатите си в централната и местните избирателни комисии. Държавните и политическите институции в Тирана работят извънредно, за да успеят да завършат процеса навреме. 
						"Трябва да приключим целия процес до 25 януари, което означава, че ще трябва да положим повече усилия," каза председателят на Централната избирателна комисия Клирим Гята. "И трябва да представим окончателните избирателни списъци до 7 февруари." 
						Местните избори се смятат за проверка на политическата зрялост на Албания, която се стреми към евентуално членство в ЕС и НАТО. 
						Свободните и честни избори са много важни за напредъка по пътя на присъединяването към ЕС, предупреди Брюксел.

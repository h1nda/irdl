Сръбският президент каза, че Белград трябва да предаде Младич 
					10/04/2006
					Трябва да се премахнат всички пречки по пътя ни към членство в ЕС, включително и проблемът със сътрудничеството в областта на военните престъпления, каза сръбският президент Борис Тадич в неделя.
					(ЮПИ, АП - 09/04/06; АФП - 08/04/06; Ройтерс, Айриш Таймс, AП, РСЕ/РС, Б92, Институт за военни и мирновременни репортажи - 07/04/06)
 
					 
						
"Членството в ЕС е наша стратегическа цел. Всички пречки по пътя ни към нея трябва да се премахнат, а това означва, че трябва изцяло да сътрудничим на Трибунала на ООН в Хага," каза президентът Борис Тадич. [Гети Имиджис] 
						В неделя (9 април) сръбският президент Борис Тадич каза, че до края на този месец Белград трябва да предаде на Международния наказателен съд за бивша Югославия (МНСБЮ) издирвания за военни престъпления Ратко Младич, за да не се отклонява от пътя си на изграждане на все по-тесни връзки с ЕС. 
						"Членството в ЕС е наша стратегическа цел," е казал сръбският лидер в интервю за австрийския ежедневник Курир. "Всички пречки по пътя ни към нея трябва да бъдат премахнати, а това означва, че трябва изцяло да сътрудничим на Трибунала на ООН в Хага." 
						Миналия месец ЕС предупреди, че може да замрази преговорите по Споразумението за стабилизация и асоцииране (ССА) с Белград, ако Сърбия не предаде Младич преди следващия кръг от преговорите на 5 април. Но след среща с главния прокурор на ООН Карла дел Понте след посещението й в Сърбия на 29 март Брюксел удължи срока за есктрадирането в Хага на бившия босненски сръбски военен командир и реши да продължи преговорите. 
						Еврокомисарят по разширяването Оли Рен каза, че Дел Понте е съобщила, че има "напредък в сътрудничеството на Сърбия и Черна гора с МНСБЮ" и че сръбският премиер Воислав Кощуница е обещал Младич да бъде открит и предаден "без отлагане". 
						Макар в неделя да призна, че сръбските власти все още не знаят къде се укрива беглецът, Тадич каза, че той насърчава Кощуница да изпълни обещанието си към МНСБЮ и ЕС и да спази срока до края на април, съобщи ЮПИ. 
						Младич се укрива от 1995 г., когато МНСБЮ за първи път го обвини във военни престъпления за предполагаемото му участие в жестокостите, извършени по време на конфликта в Босна и Херцеговина през 1992-1995 г. Той е обвинен по два пункта в геноцид за клането на 8000 мюсюлмани -- момчета и мъже -- в Сребреница през 1995 г. и за 43-месечната обсада на Сараево, при която загинаха над 10000 души. 
						Сръбските власти признаха, че Младич е живял в Белград под протекцията на военните до средата на 2002 г., а след това е изчезнал. Мнозина смятат, че беглецът, който до миналия декември е получавал пенсия от Белград, се укрива в Сърбия. Таен разузнавателен доклад, изготвен по-рано тази година, разкри, че над 50 души са му помагали да избягва залавяне. В резултат на доклада бяха арестувани и разпитани няколко бивши сподвижници на Младич. 
						Миналата седмица белградският ежедневник Блиц съобщи, че сръбски агенти от службите за сигурност са претърсили домовете на роднини на Младич и са отвели някои от тях за разпит. Компания, собственост на сина му Дарко Младич, бе проверена от данъчната полиция и инспектори. 
						"Ако един човек -- бил той и Младич -- се опитва да шантажира цяло едно население, властите трябва да реагират и това означава увеличаване на натиска върху семейството," е казал източник от службите за сигурност, цитиран от вестника. 
						Макар и да обвинява Кощуница, че в миналото е защитавал Младич, в неделя бивш шеф на сръбската Държавна сигурност изрази увереността си, че премиерът ще направи нужното, за да може Белград да спази срока за предаване на беглеца. 
						"Ако вие сами си поставите някакъв краен срок, това означава, че вече имате стоката и ви остава само да я опаковате," е казал Горан Петрович, който бе шеф на тайните служби след изгонването на бившия президент Слободан Милошевич през 2000 г., цитиран от АП. 
						Междувременно в петък парламентът на Сърбия и Черна гора прие закон, с който се замразяват авоарите на издирвани лица, заподозрени във военни престъпления.

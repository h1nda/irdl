Балканският политически клуб проведе конференция в БиХ
					15/05/2006
					Конференцията на Балканския политически клуб бе възможност да се чуят актуални мнения за бъдещото Централноевропейско споразумение за свободна търговия. 
					От Антонио Пърленда за Southeast European Times от Сараево – 15/05/06
 
					 
						
Балканският политически клуб е регионална неправителствена организация, чиито членове включват бивши политически лидери и видни интелектуалци. [Балкански политически клуб]
						Двудневната конференция на Балканския политически клуб в Сараево завърши с призив за пълна либерализация на търговията в Западните Балкани. Участниците призоваха и за укрепване на институциите на БиХ, като посочиха, че това е ключът към евроатлантическата интеграция на страната. 
						Балканският политически клуб е регионална неправителствена организация, чиито членове са бивши политически лидери и видни интелектуалци. Конференцията на 7 май бе девета за организацията. 
						Тя бе възможност за участниците да изразят мнението си за бъдещото Централноевропейско споразумение за свободна търговия (ЦЕФТА). Очаква се след няколко седмици да започнат официалните преговори по споразумението, като някои подробности от него ще бъдат оповестени в началото на септември. 
						Външният министър на БиХ Младен Иванич и Златко Хуртич, съветник на премиера, казаха, че преработеното споразумение ЦЕФТА не трябва да се базира на подписаните по-рано търговски спогодби между отделните страни, а да вземе под внимание икономически, вместо политически въпроси. 
						Специален анекс към споразумението, каза Хуртич, трябва да е посветен на селското стопанство. "Сегашната ситуация в страната ни не позволява на правителството на БиХ да субсидира достатъчно селскостопанското производство. Очаквам този въпрос да е сред основните предизвикателства в бъдещите преговори за ЦЕФТА." Статистиката показва, че около 35 % от населението на БиХ пряко зависи от селското стопанство. 
						Бериз Белкич, член на парламента на БиХ, каза, че ЦЕФТА ще трябва да стандартизира процедурите и да хармонизира законите. Това, каза той, ще създаде "нов малък европейски пазар". 
						"БиХ няма избор. Опитът ни е показал, че съществуващите двустранни споразумения се тълкуват различно поради нашата специфична вътрешнодържавна организация," каза Белкич. 
						Икономистът Анто Домазет каза, че спогодбата за ЦЕФТА ще доведе до създаването на административни органи, които да наблюдават реализирането на споразумението. "Това ще е много по-ефективно от сегашните решения, при които ежедневно има примери на дискриминация във външната търговия," каза Домазет. 
						Душко Лопандич, заместник външен министър на Сърбия и Черна гора, също присъства на форума. Той призова за трансформиране на сегашната мрежа от спогодби за свободна търговия в опростено споразумение, което да позволи по-голяма степен на отвореност в търговията. 
						Балканският политически клуб е основан през 2001 г. в София. Той има 55 члена, сред които сегашни и бивши президенти, министри и интелектуалци.

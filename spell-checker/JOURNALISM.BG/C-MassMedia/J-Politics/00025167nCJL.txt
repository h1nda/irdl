Румънският президент одобри започването на разследване за корупция срещу бивши министри
					17/01/2008
					 
						БУКУРЕЩ, Румъния -- Президентът Траян Бъсеску обяви в сряда (16 януари), че е дал разрешение за започване на разследване за корупция срещу седем бивши министри и един бивш министър-председател. Ако бях отхвърлил искането за започване на разследване, аз бих блокирал правосъдието, обясни Бъсеску. Лицата, които ще бъдат разследвани, са бившият министър-председател Адриан Нъстасе, бившият министър на транспорта Мирон Митря, бившият министър на правосъдието Тудор Киуариу, бившият министър на съобщенията Жолт Наги, бившият министър на отбраната Виктор Бабюк, настоящият министър на труда Паул Пъкурару, бившият министър на икономиката Кодрут Шереш и бившият министър на земеделието Дечебал Траян Ремеш. Те са заподозрени в множество нарушения, като приемане на подкупи, използване на своето влияние за облагодетелстване на роднини и участие в сделки, ощетили държавните интереси. Критиците твърдят, че Бъсеску ще използва разследванията като коз в бъдещата си предизборна кампания. (Найн o'клок - 17/01/08; Евронюз, Найн O'клок, Hotnews.ro - 16/01/08)

Външният министър на Турция Бабаджан съобщи за напредък в преговорите с Армения
					08/04/2009
					 
						АНКАРА, Турция -- Министърът на външните работи Али Бабаджан заяви във вторник (7 април), че Турция и Армения са постигнали известен напредък в продължаващите разговори за нормализиране на двустранните отношения. На пресконференция след втория форум на Алианса на цивилизациите в Истанбул Бабаджан заяви: "Работим за намирането на всеобхватно решение и разговорите между нас се развиват добре. До момента сме постигнали значителен напредък." Турция и Армения не поддържат дипломатически отношения и общата граница е затворена от повече от десет години. Това до голяма степен се дължи на подкрепата на Турция за Азербайджан в продължаващия спор за региона Нагорни Карабах и усилията на Ереван да класифицира като геноцид убийствата на 1,5 млн. арменски граждани от османските турци през 1915-1917 г. Миналата година обаче двете страни започнаха процес на нормализиране на отношенията и активни официални контакти. (Анадолска информационна агенция, НТВ, ТРТ, Хюриет - 07/04/09)

Турският парламент разреши модернизирането на военните бази
07/02/2003
В четвъртък турският парламент разреши американски специалисти да модернизират съоръженията в Турция, като част от подготовката за евентуална военна операция срещу Ирак.
(СиЕнЕн, АФП, Ню Йорк Таймс - 07/02/03; AП, Ройтерс, БиБиСи, Файненшъл Таймс, Радио "Гласът на Америка", Анадолска агенция - 06/02/03)
 
 
Турският парламент разреши на американски военен и технически персонал да модернизира военновъздушните бази и пристанища в страната, които могат да бъдат използвани в случай на война с Ирак. Внесеното от премиера Абдула Гюл предложение беше одобрено с 308 срещу 193 гласа по време на закрито заседание на парламента в четвъртък (6 февруари). Друго предложение, което ще бъде разгледано в края на месеца, ще разреши разполагането на американски войници в турски военни бази.
В телевизионно обръщение в четвъртък сутринта Гюл заяви, че законодателната мярка не означава, че Турция ще влезе във война с Ирак или че турски войници ще участват във военни действия. ''Ние трябва да мислим за националните си интереси'', заяви Гюл в сряда, цитиран от турския всекидневник Хюриет . ''Ще направим това, което изискват интересите на Турция. Смятам че от днес ние трябва да действаме заедно с нашия стратегически партньор САЩ''.
Лидерът на управляващата Партия на справедливостта и развитието Реджеп Ердоган обаче заяви, че Турция ще продължи да работи за мирното разрешаване на кризата. "Ние просто вземаме мерки предвид нарастващата вероятност от война ... Не можем безучастно да наблюдаваме пожара при съседите, защото и нашата къща може да се запали", каза той.
Решението от четвъртък упълномощава американски военен и технически персонал да работи по "обновяването, развитието, изграждането, разширяването и инфраструктурата на военните бази, съоръжения и пристанища" за период от три месеца. Според медиите за модернизирането ще пристигнат около 3 500 военни инженери и друг технически персонал. Използването на базите в Турция ще позволи отварянето на втори, северен фронт срещу Ирак.
Говорителят на Белия дом Ари Флайшър даде положителна оценка на решението на Турция. Той заяви, че американският президент Джордж Буш "приветства гласуването" и ще продължи да работи в близко сътрудничество с Турция, за да принуди Ирак да изпълни резолюция 1441 на Съвета за сигурност на ООН.
"Турция е верен приятел и непоколебим съюзник на НАТО", каза Флайшър. Той поздрави Анкара за това, че "се изправя пред трудните въпроси по такъв сериозен и отговорен начин". САЩ "уважават принципната позиция на турското правителство да представи този въпрос пред турския парламент", допълни той.
Турция е загрижена, че войната в Ирак може да предизвика вълнения сред кюрдското население в Турция и в южната й съседка, които да имат сериозни икономически и социални последствия за страната. Турция е единствената страна членка в НАТО, граничеща с Ирак.
В същото време в Брюксел, генералният секретар на НАТО Джордж Робъртсън изрази солидарността на алианса с Турция и обеща бързо да се вземат мерки за защита на страната.

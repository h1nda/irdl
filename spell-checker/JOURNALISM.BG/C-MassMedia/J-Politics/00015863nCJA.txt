МВФ одобрява стендбай споразумение за Македония
		08/09/2005
		МВФ одобри тригодишно стендбай споразумение за 73 милиона долара с Македония. Очаква се в близко бъдеще да бъде подписано и споразумение със Световната банка. Така страната за първи път ще постигне едновременно споразумения с двете международни финансови институции.
		От Зоран Николовски за Southeast European Times в Скопие – 09/08/05
 
		 
			
"Убеден съм, че споразуменията, когато бъдат изпълнени до края на 2008 г., заедно с подготовката на правителството за кандидатурата на страната за членство в ЕС, ще подобрят живота в Македония и ще я подготвят по-добре за интегриране в Европа," заяви финансовият министър Никола Поповски. [Архив]
			Наскоро МВФ одобри стендбай споразумение за 73 милиона долара за Македония през следващите три години. Освен това Бордът на директорите на МВФ одобри и първия транш от 14,5 милиона долара. Споразумението осигурява финансиране за структурните реформи в системата на здравеопазването, съдебната система и пазара на труда, както и за подобряване на бизнес климата в страната. Това включва създаване на по-добра фискална и валутна политика с цел увеличаване на икономическия растеж и намаляване на бедността и безработицата. 
			 Освен стендбай споразумението, Македония също очаква одобрението на тригодишно споразумение със Световната банка през следващите два месеца. За първи път, страната се намира в положение да получи едновременно одобрение на споразумения с двете финансови институции, известни като Близнаците Бретън Удс. 
			Икономически експерти твърдят, че това е отличен знак за чуждите инвеститори, но едновременно с това предупреждават, че положението в Македония няма да бъде розово. Страната се намира в период на основни и продължителни реформи, особено в областта на здравеопазването. Бизнесът също трябва да преодолява трудностите на строгата фискална и валутна политика и фиксирания курс на македонския динар. Това затруднява износа и вътрешния инвестиционен климат. 
			Финансовият министър Никола Поповски изрази задоволството си от споразуменията с МВФ и Световната банка и заяви, че правителството е изпълнило всички условия за стендбай споразумението. "Убеден съм, че споразуменията, когато бъдат изпълнени към края на 2008 г., заедно с подготовката на правителството за кандидатурата на страната за членство в ЕС, ще подобрят живота в Македония и ще я подготвят много по-добре за интегрирането й в Европа," добави той. 
			В същото време Поповски отбеляза значението на продажбата на националната електроенергийна компания на Македония "Електростопанство на Македония" и ТЕЦ "Неготино", както и на някои остатъчни дялове на държавата в търговски банки. Тези продажби трябва да се осъществят до март 2006 г., тъй като според законите на страната, държавата не може да продава капитални средства, ако остават по-малко от шест месеца до избори. Очаква се парламентарните избори да се проведат през септември 2006 г. 
			 Властите очакват приток на чужда валута от тези продажби, който ще подпомогне платежния баланс на страната. В такъв случай няма да бъде повече необходимо да се теглят вноски, които ще възлязат на 5 милиона долара през следващия период. 
			Икономическите експерти обаче призовават към предпазливост. Според тях правителството трябва да бъде сигурно, че ще успее да осъществи политиката и мерките, за които е постигнало споразумение с международните финансови институции.

ЕС огласи правилата за присъединителните преговори с Турция
					30/06/2005
					Европейската комисия прие проекторамка за присъединителните преговори с Турция, като потвърди, че те ще започнат на 3 октомври. Документът съдържа най-строгите условия, които някога са били поставяни пред страна кандидатка.
					(Файненшъл таймс, Индипендънт, Гардиън, Телеграф, EurActiv - 30/06/05; АФП, АП, Ройтерс, Би Би Си, Скотсмън, EUobserver, Европейска комисия - 29/06/05)
 
					 
						
Еврокомисарят по разширяването Оли Рен каза, че преговорите по присъединяването трябва да са "без предварителни ограничения". Започването на преговорите през октомври не означава, че те непременно ще доведат до членство на Анкара, каза той. [АФП]
						В сряда (29 юни) Европейската комисия (ЕК) прие проекторамка за преговорите за присъединяване на Турция към ЕС. Потвърждавайки, че преговорите ще започнат на 3 октомври, документът излага правилата, които трябва да се спазват по време на процеса, който се очаква да продължи поне едно десетилетие. Рамката, която трябва да бъде одобрена от всичките 25 страни членки на ЕС преди започването на преговорите, определя най-строгите условия, които някога са били поставяни пред страна кандидатка. 
						"В интерес на Европа е да има стабилна, демократична, просперираща Турция, която приема и прилага ценностите, политиките и стандартите на ЕС," каза еврокомисарят по разширяването Оли Рен при представянето на документа, като добави, че той е приет след "продължителен, обоснован и много политически дебат". 
						По време на срещата си на върха през декември лидерите на ЕС определиха 3 октомври като условна дата за започване на преговорите за членство с Турция и потвърдиха тази дата по време на среща в Брюксел по-рано този месец. Двете основни условия, които страната трябваше да изпълни преди преговорите, са да приеме шест оставащи закона -- което Анкара направи на 1 юни -- и да подпише протокол за разширяване на митническото й споразумение със съюза, така че то да включи и 10-те нови страни членки на ЕС. Очаква се страната да изпълни това изискване до няколко седмици. 
						"Откриването на преговорите за присъединяване е признание за реформите, които вече са осъществени в Турция," каза Рен пред репортери в Брюксел. "Това дава на страната възможност да покаже чрез един честен и стриктен преговорен процес дали може изцяло да изпълни всички критерии, необходими за присъединяването й към ЕС," добави той. 
						Рен обаче предупреди, че процесът ще бъде дълъг и труден. "Трябва да вземем под внимание загрижеността на гражданите," каза той, като очевидно имаше предвид отхвърлянето на Конституцията на ЕС от френските и холандските избиратели. Тяхното "не" бе изтълкувано като изразяващо отчасти тревогите, свързани с продължаващото разширяване, включително и присъединяването на Турция. 
						Рен призна, че някои еврокомисари са предложили по време на срещата в сряда на Турция да се даде "привилегировано партньорство", а не действително членство. В миналото Анкара отхвърли тази идея, като каза, че няма да приеме нищо друго, освен пълна интеграция в съюза. 
						Макар и да потвърждава, че "общата цел на преговорите е присъединяване," документът, приет в сряда, ги нарича "отворен процес, изходът от който не може предварително да се гарантира". Той предвижда Турция да бъде "изцяло включена" в структурите на ЕС "чрез най-здравата възможна връзка", ако страната не успее да изпълни изискванията за членство. 
						Освен това документът изрично посочва възможността преговорите да бъдат отложени в случай на "сериозно и постоянно нарушаване от страна на Турция за принципите на свобода, демокрация, спазване на човешките права и фундаменталните свободи и върховенството на закона, на които се основава съюзът". 
						За да продължи процесът на присъединяване, Турция ще трябва да поеме ангажимент за добри съседски отношения, да подкрепя усилията за постигане на цялостно решение на кипърския въпрос и да изпълни задълженията си по митническия съюз, се казва в документа. "Продължителни преходни мерки, дерогации, конкретни споразумения и постоянни предпазни клаузи също могат да бъдат обсъждани," се добавя в него. 
						Турция ще бъде единствената страна кандидатка, чиито присъединителни преговори са разделени на 35 глави, включително такива за външната политика, свободното движение на работници, безопасност на храните, образование и култура. Съюзът ще определи стандарти, които страната трябва да постигне за условното затваряне на всяка глава. 
						"Ние обръщаме по-малко внимание на думите и повече на делата," каза Рен.

Турският президент Гюл срещна израелския и палестинския лидер лице в лице 
					14/11/2007
					 
						АНКАРА, Турция -- Президентът Абдула Гюл успя да събере във вторник (13 ноември) за първи път заедно израелския и палестинския президент - Шимон Перес и Махмуд Абас. На срещата им в президентския дворец в Анкара тримата лидери подписаха споразумение за осъществяване на общ проект за построяването на две индустриални зони на Западния бряг. Тези зони ще имат за цел насърчаване на икономиката в палестинските територии и осигуряване на стабилност в Близкия изток. Палестинското самоуправление ще предостави земята, Турция ще осъществи проекта, а Израел ще гарантира неговата сигурност. 
						Абас похвали Турция за готовността й да посредничи в мирните усилия в Близкия изток, като същата оценка прозвуча и в безпрецедентната реч на Перес пред турския парламент. Това бе първият случай, в който израелски лидер говори в парламента на предимно мюсюлманска държава. (Милиет, Сабах, Заман, Хюриет, Радикал, Търкиш Дейли Нюз - 14/11/07; АП, Анадолска информационна агенция, Аарец, ЮПИ, Джерусалем Поуст - 13/11/07)

Дьо Марнак: "Върховенството на закона е приоритет в Косово"
					30/11/2010
					Шефът на ЮЛЕКС Гзавие Бу дьо Марнак каза, че мисията е "тук, за да ви помогне да си свършите работата, а не да я върши вместо вас".
					От Линда Карадаку за Southeast European Times от Прищина – 30/11/10
 
					 
						
Шефът на ЮЛЕКС Гзавие Бу дьо Марнак [ЮЛЕКС]
						Френският генерал Гзавие Бу дьо Марнак, известен с широките си познания за региона, пое поста на ръководител на ЮЛЕКС през октомври. Експертният му опит бе тестван в многобройни предизвикателства, включително знакови дела, заведени от съдебния отдел на мисията. 
						
						SETimes: С какви основни проблеми, предизвикателства и нерешени въпроси се сблъсква ЮЛЕКС в Косово? 
						
						Гзавие Бу дьо Марнак: Моите три основни приоритета за ЮЛЕКС са Северно Косово, борбата срещу организираната престъпност и корупцията и прилагането на частта от мандата, наречена Наставничество, Мониторинг, Консултиране (НМК). Всички те са едновременно проблеми, предизвикателства и нерешени въпроси. 
						 Първо, Северно Косово е специфично място с особени предизвикателства, по-специално липса на върховенство на закона. Хората, които живеят там, имат както право, така и желание за достъп до истинска правна система. 
						Моето намерение е да нормализирам ситуацията на място чрез увеличаване на присъствието на мисията на ЮЛЕКС в Северно Косово. Хората ще бъдат насърчавани да живеят там и да бъдат нормална част от ежедневието на гражданите на север. 
						Освен това прокурорите от ЮЛЕКС разследват редица сериозни случаи там. 
						 Целта е да се подобри законността за всички. Това включва също пълното функциониране на Окръжния съд в Митровица. Съдиите и прокурорите от ЮЛЕКС вършат своя дял от работата: откакто съдът бе отново открит през декември 2008 г., съдиите са постановили 24 решения по най-неотложните дела. 
						Понастоящем има седем съдии и четирима прокурори от ЮЛЕКС, които работят в съда, и всеки, който живее в района, трябва да знае, че престъпните деяния ще бъдат надлежно разследвани и адекватно отсъдени от този екип, дори и местните съдии и прокурори да не са се завърнали още. 
						Второ, ако Косово иска да напредне по пътя на европейската интеграция, правоналагащите институции трябва да поведат борбата срещу организираната престъпност и корупцията. Макар че тези явления може и да не са по-разпространени тук отколкото в други части на региона, липсата на институционален капацитет и усещането, че липсва твърд ангажимент за борба с тези явления, създават негативна представа за Косово. Страните, членки на ЕС, наблюдават внимателно капацитета на Косово да се справя успешно с престъпните групи и да предотвратява развиването на трансгранични и гранични мрежи за незаконна дейност, причиняваща вреди на страните в цяла Европа. 
						 Знам, че най-неотложният проблем за косоварите е безработицата. Но корупцията и организираната престъпност са сериозна пречка за икономическия растеж, включително за откриването на работни места. С тях трябва да се борим и заради негативното им социално влияние. 
						Трето, по отношение на мандата на НМК, както НМК, така и местната собственост съставляват основните принципи на Мисията. Нашата дейност по НМК помага да се установят организационните слабости в полицията, съдебната власт и митниците, както и начините за преодоляването им. НМК следователно е средство, чрез което правоналагащите институции ще бъдат трансформирани и съответно ще тласнат Косово напред. 
						За съжаление непрекъснатото съсредоточаване на медиите върху нашите ограничени изпълнителни функции изкривява общественото разбиране за мандата на ЮЛЕКС: а именно, ние сме тук, за да ви помогнем да си свършите работата, а не да я вършим вместо вас. 
						
						SETimes: Какво е мнението ви за коментарите в ЕС, че организираната престъпност в Косово има картбланш? Пред какви проблеми е изправено Косово в борбата срещу организираната престъпност? 
						
						Дьо Марнак
						: Не вярвам, че организираната престъпност застрашава Косово повече отколкото региона или другите части на Европа. Но в Косово липсват необходимите институции и законовата рамка за противопоставяне на това явление. Само чрез подпомагане на Косово в изграждането на тези институционални капацитети, което ние правим чрез НМК, може да се осъществи напредък в противопоставянето на това явление. 
						
						SETimes: Прокурорите от ЮЛЕКС са образували няколко важни, знакови дела в борбата срещу корупцията. На какъв етап са разследванията и кога могат да се очакват резултати? 
						
						Дьо Марнак: Разследванията, ръководени от прокурори на ЮЛЕКС отделно или съвместно с местни прокурори, продължават по редица дела, но аз не мога да ги коментирам. Съдебната власт трябва да работи самостоятелно, без намеса отвън. 
						Конкретният напредък ще стане факт, когато разследванията приключат своя ход, и това ще се случи. Трябва да се има предвид, че сложното разследване изисква време, период, който невинаги непременно съвпада с очакванията на обществото или медиите. Съдиите и прокурорите от ЮЛЕКС участват в процесите по приблизително 120 дела, по-голямата част от които са свързани със сериозни престъпления, включително корупция. 
						
						SETimes: Какво е сътрудничеството ви с косовските власти през този предизборен период? 
						
						Дьо Марнак
						: Продължаваме да работим с полицията, митниците и съдебните институции в Косово. Вярно е, че съществува известен политически вакуум в този междинен период между разпускането на парламента и оставката на правителството, от една страна, и изборите и сформирането на правителство, от друга. 
						Но нашата работа продължава безпрепятствено: водят се съдебни дела, произнасят се присъди, извършват се арести. ЮЛЕКС изпълнява също и основния си мандат за мониторинг, наставничество и консултиране на правоналагащите институции. 
						Основната роля на ЮЛЕКС ще бъде да провежда мониторинг, наставничество и консултиране на работата на Косовската полиция по време на изборите. 
						
						SETimes: Много от кандидатите в партийните листи всъщност се разследват. Смятате ли това за уместно? 
						
						Дьо Марнак: Мисля, че всички ние приемаме принципа, че всеки е невинен до доказване на противното. Политическите партии решават кого да излъчат като кандидат в партийните листи. Оттам нататък кой има право да бъде избиран, е въпрос, уреден от закона. 
						
						SETimes: Сръбските медии предадоха за евентуални дискусии, свързани с митниците по косовско-сръбската граница. Вие ще бъдете ли част от този диалог? 
						
						Дьо Марнак: ЮЛЕКС е готова да подкрепи диалога по всякакъв възможен начин, особено по въпросите на върховенството на закона, както и с логистична подкрепа. Също така имаме готовност да допринесем за изпълнението на всякакви споразумения, които може да бъдат постигнати. Диалогът е част от политиката на ЕС, чиято цел е да насърчава сътрудничеството, постигането на напредък по пътя към Европа и подобряването на живота на хората.

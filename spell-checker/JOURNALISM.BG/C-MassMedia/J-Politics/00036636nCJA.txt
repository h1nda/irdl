Изборите в Косово поставят дилема пред Белград
					08/11/2010
					Ако правителството на Сърбия призове за бойкот, то рискува да получи критики от ЕС, а насърчаването на избирателната активност носи други рискове.
					От Игор Йованович за Southeast European Times от Белград – 08/11/10
 
					 
						
Сърбия ще заеме ясна позиция по въпроса за изборите в Косово, заяви министърът за Косово и Метохия Горан Богданович. [Ройтерс]
						До предсрочните избори в Косово остават по-малко от пет седмици, а сръбското правителство все още няма окончателно становище дали да призове косовските сърби да гласуват, или да бойкотират изборите. 
						Белград е изправен пред трудна задача. Ако призове косовските сърби да гласуват, рискува да бъде обвинен от националистическата опозиция, че индиректно признава независимостта на Косово. Ако настоява за бойкот, държавите, членки на ЕС, може да обвинят Белград, че не изпълнява поетия ангажимент да поддържа добросъседски отношения в региона. 
						Разделението както в Белград, така и сред косовските сърби, е дълбоко. 
						Сръбският министър за Косово и Метохия Горан Богданович заяви пред белградски медии, че правителството ще заеме ясна позиция по въпроса, тъй като той е от национален интерес. 
						„Никой не трябва да се съмнява – сръбското правителство своевременно ще реши и ще изпрати ясно послание към сърбите”, заяви Богданович. 
						Оливер Иванович, високопоставен служител в министерството, посочи, че въпросът е твърде важен, за да може да бъде решен от Белград през малкото останало време. 
						Сръбските партии са на различни становища по въпроса дали косовските сърби трябва да бъдат призовани да гласуват. 
						Някои членове на управляващата коалиция смятат, че Сърбия е длъжна да призове гражданите да гласуват, за да могат така да повлияят съществено върху своето положение и бъдещето на Косово. Те отхвърлят твърденията, че участието в изборите означава признаване на независимостта на Косово. 
						Демократическата партия на сръбския президент Борис Тадич не е изразила официална позиция. Високопоставен представител на партията, Драголюб Мичунович, обаче заяви, че сърбите не трябва да бойкотират изборите. 
						Десните опозиционни партии – Демократическата партия на Сърбия (ДПС) и Сръбската радикална партия – искат правителството да посъветва сърбите да се въздържат. ДПС настоява, че всякакво участие е равнозначно на признаване и че участието на сърбите ще бъде „само в техен ущърб”. 
						Подобни различия съществуват и сред самите косовски сърби. Представителката на сърбите от Централно Косово, Рада Трайкович, заяви, че Белград трябва да призове сърбите да гласуват, защото в противен случай ще получи критики от ЕС, че „дестабилизира Косово”. 
						 За разлика от нея сръбските организации в Северно Косово твърдят, че бойкотът е единственото решение. 
						Според Трайкович, независимо от решението на сръбското правителство, в централната и южната част на Косово може да се очаква голяма активност на сърбите, докато тези на север е вероятно да се въздържат. 
						Политическите анализатори в Белград са на различни позиции. 
						Душан Янич от Форума за етнически отношения каза за SETimes, че правителството трябва да призове сърбите да гласуват и може би вече е чакало прекалено дълго, за да може решението му да окаже въздействие. 
						„Ако правителството беше взело решение по-рано, можеше да амбицира сърбите да спечелят всички определени за тях места в косовския парламент. Сега е твърде късно за това. Те ще излязат с няколко листи, ще разделят гласовете и ще спечелят не повече от 12 от общо 22 места в парламента”, прогнозира Янич. 
						Ръководителят на проекта „Компромис за Косово” Александър Митич обаче вижда нещата в съвсем различна светлина. „Всички политически партии в Сърбия трябва да се обединят, като посъветват косовските сърби да бойкотират изборите”, каза той за SETimes. „Аз обаче съм скептично настроен по отношение на желанието на властите в Белград да призоват за бойкот, тъй като по време на преговорите по резолюцията на Общото събрание на ООН те показаха, че се интересуват много повече за становището на Брюксел отколкото от мнението на косовските сърби.” 
						Въпреки че тази идея изглежда се отхвърля от правителството, друг вариант е то да не заеме официална позиция и да остави хората сами да вземат решение. 
						Представителите на сръбската общност вече разполагат с най-малко десет гарантирани места в косовския парламент. Затова изборите няма да се отразят чувствително на положението на сръбската общност или на ежедневните предизвикателства, пред които са изправени сърбите. 
						„Може би за всички общности в Косово ще бъде от полза, ако проблемът остане възможно най-деполитизиран, по-специално с оглед на предстоящите преговори между Белград и Прищина”, каза за SETimes Иън Банкрофт, директор на „Трансконфликт”.

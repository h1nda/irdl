Очаква се Папуляс да спечели втори мандат като президент на Гърция
					02/02/2010
					Осемдесетгодишният Каролос Папуляс от ПАСОК вероятно ще спечели втори мандат.
					От Х. К. Цанис за Southeast European Times от Атина -- 02/02/10
 
					 
						
Гръцкият президент Каролос Папуляс. [AФП]
						Докато гръцкият парламент се готви за избора на президент на страната в сряда (3 февруари), за най-вероятно се приема, че 80-годишният социалист Каролос Папуляс ще получи втори петгодишен мандат. Той се кандидатира без опоненти. 
						Ако бъде избран, той ще поеме 7-ия президентски мандат от възстановяването на демокрацията през 1974 г. 
						Президентският пост в Гърция има главно представителни функции и въпреки това периодът, предшестващ насроченият президентски избор, обикновено поражда широки спекулации и политически маневри около перспективата за провеждане на предсрочни избори. Ако парламентът не успее да избере президент, той трябва да се саморазпусне. 
						Конституцията изисква кандидатът да събере подкрепата на 2/3 - или 200 гласа - в еднокамарния парламент, за да стане президент. Ако това мнозинство не бъде постигнато, се провежда втори тур, при който се изисква същият брой гласове. На третия и последен тур, пет дни по-късно, се изискват 180 гласа за избора на президент. 
						 Ако и той не успее, парламентът се разпуска и се провеждат предсрочни избори. Тогава новото народно събрание трябва да избере президент. 
						Преди да дойде отново на власт през октомври 2009 г., социалистическата партия ПАСОК обеща да предизвика предсрочни избори в началото на 2010 г., като отхвърли всеки потенциален кандидат, дори и Папуляс. 
						По онова време консервативната партия "Нова демокрация" (НД) имаше минимално мнозинство в парламента и недостатъчно гласове да избере нов президент. 
						Новият мандат на ПАСОК в съчетание със слабото представяне на НД на октомврийските избори плюс кризата с дефицита, обхванала Гърция, осуетиха предсрочните избори. 
						"За нас е радост и чест да се явим днес пред вас с предложение, което е чест на всички ни, за избирането ви за президент," каза премиерът Георгиос Папандреу пред Папуляс миналата седмица по време на посещение на учтивост. 
						В петък лидерът на основната опозиционна партия и председател на НД Антонис Самарас обяви подкрепата на своята партия за Папуляс, който на 80-годишна възраст изглежда здрав и енергичен. 
						Очаква се той да бъде подкрепен от 160-те депутати на ПАСОК заедно с 91 депутати на НД и 15 от дясноцентристката Народен православен сбор. 
						Двадесет и един депутати от твърдолинейната Комунистическа партия и от Радикалната лява коалиция се очаква да гласуват "въздържал се". 
						Папуляс бе външен министър в няколко поредни правителства на ПАСОК и е запомнен най-вече с нормализирането на отношенията между Гърция и Албания към края на 80-те години на миналия век. През 1995 г. управляващата партия договори също и "временното споразумение" между Атина и Скопие.

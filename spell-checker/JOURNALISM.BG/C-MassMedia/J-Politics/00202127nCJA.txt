Билт иска паралелни преговори за Северно Косово
					07/12/2011
					Предложението на най-висшия дипломат на Швеция да раздели на две части преговорите за Северно Косово предизвикват смесени оценки. 
					От Линда Карадаку за Southeast European Times от Прищина -- 07/12/11
 
					 
						
Шведският външен министър заяви, че Косово "днес е по-разделено от всякога". [Ройтерс]
						Шведският външен министър Карл Билт изпрати в края на миналия месец писмо до европейския комисар по външната политика Катрин Аштън и европейския комисар по разширяването Щефан Фюле с предложение преговорите за Северно Косово да се разделят. 
						Целта на паралелните преговори би била да се помогне още повече на сръбската общност в Косово. Това щяло да стане чрез разделяне на сегашните преговори на диалог Косово-Сърбия и на структуриран диалог между ЕС и Косово. 
						Анна Шарлота Йохансон, пресаташе на Билт, заяви за SETimes, че неговият кабинет ням да коментира въпросното писмо. 
						"Мога да потвърдя, че получихме писмото", каза за SETimes Мая Кочиянчич, говорителка на Аштън. "Това е въведение в дебата, който ще проведем тази и следващата седмица, където ще участват всички страни членки." 
						"Искам също да изясня, че имаме текущ диалог между Белград и Прищина, който се ползва с подкрепата на международната общност", заяви Кочиянчич. "[Европейската] комисия изказа ясна препоръка, че Косово трябва да формулира цялостен дневен ред за Севера." 
						Кочиянчич каза, че въпросите по отношение на съдържанието на писмото трябва да бъдат задавани на Билт. 
						На 28 ноември бе съобщено, че Билт е изпратил писмото до европейските институции след посещението си в етнически разделения град Митровица, описан от него като "повече изпълнен с напрежение и по-разделен днес от когато и да било". 
						"Докато трябва да сме твърди в отхвърлянето на всяко намерение за разделяне, трябва освен това да сме достатъчно реалисти да признаем, че няма да има лесно решение за преодоляването на съществуващото разделение, което в момента става по-силно и по-враждебно с всеки изминал ден", е написал в писмото Билт според EUobserver. 
						"Пътят напред е в по-нататъшен диалог за Севера между Прищина и Белград и аз смятам, че е настъпило времето да излезем извън тесните рамки на строго техническите проблеми", се казва още в писмото на Билт. 
						Премиерът на Косово Хашим Тачи заяви, че идеята на Билт е "абсолютно неприемлива за Косово и е неприложима". 
						"Косово води диалог за политическия си статут с международната общност във Виена вече три години. Независимостта на Косово беше обявена в близко сътрудничество с Европейския съюз и САЩ. Сега Косово е обединено и укрепва като държава", заяви Тачи за косовските медии. 
						Той каза още, че Швеция е участвала в преговорите за политическия статут и е признала Косово за независима и суверенна държава. Той изрази готовността си да разговаря с косовските сърби на север, но отхвърли възможността да говори с началниците на паралелните структури там. 
						В Белград заместник министър-председателят на Сърбия Божидар Джелич заяви пред новинарската агенция "Танюг", че предложението на Билт да се разделят преговорите за Северно Косово е "стъпка в правилната посока". 
						Той описа предложението като един от елементите, които сръбският президент Борис Тадич представи през септември пред Общото събрание на ООН, съобщи от Брюксел белградската новинарска агенция B92. 
						Анализаторите в Косово и Сърбия обаче са на различни мнения относно политическия диалог за Северно Косово. Драган Попович, директор на белградския Център за политика, каза, че "политическият диалог за Севера трябва да бъде разглеждан в по-широк контекст като диалог за децентрализацията на Косово и положението на малцинствата там." 
						"Някои анализатори наричат това план "Ахтисаари плюс". Този диалог трябва най-после да осигури нормално съжителство между две държави без пречки за Косово от страна на Белград, а освен това вероятно и без официалното признаване на независимостта на Косово от Сърбия. ЕС трябва да има водеща роля в този диалог", каза Попович за SETimes. 
						Ментор Врайоли обаче, старши изследовател в Косовския център за изследвания на сигурността (КЦИС), каза за SETimes, че "и за Косово, и за международната общност започването на преговори по политически въпроси няма да е полезно изобщо и ще бъде дестабилизиращо." 
						"[Преговорите] ще доведат до разочарование и до много по-големи бунтове, отколкото тези на север", каза Врайоли. Той смята, че такива преговори ще доведат до пресъздаване на модела на Босна и Херцеговина в Косово и вероятно дори до нещо по-лошо, което създава риск от ефекта на доминото и "съживяване на идеята за създаване на хомогенни държави".

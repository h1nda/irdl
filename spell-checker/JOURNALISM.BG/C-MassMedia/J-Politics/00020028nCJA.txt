Македонското правителство одобри ключов закон за реформа в полицията
					22/09/2006
					Новата управляваща коалиция на ВМРО-ДПМНЕ и Демократическата партия на албанците (ДПА) постигна споразумение за закон за реформа в полицията, наложен от Охридското споразумение. ЕС го смята като предусловие за преговори по присъединяване.
					От Марина Стояновска за Southeast European Times в Скопие – 22/09/06
 
					 
						
Министър-председателят Никола Груевски (вдясно) се надява да спечели широка парламентарна подкрепа за закона за реформата. [Гети Имиджис]
						Новата управляваща коалиция на ВМРО-ДПМНЕ и Демократическата партия на албанците (ДПА) постигна споразумение за закон за реформа в полицията и законопроектът вече е внесен в парламента. Приемането на закона се налага от Охридското споразумение, което сложи край на междуетническия конфликт през 2001 г. в Македония. Сега Брюксел даде ясно да се разбере, че няма да определи дата за началото на преговорите за членство в ЕС, докато не бъде извършена реформата. 
						 "Законът, одобрен от правителството всъщност е вариант на предложения от професионален екип, сформиран от предишното правителство", заяви министърът на вътрешните работи Гордана Янкуловска. "Това е добър юридически текст, който предлага нова организация на полицията в съответствие с принципите на децентрализацията." 
						Една от най-важните промени, които въвежда законът, засяга назначаването на началници на полицията, заяви министърът. Съветите за местно самоуправление сега ще назначават началниците на 38-те полицейски управления в страната, чията главна задача ще бъде безопасността на движението. 
						Началниците на осем сектора за вътрешни работи също ще бъдат назначавани по нов начин - от министъра на вътрешните работи с помощта на съответните общини. Всеки общински съвет ще предлага списък с трима кандидати на министъра, като един от тях ще бъде от най-голямата етническа общност в общината. След това от списъка ще бъде избран началникът. 
						Законът бе предмет на дебати между партньорите от бившата управляваща коалиция СДСМ и Демократическия съюз за интеграция (ДУИ) в продължение на почти цяла година, най-вече за броя на секторите за вътрешни работи. ДУИ настояваше техният брой да се увеличи, като се създадат нови сектори в Кичево и Струга. 
						Друга спорна област е трудовият стаж на кандидатите за шефове на полицията. СДСМ предложи критерият да бъде 12-годишен стаж, плюс 4 години управленски опит. ДУИ поиска намаляване на тази цифра. 
						Премиерът Никола Груевски сега търси широка парламентарна подкрепа за новия закон. 
						Представителят на ЕС в Македония Ерван Фуер похвали приемането на законопроекта от парламента. След среща с Янкуловска, той потвърди, че е получил копие от закона и ще го проучи, за да се убеди, че отговаря на европейските стандарти.

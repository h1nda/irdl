Ахтисаари: "Политическата ситуация в Косово няма да повлияе на преговорите за статута"
					02/03/2006
					Оставката на косовския премиер Байрам Косуми не трябва да повлияе негативно на преговорите за окончателния статут на провинцията, каза специалният пратеник на ООН Марти Ахтисаари в Прищина в сряда.
					От Блерта Фоничи от Прищина и Игор Йованович от Белград за Southeast European Times -- 02/03/06
 
					 
						
Специалният пратеник на ООН на преговорите за статута на Косово Марти Ахтисаари (вляво) се срещна с президента на Косово Фатмир Сейдиу в сряда (1 март). [AФП]
						Специалният пратеник на ООН на преговорите за статута на Косово Марти Ахтисаари заяви, че не очаква настоящите политически рокади в Прищина да повлияят на преговорите. 
						"Очаквам да продължим с процеса и не мисля, че това ще има някакъв отрицателен ефект върху нашия процес," каза Ахтисаари в Прищина в сряда, часове след новината за оставката на косовския премиер Байрам Косуми и отстраняването на председателя на парламента Неджат Дачи. 
						Ахтисаари, който е на тридневно посещение в провинцията, отказа да коментира тези събития. "Работа на правителството и политическото ръководство е да решат как да се организират. Това не е сред моите задължения," каза той. 
						Той пристигна в Прищина, след като посети Белград, където проведе разговори със сръбския президент Борис Тадич, с премиера Воислав Кощуница и с други официални лица. 
						"Настоях пред [сръбските] лидери да насърчат косовските сърби да вземат активно участие в преговорите и в косовските институции. Казах им, че преговорите във Виена са били добро начало, и ги приканих да останат постоянно анагажирани," каза Ахтисаари. Той потвърди, че преките преговори ще бъдат подновени във Виена на 17 март, и каза, че в центъра на дискусиите ще бъде местното финансиране, сътрудничеството и отношенията между общините, както и бъдещата организация на преговорите за статута. 
						Културното и религиозно наследство, правата на малцинствата и икономиката ще бъдат следващите основни теми в дневния ред след децентрализацията, посочи Ахтисаари. Той каза още, че следващата седмица ще изпрати технически екипи в Белград и Прищина, които да подготвят почвата за продължаване на преговорите по практически въпроси. 
						Нужен е по-голям напредък в изпълнението на стандартите на ООН в някои области, преди да можем да се заемем с въпроса за статута, докато в други области са необходими механизми за решаване на проблеми, каза Ахтисаари. Той добави, че намирането на решения на проблемите в Косово ще отнеме много по-дълго време от самите преговори. 
						В петък Ахтисаари ще отпътува за Ню Йорк, за да докладва в ООН за обстановката в момента. След това той ще се завърне във Виена. 
						След пристигането си в Прищина в сряда Ахтисаари получи отговорите на косовското ръководство на въпросник, изпратен от него на 10 февруари. Документът засяга редица въпроси, в т. ч. правата на малцинствата. 
						Той проведе в сряда срещи с косовския президент Фатмир Сейдиу и с ръководителя на ЮНМИК Сьорен Йесен-Петерсен. В четвъртък се очакваше той да се срещне с косовското сръбско ръководство, както и с представители на други общности. На дневен ред е още среща с представители на Асоциацията на косовските общини за обсъждане на темата за децентрализацията.

Румъния се заплете в нов политически скандал 
					10/02/2009
					Обвинения на бивш съветник на президента разпалиха нови подозрения за намеса на румънските тайни служби във вътрешната политика.
					От Паул Чокою за Southeast European Times от Букурещ -- 10/02/09
 
					 
						
Законите забраняват на СВР да подслушва телефонни обаждания в Румъния. [Архив]
						Телефонно обаждане миналия месец на бившия шеф на румънската Служба за външно разузнаване (СВР) Клаудиу Сафтою до телевизионно токшоу възобнови текущия дебат за намесата на румънските тайни служби в политиката. Сафтою каза, че по време на мандата му като президентски съветник президентът Траян Бъсеску е разкрил, че е запознат със съдържанието на телефонни разговори между лидера на опозиционната Социалдемократическа партия (СДП) Мирча Джоана и бившия държавен глава Йон Илиеску.
						 "Научих за политически намеси от незаконни подслушвания преди година-две от президента на Румъния, който каза, че знае за какво си говорят Илиеску и Джоана,” каза бившият ръководител на СВР. 
						След вдигналия се шум Сафтою се опита да промени изявленията си и каза, че президентът не е разкрил информацията пряко на него, а че той е стигнал до извода чрез изявленията на Бъсеску в медиите. 
						Канцеларията на президента реагира бързо. Говорителят на Бъсеску Валериу Туркан отрече твърденията и заяви, че Бъсеску ще съди Сафтою за тези „неверни и безотговорни изявления”. 
						"Ако има лица, които твърдят, че са получили информация относно политическия или личния живот на румънски граждани, позицията на президента е следната: тези лица са виновни в [укриване на извършването на престъпление]," каза говорителят, подчертавайки, че Бъсеску е първият президент, номинирал опозиционни лидери да оглавят както СВР, така и Румънската разузнавателна служба за (РРС). Двете агенции също отрекоха да са подслушвали подобни обаждания.
						 "Не ги е срам,” коментира Илиеску. „Надявам се г-н Сафтою да греши”, каза Джоана. 
						Това не е първото изявление на Сафтою, че разузнавателните агенции нарушават неприкосновеността на личния живот на гражданите. Преди година, като началник на СВР, той свидетелства пред парламентарна комисия, че неговата агенция е подслушвала телефонни обаждания въз основа на заповед, издадена от прокуратурата. 
						Законите забраняват на СВР да подслушва телефонни разговори в Румъния, освен чрез еквивалента й на национално ниво РРС, и то само със съдебна, а не с прокурорска заповед. Макар че Сафтою оттегли твърдението си, последвалият скандал сложи край на близките му отношения с Бъсеску и го принуди да подаде оставка. 
						Неотдавнашният скандал се разрази на фона на обществения дебат по Закон 298/2008 относно телефонните разговори, текстовите съобщения и електронната поща. Съгласно закона след 20 януари всички телефонни компании трябва да съхраняват следните данни в продължение на шест месеца: самоличност на обаждащия се и на приемащия обаждането, тяхното местоположение, часът на телефонното обаждане и неговата продължителност.
						След 15 март доставчиците на интернет услуги ще трябва да съхраняват аналогични данни относно електронните писма. 
						Държавните агенции могат да получават достъп до статистиката при разследване на престъпления. Критиците на закона се опасяват, че той ще нарушава гражданските свободи.

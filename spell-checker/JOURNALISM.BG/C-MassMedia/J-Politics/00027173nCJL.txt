В Белград започнаха преговори за преразглеждане на статута на ЮНМИК в Косово
					24/07/2008
					 
						БЕЛГРАД, Сърбия -- Ръководителят на ЮНМИК Ламберто Заниер и представители на сръбското правителство се споразумяха в сряда (23 юли) да започнат преговори за реорганизация на ЮНМИК. На среща със сръбския външен министър Вук Йеремич и министъра за Косово Горан Богданович Заниер потвърди, че ЮНМИК ще продължи да работи неутрално и в пълно съответствие с Резолюция 1244 на Съвета за сигурност на ООН. Той посочи също така, че най-важната цел е да се поддържа мирът и стабилността в региона. 
						Йеремич и Богданович отново повториха позицията на Сърбия, че всяка реорганизация би изисквала одобрение от Съвета за сигурност на ООН, което да изисква спазване на правата на сръбското малцинство в Косово и запазване на териториалната цялост и суверенитета на Сърбия. Генералният секретар на ООН Бан Ки Мун се стреми да прехвърли повечето от правомощията на ЮНМИК на ЮЛЕКС, новата оглавявана от ЕС мисия в Косово. Като част от тези усилия ЮНМИК обяви в сряда, че ще спре издаването на документи за пътувания на косовските граждани, след като правителството обяви плановете си да започне издаването на паспорти следващия месец. (Коха Диторе, Зери, Лайм, РТС, BalkanWeb, РИА Новости, Блиц - 24/07/08; РТК, Кохавижън, Телеграфи - 23/07/08)

Балканските народи са загрижени от отхвърлянето на конституцията на ЕС
					07/06/2005
					Френското и холандското "не" на конституцията на ЕС породи сред мнозина на Балканите опасения, че перспективите на страните им да се присъединят към 25-членния клуб в обозримо бъдеще вече не изглеждат така реални.
					(РСЕ/РС, Файненшъл таймс, Транзишънс онлайн, Агенция София нюз, Ромпрес, БTA, Euro-reporters.com, Reporter.gr - 06/06/05; Файненшъл таймс, БTA, AФП - 05/06/05)
 
					 
						
"Ще ни разглеждат под микроскоп," каза българският външен министър Соломон Паси. Страната му, която трябва да се присъедини към ЕС през 2007 г., е длъжна да изпълни още редица изисквания преди присъединяването. ["Гети имиджис"]
						Фактът, че неотдавна конституцията на ЕС бе отхвърлена от мнозинството гласоподаватели във Франция и Холандия попари оптимизма на много хора на Балканите по отношение на шансовете на страните им да се присъединят към 25-членния клуб в очакваните срокове. "Умората от разширяването" бе посочена като една от причините за отрицателния вот на референдумите в двете страни. 
						"Рязкото влошаване на европейския климат през последните няколко седмици -- референдумите във Франция и Холандия и тенденциите в Германия -- не способства за по-нататъшното развитие на европейската идея в момента," каза в неделя (5 юни) българският външен министър Соломон Паси. 
						След голямото разширяване на съюза миналата година, в което бяха приети десет нови страни членки, България и Румъния са следващите, които по план трябва да се присъединят към ЕС. Макар че присъединяването е планирано за 1 януари 2007 г., техните присъединителни договори включват "предпазни клаузи", които могат да доведат до забавяне на процеса, ако Брюксел реши, че страните не са постигнали достатъчен напредък в изпълнението на ангажиментите си. 
						"Ще ни разглеждат под микроскоп," каза Паси, чиято страна, както и Румъния, трябва да изпълни още редица изисквания. 
						Дори и да има възможност за забавяне на процеса, приемането на България и Румъния в ЕС се смята за сигурно. Същото обаче не може да се каже за други страни от региона. Хърватия е призната за официална кандидатка за ЕС, но присъединителните й преговори бяха отложени през март, защото страната не екстрадира укриващия се обвиняем във военни престъпления Анте Готовина. Македония още не е получила одобрение. Преговорите на Албания по Споразумение за стабилизация и асоцииране (ССА) с Брюксел започнаха преди повече от година, но напредъкът е бавен. Сърбия и Черна гора съвсем наскоро получи зелена светлина за започване на преговори по ССА. Босна и Херцеговина, която няма никакво официално правно споразумение с ЕС, е възпрепятствана от вътрешни несъгласия по отношение на реформата в полицията -- основно предварително условие. 
						"Трябва да отговорим на стандартите и да изпълним предварителните условия, които очакват нашето внимание, и аз се надявам, че ще успеем в това," каза хърватският президент Стипе Месич по време на посещението в Загреб на неговия македонски колега Бранко Цървенковски на 1 юни, два дни след отрицателния вот във Франция. От своя страна Цървенковски каза: "Не е в наш интерес страните от региона да забавят или да спрат процеса си на [европейска] интеграция." 
						Междувременно сръбският президент Борис Тадич каза, че очаква интеграционният процес да се забави, но не и да спре. 
						"Европа няма да е цяла без Балканите," каза Тадич, като добави: "Френският референдум ... не означава край на интеграцията, а евентуална промяна в темповете." Ако бъдат отхвърлени перспективите на балканските страни за членство в ЕС, "ще стане много по-трудно да се решат всички съществуващи проблеми в нашия регион," предупреди той.

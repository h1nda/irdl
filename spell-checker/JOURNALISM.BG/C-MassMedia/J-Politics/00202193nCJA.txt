Политическата и икономическа криза засяга всички в БиХ
					23/12/2011
					Икономическата обстановка в БиХ в момента е най-лоша от десетилетия насам, но президентът на РС Милорад Додик, като че ли не си търси нова работа.
					от Бедрана Калетович за Southeast European Times от Сараево -- 23/12/11
 
					 
						
Безработицата принуждава хора от всички възрасти да прибегнат към просия. [Бедрана Калетович/SETimes]
						Босна и Херцеговина (БиХ) приключи годината с оценка "Б" - задоволителен резултат за ученически бележник, но не и в света на кредитните рейтинги. Наред с Камбоджа, Гана и Хондурас, рейтинговите агенции "Мудис Инвестърс Сървис" и "Стандард енд Пуърс" присъдиха на БиХ оценка, която е с пет точки под инвестиционния клас. 
						Причината е неуспехът да се състави централно правителство почти 15 месеца след изборите. Сегашният икономически пейзаж е далечен отзвук на онова, което кандидатите обещаваха в програмите си преди вота през октомври 2010 година.
						Статистиката за безработицата е шокираща. "Близо 690 000 работещи на практика издържат 530 000 безработни и 550 000 пенсионери", каза за SETimes икономистът Предраг Симич, като предупреди, че през 2012 г. ситуацията може да се влоши още повече.
						Ифета Байрич е типичен пример за работещите бедняци в БиХ. Тя не получава редовно заплатата си, възлизаща на по-малко от 300 евро, и не може да покрие дори и най-належащите нужди на тричленното си семейство. 
						"Имаше времена, когато лукс означаваше скъпи дрехи, но сега все повече неща станаха лукс за нашето семейство", сподели Байрич пред SETimes. 
						Според Световната Банка Байрич и хората като нея представляват почти 50% от населението, което в момента живее под границата на бедността. Броят на безработните расте паралелно с опашките пред обществените кухни, предлагащи едно топло ястие на ден. Мнозина започват да просят и да ровят за храна по кофите. 
						Въпреки че в по-голямата съставна единица на страната, Федерацията Босна и Херцеговина (ФБиХ), и в Бръчко миналата година беше приета социална стратегия за борба с бедността, правителството на Република Сръбска (РС) не ги последва. Това не стори и министерският съвет на БиХ. 
						Междувременно медиите в РС разпространяват идеята, че хората в съставната единица живеят при много по-добри условия от тези във ФБиХ. "Това не бива да ни учудва", твърди експертът по комуникации Мирза Мехмедович, "тъй като тази картина е създадена от водещата политическа структура в РС и се използва, за да се засили сегашната й политическа позиция". 
						"Изкривените представи за по-малката съставна единица в БиХ... произхождат основно от икономическата зависимост на медиите от политическите центрове. Това без съмнение се демонстрира от сегашното правителство на РС, под лидерството на Милорад Додик, който взема решения за разпределението на бюджета в зависимост от послушанието на медиите. Тъй като политическата върхушка в РС контролира всички икономически дейности, ясно е, че те контролират и всички пари, които влизат в медиите", обясни Мехмедович пред SETimes. 
						Критиците твърдят, че РС е успяла да имитира благополучие чрез разпродажба на държавна собственост или натрупване на все по-големи дългове. Но заблудата за хората приключи в момента, в който започнаха сериозните съкращения.
						"РС буквално е изправена пред банкрут: няма повече държавна собственост за продаване, бюджетът е празен. Повечето общини са неплатежоспособни. Заплатите и пенсиите са по-ниски, отколкото във ФБиХ. Синдикатите все по-често надигат глас, а един гладен работник не иска да слуша истории за рецесия и създаването на някаква нова държава, докато у дома го чака гладно семейство", сподели със SETimes политикът от ФБиХ Недим Берберович. 
						В мониторингов доклад на Европейския съвет се посочва, че кризата в БиХ е най-лошата от 1995 г. насам, както и че РС и Додик са основните виновници за тази ситуация. Въпреки че обществената подкрепа за Додик намалява, трудно е да се предположи, че той ще напусне политиката по собствена воля.
						"Политиката на Додик не се различава от тази на предишните политически структури, които ръководеха РС. Додик е символ на продължаващата националистическа политика, която е просмукала обществения живот в РС, и [дори и] той да бъде свален от власт... нещата едва ли ще се променят особено", твърди Мехмедович.
						"Независимо дали този политик се нарича Додик или пък носи някакво друго име, важна е реториката на съвместно съществуване и сътрудничество, и именно това все още липсва в Баня Лука", допълва той.

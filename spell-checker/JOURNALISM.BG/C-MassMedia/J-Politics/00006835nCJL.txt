Очаква се победа на управляващата коалиция на изборите
06/05/2003
След като основните черногорски опозиционни партии не се обединиха около общ кандидат, почти сигурно е, че кандидатът на управляващата коалиция Филип Вуянович ще спечели президентските избори в неделя.
Анализ на Игор Йованович за Southeast European Times в Белград - 06/05/03
 
 
Черна Гора определено ще има нов президент след изборите на 11 май. Фаворитът е кандидатът на управляващия блок Филип Вуянович, който е понастоящем председател на парламента.
Сред другите кандидати са Миодраг Живкович, представител на Либералния Алианс за Черна Гора, опозиционна партия, която е отстоява позицията за независимост на страната, както и независимият кандидат Драган Хаджукович, който изповядва концепцията за превръщане на Черна Гора в "екологична държава".
Предишните два изборни тура в Черна Гора се провалиха поради това, че в изборите участваха под 50% от избирателите. Тези резултати се получиха поради решението на най-големия опозиционен блок, Коалицията за промяна, да бойкотира изборите. Оттогава насам обаче избирателните закони бяха променени и по тази причина бойкотът на опозицията днес би бил безсмислен.
Този път трите водещи опозиционни партии, които съставляват Коалицията за промяна, не можаха да се споразумеят за издигане на общ кандидат и коалицията се разпадна. Посланикът на Сърбия-Черна Гора в Италия Миодраг Лекич и бившият черногорски вътрешен министър Андрия Йовичевич бяха споменавани сред възможните кандидати на опозицията. Двамата биха поставили под въпрос избирането на Вуянович, но техните кандидатури отпаднаха поради разногласия с лидерите на опозицията.
Според последните проучвания на общественото мнение 35.8% от избирателите вероятно ще гласуват за Вуянович, 8.9 % за Живкович и 3% за независимия кандидат Хаджукович. Около 33% от избирателите няма да гласуват.
Въпреки че победата на управляващата коалиция е почти сигурна, проучванията показват, че тя е изправена пред друга заплаха: общественото недоверие. Изследванията сочат, че 45.6% от гражданите не вярват, че правителството на премиера Мило Джуканович ще доведе докрай обещаните реформи, а 47.1% са недоволни от досегашните резултати.

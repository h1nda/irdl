Контактната група призова сърбите и косовските албанци да бъдат конструктивни в преговорите
					28/09/2007
					Сръбските и косовките албански лидери трябва да демонстрират конструктивен дух в преките преговори помежду си в петък в Ню Йорк, посочи Контактната група в навечерието на преговорите. 
					(AФП, ДПА, Би Би Си, ФТ, Скотсмън, Блиц - 28/09/07; AП, Ройтерс, ДПА, Би Би Си, Гласът на Америка, Интърнешънъл Хералд Трибюн, Бета, Б92, Информационен център на ООН - 27/09/07)
 
					 
						
Френският външен министър Бернар Кушнер (вляво) и американският държавен секретар Кондолиза Райс напускат заседанието на Контактната група за Косово в централата на ООН в Ню Йорк в четвъртък (27 септември). [Гети Имиджис]
						Шестте големи държави, водещи преговорите за бъдещия статут на Косово, призоваха представителите на Белград и Прищина преди историческата им среща в Ню Йорк в петък (28 септември) да бъдат конструктивни и да потърсят обща основа. 
						След едночасова дискусия при закрити врати в четвъртък външните министри на страните от Контактната група -- Великобритания, Франция, Германия, Италия, Русия и Съединените щати -- призоваха за бързо уреждане на въпроса с цел прекратяване на сегашното неустановено политическо положение. 
						"То има вредни последици за политическото, социалното и икономическото развитие на Косово и за укрепването на стабилността в региона," са посочили министрите в общо изявление, цитирано от АФП. "Следователно решение трябва да бъде намерено незабавно." 
						Трима дипломати -- Волфганг Ишингер от Германия, представляващ ЕС, Александър Боцан-Харченко от Русия и Франк Уизнър от Съедниените щати -- са натоварени със задачата от името на Контактната група. Те трябва да докладват на генералния секретар на ООН Бан Ки Мун за резултата от процеса на преговорите до 10 декември. 
						Представителите на Сърбия и косовските албанци "трябва да работят с тройката в конструктивен дух," каза пред репортери британският външен министър Дейвид Милибанд, който председателства срещата в четвъртък. 
						"Ройтерс" цитира също негово изказване, че планът за Косово, представен от бившия специален пратеник на ООН Марти Ахтисаари през март след 13 месеца безплодни преговори, остава основа за очакваното споразумение. 
						Предложението на бившият финландски президент за контролирана независимост бе прието от етническите албанци в провинцията, представляващи 90 % от населението. Сърбия обаче категорично го отхвърли и заяви, че може да предложи най-много широка автономия в рамките на своите граници. 
						След възобновяването на водените от "тройката" на Контактната група преговори през август представителите на Прищина повториха многократно своята позиция, че независимостта на Косово е свършен факт и не подлежи на преговори. Те заплашиха да декларират независимост едностранно след края на преговорите през декември. 
						 Въпросът за статута на Косово е начело в списъка на петте теми, които Белград иска да обсъди в петък, когато сръбските и косовските албански лидери ще се срещнат за първи път лице в лице от март насам. 
						Сръбската делегация ще бъде оглавявана от президента Борис Тадич и премиера Воислав Кощуница, а Косово ще бъде представлявано от президента Фатмир Сейдиу и премиера Агим Чеку. 
						В обръщение към Общото събрание на ООН във вторник Тадич отново подчерта позицията на Белград, че независимо Косово би било неприемливо. Той призова за компромисно решение. 
						"Призоваваме легитимните представители на косовските албанци да пристъпят към възобновените преговори, без да предрешават изхода от тях, така че да може да бъде постигнато компромисно решение, приемливо и за двете страни, решение, което би довело до дългосрочно помирение между сърби и албанци," каза сръбският президент, предупреждавайки Прищина да не предприема едностранни стъпки към независимост. 
						Западните страни оттеглиха проекторезолюция на Съвета за сигурност на ООН, изготвена въз основа на плана на Ахтисаари през юли, под заплахата от потенциално вето на Русия. Заставайки на страната на Сърбия, Москва настоя, че окончателният статут трябва да бъде приемлив както за Белград, така и за Прищина. 
						Съединените щати и няколко европейски страни сигнализираха за готовността си да признаят независимо Косово и без одобрението на Съвета за сигурност.

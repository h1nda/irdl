Албания и ЮНМИК подписват инвестиционно споразумение
20/02/2004
 
ТИРАНА, Албания -- Министърът на икономиката Анастас Ангели подписа в четвъртък (19 февруари) двустранно инвестиционно споразумение с ръководителя на ЮНМИК Хари Холкери. Споразумението предвижда взаимно насърчаване на инвестициите и равноправно отношение към вътрешните и външните инвестиции. Това е третото поред споразумение за сътрудничество между Косово и Албания, другите две се отнасяха до свободната търговия и премахването на двойното данъчно облагане. Ангели и Холкери заявиха, че подписването на това споразумение ще даде тласък на икономическото сътрудничество и развитието на Косово и Албания. Холкери добави, че насърчаването на чуждестранните инвестиции на Балканите е важно, тъй като те са мостовете за общуване между страните. (ATA, ХИНA - 19/02/04)

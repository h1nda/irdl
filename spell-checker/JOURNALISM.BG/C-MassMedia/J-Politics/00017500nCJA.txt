Дел Понте ще поиска преустановяване на преговорите по ССА, ако сътрудничеството на Белград с МНСБЮ не се подобри
					07/02/2006
					Главният прокурор на Трибунала на ООН за военни престъпления Карла дел Понте заяви, че ще поиска от ЕС спиране на преговорите по Споразумението за стабилизация и асоцииране със Сърбия и Черна гора, ако Белград не демонстрира по-добро сътрудничество, като предаде на съда оставащите на свобода обвиняеми и осигури достъп до важни документи.
					От Игор Йованович за Southeast European Times от Белград – 07/02/06
 
					 
						
Главният прокурор на ООН за военни престъпления Карла дел Понте (вляво) разговаря с главния прокурор на Сърбия за военни престъпления, Владимир Вукчевич (вдясно), по време на среща в Белград в понеделник (6 февруари). [AФП]
						По време на среща със сръбско-черногорски и сръбски официални лица в понеделник (6 февруари) в Белград главният прокурор на Хага за военни престъпления Карла дел Понте каза, че задържането на шестимата оставащи на свобода бегълци -- и особено на Ратко Младич -- е приоритет в сътрудничеството с Международния наказателен съд за бивша Югославия (МНСБЮ). 
						Дел Понте предупреди, че ще призове ЕС да преустанови преговорите със Сърбия и Черна гора, ако страната не предприеме действия за изпълнение на международните си задължения. Тя поиска да бъде даден достъп на следователите от Хага до държавния архив на Сърбия и Черна гора и най-вече до военни документи, засягащи Младич и други обвиняеми. 
						Разрешаването на достъпа до тези документи ще бъде знак за "ясния ангажимент на Сърбия и Черна гора към пълно сътрудничество с Трибунала в Хага", каза тя. 
						Според федералния министър по човешките права Расим Ляич, който е и председател на съвета на държавния съюз за сътрудничество с МНСБЮ, сръбското правителство ще одобри решението за предоставяне на достъп до архивите на хагските следователи тази седмица 
						Сръбският премиер Воислав Кощуница каза пред Дел Понте, че Сърбия е решена да сътрудничи напълно с международния съд. Вече има постигнат значителен напредък и работата трябва да бъде довършена, каза той. 
						След разговори с министъра на отбраната на Сърбия и Черна гора Зоран Станкович Дел Понте поиска от властите да представят "конкретни резултати" от сътрудничеството, заявявайки, че обещанията за осъществяването му не са достатъчни. Тя отбеляза, че след април 2005 г. нито един обвиняем не е бил изпратен в Хага. 
						Станкович изрази увереност, че има условия за продължаващо сътрудничество с МНСБЮ, и каза, че Дел Понте е получила достъп до подробности от военен доклад за сигурността относно бивши военни, които са помагали на Младич до 2002 г. 
						В отговор на въпроса защо имената на посочените в предоставения миналата седмица доклад лица не са били оповестени и защо те не са арестувани Станкович каза, че констатациите първо трябва да бъдат проучени, а след това арестите да се базират на събраната информация. 
						По време на среща със сръбския специален прокурор за военни престъпления Владимир Вукчевич Дел Понте даде висока оценка на работата на прокуратурата до момента и изрази подкрепа за бъдещата дейност на институцията. Според белградските медии има вероятност Вукчевич да бъде избран за ръководител на специален екип, сформиран за откриването на Младич.
						Дел Понте напусна Белград на път за Сараево, където ще се срещне с новия върховен представител на международната общност в Босна и Херцеговина, Кристиян Шварц-Шилинг.

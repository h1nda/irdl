Законът за висшето образоване в БиХ е "най-добрата възможна новина" за студентите
					02/08/2007
					Босна и Херцеговина (БиХ) най-после прие нов закон за висшето образование, който дава възможност дипломите, издавани в страната, да бъдат признавани по света.
					От Денис Джидич за Southeast European Times от Сараево -- 02/08/07
 
					 
						
Върховният представител в БиХ Мирослав Лайчак. [СВП]
						Парламентът на Босна и Херцеговина одобри в понеделник (30 юли) закон за висшето образование, премахвайки един основен източник за спорове с международната общност и разкривайки нови възможности за студентите. Приемането на закона означава, че дипломите от БиХ сега ще се признават в рамките на Европейската зона за висше образование и евентуално в цял свят. 
						"Това е най-добрата възможна новина за над 100 000 студенти и персонал на висшите учебни заведения в страната," каза върховният представител в БиХ Мирослав Лайчак след парламентарните избори. "Радвам се да видя чувството за отговорност, което показват политическите лидери и партии, приемайки мерки за бъдещето на всички граждани на тази страна." 
						До понеделник БиХ бе единствената от 40-те страни, участнички в Болонския процес, която не разполагаше със съвременен закон за висшето образование. Приемането на такъв закон бе изискване към страната по пътя й към присъединяване в ЕС. 
						Законът остава тема на разгорещен дебат, особено поради това, че ще остави финансирането на висшето образование в ръцете на автономните области - правителството на Република Сръбска и кантоните на Федерация БиХ - вместо в ръцете на държавата. Някои критици смятат, че това може да бъде изтълкувано като неравнопоставеност на висшето образование на територията на БиХ поради липсата на единно финансиране. 
						Съгласно закона Агенцията за образование ще започне подобрения в началните, основните и средните училища. Друга агенция, CIRCA, ще работи по признаването на дипломите. Всяка страна, подписала Болонското споразумение, има оперативна агенция, осигуряваща приемането и признаването на дипломите от тази страна в света. 
						Агенцията по качество на висшето образование ще установи уникални стандарти и критерии за акредитирането на висшето образование. Това е най-важната агенция, тъй като задачата й ще бъде да координира работата на всички висши учебни заведения в страната и да гарантира спазването на общите стандарти и критерии от всички тях. 
						"Този закон създава солидна правна основа за постоянни подобрения във висшето образование на БиХ," каза Лайчак. "Сега е важно прилагането на закона и то трябва да започне възможно най-скоро."

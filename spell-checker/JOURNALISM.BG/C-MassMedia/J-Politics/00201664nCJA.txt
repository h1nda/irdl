ОССЕ и ЕС призоваха да бъде сложен край на политическата криза в Албания
					21/07/2011
					Международните организации настояват страната да реформира избирателната си система.
					(Синхуа, Тренд, Албпрес - 20/07/11; EurActiv, Уебсайт на Европейската комисия - 19/07/11)
 
					 
						
Привърженици на албанската опозиционна Социалистическа партия скандират лозунги по време на антиправителствен протест в Тирана. [Ройтерс]
						В сряда (20 юли) ОССЕ се присъедини към ЕС в призива й към албанското правителство и опозицията да се завърнат на масата на диалога и да положат усилия за пристъпване към необходимите реформи. 
						Призива отправи от Вилнюс изпълняващият длъжността председател на ОССЕ и външен министър на Литва, Аудрониус Азубалис, два дни след срещата си с висши дипломати от Казахстан и Ирландия и с върховният представител на ЕС за външната политика Катрин Аштън в Брюксел, на която бе обсъдено сътрудничеството между организацията и ЕС. 
						"Нестихващият спор относно процеса на обжалване след местните избори на 8 май откроява необходимостта от по-нататъшни изборни реформи," каза Азубалис, призовавайки "правителството и опозиционните партии да преодолеят поляризацията и дълбокото недоверие и да сложат край на политическата криза." 
						Новият скандал в страната, заета с политически спорове от общите избори през юни 2009 г., настъпи след оспорваната надпревара между настоящия кмет на Тирана и лидер на основната опозиционна Социалистическа партия (СП) Еди Рама и кандидата на управляващата Демократическа партия, Лулзим Баша. 
						Първоначално изглеждаше, че Рама, който бе кмет в продължение на 11 години, е изкопчил победата в надпреварата с десет гласа повече. Резултатът обаче се промени, след като Централната избирателна комисия реши да преброи бюлетините, които избирателите бяха пуснали в погрешни урни. Когато бяха добавени и тези гласове, Баша поведе с 81 гласа. 
						Обратът предизвика нов парламентарен бойкот от опозицията. 
						Според експерти, за да се преодолее кризата в Албания, тя трябва най-напред да ремонтира изборното си законодателство. В изборния кодекс няма разпоредби какво да се прави в случаи на пуснати в неправилна урна бюлетини. Макар че на предишните избори тези гласове не бяха отчетени, този път те бяха взети предвид. 
						ЕС, който многократно отбелязва, че политическата безизходица пречи на стремежа на Албания да се присъедини към блока, също призова за реформи в избирателната система. 
						Във вторник Аштън и еврокомисарят по разширяването Щефан Фюле публикуваха общо изявление. 
						"На 20 юни Съветът на ЕС подчерта, че недостатъците в правната рамка и изборния процес ще трябва да бъдат отстранени напълно, ефикасно и с консенсус чрез всеобхватна изборна реформа, съответстваща на препоръките на ОССЕ/ОДИЧП." 
						"Изборите в Тирана не преминаха добре, тъй като демонстрираха извън всяко съмнение, че изборната рамка трябва да бъде реформирана," казаха те, призовавайки "политическите сили в Албания да преодолеят политическия застой и да се завърнат към равнище на политическия диалог, което би позволило доброто функциониране на основните демократични институции и най-вече на парламента." 
						Според Аштън и Фюле, "за да се постигне напредък по пътя на интеграция в ЕС, изборните и конституционните реформи, реформите на парламентарните правила и процедури, както и други ключови реформи са съществени и неотложни." Те заявиха готовността на ЕС да окаже помощ в този процес.

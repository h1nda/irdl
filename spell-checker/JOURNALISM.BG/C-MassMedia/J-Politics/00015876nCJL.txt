Великобритания призовава ЕС да започне присъединителни преговори с Турция
		09/09/2005
		 
			ЛОНДОН, Великобритания -- Настоящият председател на ЕС, Великобритания, призова Евросъюза да започне присъединителни преговори с Турция на 3 октомври, както първоначално бе планирано, въпреки отказа на Анкара да признае Кипър. "Приветствайки Турция, ние ще демонстрираме, че западните и ислямските култури могат да процъфтяват заедно като партньори в един модерен свят. Алтернативата е твърде ужасна, за да бъде обсъждана," заяви външният министър на Великобритания Джак Стро в изказване в четвъртък (8 септември). Той приветства "разностранните и смели" реформи на Анкара и заяви, че Турция е изпълнила всички необходими условия за започване на преговори. Стро допълни, че Анкара може реално да се присъедини към ЕС само след години на структурни реформи и стабилно икономическо развитие. Държавният департамент на САЩ се съгласи със Стро, заявявайки, че ще бъде в интерес на ЕС, Турция и САЩ преговорите по членството на Турция да започнат. 
			Междувременно Кипър заяви, че ще поиска спешна среща на външните министри на страните-членки на ЕС, за да обсъдят проблема. Кипърският външен министър Георгиус Якову потвърди в четвъртък, че нежеланието на Турция да отвори пристанищата си и летищата си за кипърски кораби и самолети нарушава митническото споразумение на ЕС. (Гардиън, Индипендънт, ЕСобзървър - 09/09/05; АФП, НТВ - 08/09/05)

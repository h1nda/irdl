Инцко се срещна с лидерите на политическите партии в БиХ
					17/07/2009
					 
						САРАЕВО, Босна и Херцеговина (БиХ) -- В четвъртък (16 юли) върховният представител Валентин Инцко се срещна с лидерите на основните политически партии и ги призова да решат всички оставащи въпроси, свързани с пътната карта за либерализиране на визовия режим. "Ако властите в БиХ се посветят на решаването на тези въпроси, БиХ ще може да настигне своите съседки до средата на следващата година", каза Инцко. Той имаше предвид неотдавнашното решение на Европейската комисия за изключване на БиХ от безвизовия режим, който ще важи за Сърбия, Македония и Черна гора. Той каза, че разговорите в четвъртък са били съсредоточени върху усилията за решаване на проблемите с организираната престъпност и корупцията, трудностите, свързани с издаването на биометрични паспорти, управлението на границите и миграцията, както и върху въпроси, свързани с държавната и военната собственост.
						Министър-председателят на Република Сръбска и лидер на сръбския Съюз на независимите социалдемократи Милорад Додик каза, че лидерите са се съгласили, че въпросите, свързани с либерализирането на визовите изисквания, трябва да бъдат решени колкото може по-скоро. Лидерът на бошнашката Партия на демократичното действие Сюлейман Тихич каза пред репортери, че така нареченият "процес от Пруд" е в криза и че остават големи различия между него и Додик. (Аваз, Фена, Онаса, РТРС, Танюг, СВП - 16/07/09)

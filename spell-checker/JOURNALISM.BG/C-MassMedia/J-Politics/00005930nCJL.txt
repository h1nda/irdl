И повторните президентски избори в Черна гора се провалиха
10/02/2003
Черна гора не можа да избере президент в неделя, втори неуспех за по-малко от два месеца. Проблемът - гласуваха твърде малко избиратели.
Игор Йованович за Southeast European Times от Белград - 10/02/03
 
 
Повторните президентски избори в Черна гора в неделя (9 февруари) претърпяха неуспех. Избирателната активност отново е била под изискваните по закон 50 процента, съобщиха източници от Центъра за контрол на изборите и Центъра за свободни избори и демокрация.
Според двете организации броят на гласувалите е съставлявал 47,1 процента от регистрираните около 457 000 избиратели. От 11-те кандидата безспорен победител е Филип Вуянович от управляващата коалиция на Демократическата партия на социалистите и Социалдемократическата партия. Той е получил 81,7 процента от гласовете.
Допускайки вероятността изборите отново да се провалят, Вуянович отказа да признае поражение преди да бъдат обявени официалните резултати. Според него все още има малък шанс за промяна в окончателните цифри, след провеждането на изборите в 80 избирателни секции в планинските райони, които не са били отворени заради лошото време.
Около1,5 процента от гласоподавателите на север не са успели да стигнат до секциите поради падналия сняг. Гласуването там ще се проведе след подобряване на условията, но според организациите, наблюдаващи изборите, това няма да е достатъчно за валидността на общите избори.
"Това ме задължава да участвам отново, ако партията предложи кандидатурата ми", заяви Вуянович, с оглед на големия брой гласове, които получи. Той ще запази позициите си на председател на парламента и действащ президент до провеждането на нови президентски избори.
Опозиционните партии, начело със Социалистическата народна партия (СНП), отново бойкотираха изборите. СНП се противопоставя на икономическата политика на управляващата коалиция, а някои други партии я обвиняват в предателство към плановете за независимост.
Според избирателния закон, след неуспеха на първите избори от 22 декември, повторните трябваше да бъдат проведени със същите кандидати. Избирателната активност тогава бе дори по-ниска - 45,9 процента.
Събитията от неделя оставят и двете части на новия съюз, основан на 4 февруари - Сърбия и Черна гора - без избрани президенти. Според аналитиците обаче това не би могло да създаде сериозни проблеми на съюза, чиито институции трябва да бъдат сформирани до месец, за да осигурят стабилността на правителствата на двете републики.
След неуспеха на изборите в Черна гора, целият процес трябва да бъде повторен отначало. Според конституцията, изборите се насрочват от председателя на парламента, но не е определен законов срок за това. Министър-председателят Мило Джуканович заяви по-рано, че законодателният орган скоро ще обсъди промени в избирателните закони с цел да бъде премахнато праговото изискване за участие на гласоподавателите. ОССЕ и местните неправителствени организации също подкрепят такава мярка.

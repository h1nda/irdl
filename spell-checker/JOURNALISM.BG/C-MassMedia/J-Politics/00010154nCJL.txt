Изследване дава оценка на политици и политически събития в Хърватия
15/03/2004
Проведено неотдавна проучване на общественото мнение дава предимство на Хърватската демократична общност пред другите политически партии. Сред политиците бившият премиер Ивица Рачан има най-нисък рейтинг.
От Миранда Новак за Southeast European Times в Загреб - 15/03/04
 
 
Според проучвания бившият хърватски премиер Ивица Рачан има най-ниския рейтинг сред политиците в страната. [АФП]
Най-силната партия в парламента Хърватската демократическа общност (ХДО) се радва понастоящем на по-голямо одобрение от избирателите в сравнение с момента, когато спечели неотдавнашните парламентарни избори, сочат данните на проучване на общественото мнение, проведено от агенция "Промоция Плюс".
Резултатите опровергават широкоразпространените прогнози, направени веднага след вота. Твърдейки, че ХДО - партия с националистическо минало под ръководството на покойния президент Франьо Туджман - не е претърпяла истинска демократическа трансформация, анализаторите предупредиха, че новото правителство може скоро да загуби подкрепата както на обществото, така и на международната общност.
Проучването бе извършено сред 1225 граждани. 31,9 % от интервюираните са посочили, че ХДО е предпочитаната от тях партия, следвана от социалдемократите с 18,9 % и Хърватската народна партия (ХНП), която се радва на подкрепа от 10,2 %.
Сред другите партии, Хърватски аспекти на закона (ХАЗ) има най-голяма подкрепа от 7 %. Хърватската партия на пенсионерите се радва на 4,4 % подкрепа, а Хърватската селска партия - на 4,2 %. Останалите партии изостават значително след тях.
Проучването констатира, че 18,8 % от интервюираните твърдо подкрепят първите стъпки, предприети от правителството на премиер Иво Санадер, докато други 39,9 % казват, че го подкрепят като цяло. Само 16,4 % са изразили несъгласие с политиката на правителството, докато 5,8% заявяват, че не поддържат правителството по никакъв начин. Бившият премиер Ивица Рачан събира подкрепата на едва 10,5 % от запитаните.
Според изследването Рачан е и политикът с най-висок отрицателен рейтинг в Хърватия, тъй като 14,2 % изразяват неодобрение към него. Политикът, радващ се на най-положително отношение, е президентът Стипе Месич.
Най-голяма част от интервюираните - 17,4 % - казват, че основното политическо събитие от миналия месец бе съобщението за възстановяването на заплащането за отпуск по майчинство на нивото от 2000 г. Промените в наредбата за работното време на магазините в неделя (17,1 %), посещението на Санадер в централата на ЕС (16,6%), както и първото заседание на правителството (10,2%) бяха също така сред посочените събития. Само 1,2 % от запитаните са назовали планираното намаление на ДДС.
"Промоция Плюс", която действа на хърватския пазар вече десет години, изтъкна, че ще продължи с изследванията на обществените нагласи и политическите предпочитания всеки месец като част от един продължителен проект.

Дипломатически дневник: Бившият американски президент Клинтън посети Гърция
					09/10/2007
					Бившият американски президент Бил Клинтън бе в Атина в края на миналата седмица. Още от седмицата: френският президент Никола Саркози получи най-високия държавен орден на България; върховният представител Мирослав Лайчак бе на посещение в Русия.
					 
						
Бившият американски президент Бил Клинтън (вдясно) и гръцкият премиер Костас Караманлис поздравяват множеството преди срещата си в Атина в събота (6 октомври). [Гети Имиджис]
						Бившият американски президент Бил Клинтън бе на посещение в Гърция през уикенда и се срещна с премиера Костас Караманлис, с когото обсъди международни въпроси. Той проведе разговори и с лидера на основната опозиционна партия Георгиос Папандреу. 
						 *** 
						Приоритет на международната общност е да превърне Босна и Херцеговина (БиХ) в стабилна, процъфтяваща и модерна европейска страна, каза в петък (5 октомври) върховният представител Мирослав Лайчак в Москва. Той проведе разговори с руския заместник външен министър Владимир Титов.
						*** 
						Френският президент Никола Саркози бе на официално посещение в България в четвъртък (4 октомври). Той бе награден с орден "Стара планина" - най-високото българско отличие - за помощта си за освобождаването на медиците, затворени в Либия години наред.
						*** 
						Председателят на македонския парламент Любиша Георгиевски пристигна в четвъртък (4 октомври) в София, където президентът Георги Първанов му връчи орден "Стара планина". "Този орден е знак за намерението на България да развива активни отношения с Македония в бъдеще, да подпомага усилията за присъединяването й към ЕС и НАТО, както и за изграждането на връзки, които биха били добър пример за другите страни от региона," каза Първанов. 
						 *** 
						Главните прокурори на Босна и Херцеговина, Хърватия и Сърбия присъстваха на редовна среща в Хърватия в сряда (3 октомври). Събитието, организирано от американския специален пратеник по въпросите на военните престъпления Клинт Уилямсън, бе посветено на регионалното сътрудничество в работата по делата. 
						 *** 
						Германският министър за Европа Гюнтер Глозер посети Сараево във вторник (2 октовмри) и се срещна с председателя на председателството на Босна и Херцеговина (БиХ) Желко Комшич. Двамата разискваха последните политически събития в БиХ и региона и по-специално застоя в процеса на реформи. 
						
(Различни източници 02/10/07-09/10/07)

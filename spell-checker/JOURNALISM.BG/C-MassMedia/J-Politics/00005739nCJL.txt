Председателите на македонския и югославския парламент обещаха да засилят сътрудничеството
22/01/2003
 
БЕЛГРАД, Югославия -- Във вторник (21 януари) председателят на македонския парламент Никола Поповски и неговият югославски колега Драголюб Мичунович се срещнаха в Белград. Те се споразумяха да задълбочат икономическите и политическите контакти, както и културните връзки между двете страни. Двамата също се съгласиха на общ подход към проблемите, свързани с евроатлантическата интеграция.
Междувременно военните в Скопие съобщиха, че в края на февруари десет македонски офицера ще се присъединят към Международните сили за поддържане на сигурността в Афганистан. Частта ще замени двамата македонски офицера и ще служи към германския контингент. (Утрински весник, Дневник - 22/01/03; МИА, Макфакс - 21/01/03)

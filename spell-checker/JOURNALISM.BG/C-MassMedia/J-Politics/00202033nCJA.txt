Турция ратифицира жп споразумение за интеграция с балканските държави 
					08/11/2011
					Споразумението за железопътните мрежи цели да намали значително времето на пътуване, да подобри превозите на пътници и товари и да увеличи конкурентоспособността. 
					От Цветина Борисова за Southeast European Times -- 08/11/11
 
					 
						
Регионалната железопътна мрежа ще покрива цяла Югоизточна Европа. [Ройтерс]
						Следвайки целта за създаване на високоефективна железопътна мрежа, която да свързва страните от Югоизточна Европа, Турция ратифицира в края на октомври споразумение като част от Процеса на сътрудничество в Югоизточна Европа. 
						Споразумението, подписано в Солун през май 2006 г., цели да намали значително времето за пътуване между държавите в региона, да подобри качеството на превозите на пътници и товари и да увеличи конкурентоспособността на железопътния транспорт на Балканите. 
						Освен това то има за цел да се елиминират скъпоструващите закъснения по границите, като се премахнат изискванията влаковете да спират за митнически и паспортен контрол. Вместо това съответният контрол ще се извършва по време на пътуването. 
						Планираната железопътна мрежа ще покрива региона с 16 транспортни оси, превозвайки търговски стоки със скорост до 130 км/ч, като се планира увеличаване на скоростта до 160 км/ч и, където е възможно, до 220 км/ч до 2020 г. 
						Албания, България, Босна и Херцеговина, Хърватия, Македония, Гърция, Румъния, Сърбия, Турция, Черна гора и Молдова са включените в планираната железопътна мрежа държави. 
						Властите в Анкара, които ратифицираха споразумението на 28 октомври, казаха, че проектът за високоскоростна железопътна мрежа "изглежда много по-ползотворен сега, отколкото преди години". 
						"Всички в нашия регион - от изток на запад, от Азия до Европа - могат да се възползват от него", заяви председателят на комисията по транспорта към турския парламент Идрис Гюлюдже. "Една ефикасна транспортна система е важна за икономическия и социален напредък както на Турция, така и на страните от цяла Югоизточна Европа." 
						"[Югоизточна Европа] е изправена в момента пред реалността на световната икономическа криза, докато в азиатския регион хората се борят с трудностите на ограничените свободи. Турция, която е по средата на двата региона, се опитва да ги свърже и да помогне и на двата", добави той. 
						Бившият министър на транспорта на Турция Октай Вурал, от друга страна, твърди, че участващите правителства трябва да бъдат по-организирани и да се уверят, че проектът е финансово оправдан. 
						"Преди години имахме много планове за железопътни [проекти], целящи свързване на Европа и Азия, но с годините те ставаха все по-скъпи", обясни той, като добави, че участващите страни трябва да създадат консорциум. 
						Що се отнася до Турция, "правителството трябва да бъде прозрачно през целия процес: какви са процедурите, кой печели търговете, какви са цените? Това, което виждаме в момента, е че участващите страни дават по-скоро политически, отколкото икономически [базирани] изявления." 
						Шведът Бертил Хюлен, съветник на ЕС относно развитието на турските държавни железници, казва, че предвид дългите разстояния и относително малкото население в региона високоскоростната железница трудно би се конкурирала с въздушния транспорт. 
						"Много западноевропейски железници с високоскоростни услуги са все още пренаситени с персонал, неикономични и се нуждаят от огромни държавни субсидии за не много привлекателна услуга. Ситуацията в Източна Европа [и Турция] е дори по-лоша", обясни той. 
						"Източна Европа трябва сериозно да помисли от какъв вид железници се нуждае в бъдеще и как да ги постигне. Фокусът трябва да бъде върху товарните превози", посочи експертът.

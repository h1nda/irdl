Българските десни партии обмислят обединение
					28/05/2007
					Първите избори за евродепутати в България отбелязаха изненадваща победа на новата опозиционна дясноцентристка партия над управляващата коалиция, ръководена от социалистите. Но неуспехът на три други партии да спечелят дори едно депутатско място бе това, което наложи оставките на двама опозиционни лидери от постовете им и до призива за обединение на десните сили.
					(AП, Агенция София Нюз, Информационна агенция "Фокус", София Ехо, Всеки ден, Мадиапул, Дневник - 22/05/07; AП, AФП, Ройтерс, ДПА, ФТ, Би Би Си, Юобзървър, Юполитикс, Агенция София Нюз, Медиапул, Дневник - 21/05/07)
 
					 
						
Стена в София е покрита с предизборни плакати за първите избори за евродепутати в България, които се проведоха на 20 май. [Гети Имиджис]
						Бившият български президент Петър Стоянов подаде оставка като лидер на дясната опозиционна партия "Съюз на демократичните сили" (СДС) във вторник (22 май), два дни след като неговата партия претърпя катастрофално поражение в първите избори за евродепутати в България. Той бе вторият десен лидер, който подаде оставка след Иван Костов от "Демократи за силна България" (ДСБ), чиято партия също не спечели нито едно място. 
						 "СДС се нуждае от промяна, СДС може да продължи и без мен", заяви Стоянов, който бе президент на България от 1997 до 2002 г., пред репортери, при обявяване на оставката си. Той каза, че оставката му е "единственият начин да се продължи напред", и призова десните партии да се обединят. 
						СДС бе създаден от партии и организации по-малко от месец след падането на комунизма в края на 1989 г. Той се превърна в главната антикомунистическа партия в България в средата на 1990-те с Костов като неин лидер. Костов бе назначен за министър-председател през 1997 г. след като коалицията, оглавявана от СДС спечели парламентарните избори през април същата година, предизвикани от политическа криза и улични протести срещу правителството на Българската социалистическа партия (БСП). 
						 Костов бе премиер през целия четиригодишен мандат, но след поражението на партията му в парламентарните избори през 2001 г., той се оттегли от активна политика. 
						След период на политически разногласия и сблъсъци по политически въпроси, група, оглавявана от Костов, напусна СДС и впоследствие създаде консервативната ДСБ през май 2004 г.. 
						И двете партии се представиха слабо на парламентарните избори през 2005 г., което доведе до създаване на управляващата коалиция, ръководена от БСП, включваща и "Национално движение Симеон Втори" и "Движението за права и свободи" (ДПС). 
						Миналата година кандидатите, подкрепяни съвместно или поотделно от СДС и ДСБ, загубиха на първите кръгове както на кметските избори в София, така и на президентските избори през ноември. 
						
"Бъдещето на взаимоотношенията между двете партии ще бъде тема на сериозен дебат", заяви бившият лидер на ДСБ Иван Костов (вляво). [Гети Имиджис]
						 "Наша бе грешката, че ние [ДСБ] не се опитахме да убедим СДС да работим заедно след миналогодишните президентски избори", заяви Костов. 
						В първите за България избори за евродепутати на 20 май СДС и ДСП спечелиха съответно 4,7 % и 4,3 % от вота, което е много под прага от 5,6 % необходим за спечелването на едно депутатско място в законодателния орган на ЕС. 
						 Миналата седмица Костов обяви своята и на цялото ръководство на ДСБ оставка. Часове преди Стоянов да го последва, той заяви, че техните две партии трябва да се обединят като възможен изход от кризата, пред която са изправени и да си осигурят по-голяма подкрепа на избирателите в местните избори през есента. Коалиция СДС-ДСБ или сливане на двете партии може да осигури друга възможност за избор на десните избиратели. 
						"Ясно е, че гласоподователите не одобравят разделянето между СДС и ДСБ", заяви Костов, който ще остане на поста си до партийната конференция в средата на септември" в интервю за българската национална телевизия. "Бъдещето на взаимоотношенията между двете парии трябва да бъде тема на сериозен дебат", добави той. 
						Друга тема, която изисква сериозно обмисляне е ГЕРБ, новата дясноцентристка опозиционна партия, която спечели с малка преднина вота за евродепутати. 
						 Костов е главен критик на неформалния лидер ГЕРБ, кмета на София Бойко Борисов, най-популярния политик в България, бивш Главен секретар в Министерството на вътрешните работи. Костов отказа да го признае за истински десен политик. 
						Фактът, че ГЕРБ не успя да очертае програмата и платформата си след основаването си през декември, също предизвика критики от страна на политиците от двете страни на политическия спектър, като много я окачествяват като популистка. 
						
Лидерът на новата дясноцентристка партия ГЕРБ, кметът на София Бойко Борисов, на пресконференция в София, където призова за предсрочни парламентарни избори
						Въпреки това партията на Борисов спечели изненадваща победа с 21,7 % от вота и пет от 18-те евродепутатски места, определени за България. Депутатите от ГЕРБ се очаква да се присъединят към Европейската народна партия (ЕНП-ЕД), най-голямата и влиятелна политическа групировка в 785-местния законодателен орган на ЕС, с което броят на нейните депутати ще нарастне на 278. 
						 Отявлен критик на управляващата трипартийна коалиция в България, Борисов заяви след вота, че ще настоява за предсрочни парламентарни избори, които да се проведат заедно с местните избори през есента. Той изрази готовността си за бъдещо сътрудничество със СДС и ДСБ. 
						Проведени на фона на корупционен скандал по върховете, в който е замесен главният следовател на страната и енергийният министър, първите избори в България за евродепутати бяха с изключително ниска избирателна активност от 28,6 %. Само четири други партии освен ГЕРБ успяха да преминат прага от 5,6 %. 
						БСП е на второ място с 21,4% от вота и пет места в Европарламента. ДПС, което представлява етническите турци в България, е на трето място с 20,2% от вота. Те ще изпратят четири свои представители в ЕП в Страсбург. НДСВ, което спечели второ място в парламентарните избори преди две години, е на пето място в евровота с 6,3% и един евродепутат. Ултранационалистическата партия "Атака" спечели три евродепутатски места с 14,2% от вота. 
						Изборните резултати до голяма степен отговарят на прогнозите на социологическите проучвания, смята известният български политически анализатор Евгений Дайнов, като най-голямата изненада за него е бил фактът, че социалистите са успели да изгубят част от своя твърд електорат. 
						Той също изрази скептицизъм по отношение на това, че обединението на СДС и ДСБ ще даде някакъв положителен резултат, ако преди това всички, които са на изборни позиции в двете партии, или ги представляват в органите на местната власт, първо не подадат оставки.

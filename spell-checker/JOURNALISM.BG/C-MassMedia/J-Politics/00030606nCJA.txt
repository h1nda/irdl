Турция обсъжда кризата с иранските избори
					16/06/2009
					На фона на протестите в Техеран и обвиненията за фалшифициране на резултатите Анкара провежда предпазлива политика по отношение на съседката си.
					От Айхан Шимшек за Southeast European Times -- 16/06/09
 
					 
						
Големи групи хора се събраха да протестират срещу преизбирането на иранския президент Махмуд Ахмадинеджад, след като властите обявиха, че той е спечелил втори четиригодишен мандат на изборите на 12 юни. [Гети Имиджис]
						Турция следи събитията в съседен Иран с нарастващо безпокойство. Докато медиите отразяват вълненията и обвиненията в изборни измами правителството се придържа към внимателна политика с цел запазване на деликатните отношения.
						В изказване от понеделник (15 юни) външният министър Ахмет Давутоглу не остави никакви съмнения за това как правителството разглежда ситуацията. „Иран е съседна държава, чиято политическа стабилност е изключително важна за нас,” каза той.
						"Споровете около изборните резултати са вътрешен ирански въпрос. Надяваме се, че този дебат ще приключи възможно най-скоро и отношенията между Турция и Иран, които имат дълбоки корени, ще продължат да бъдат такива, каквито винаги са били,” добави министърът. Той се въздържа от критики както към използването на сила от иранските сили за сигурност, така и към обвиненията за изборни измами, като вместо това похвали „динамичния климат” и високата избирателна активност по време на изборите. 
						Иран и Турция имаха трудни отношения през 80-те и 90-те години на миналия век. Турция подозираше съседната страна в опити за подкопаване на светския характер на обществото й, а Техеран обвиняваше Анкара, че подхранва опозиция срещу иранския режим, включително и сред етническите азербайджанци.
						След 2000 г. обаче отношенията започнаха да се подобряват, като миналата година търговският обмен между двете страни надмина рекордните 11 милиарда щатски долара. Връзките между хората в Турция и Иран са значителни по мащаб – около един милион иранци посещават ежегодно Турция. 
						Турските частни телевизии са много популярни в Иран, а студентите често се избират Турция за образованието си. Същевременно се смята, че в Турция живеят хиляди противници на режима; статистиката на ВКБООН показва, че около 30 000 иранци за забягнали в Турция между 1994 г. и 2005 г. 
						Възходът на политическия ислям в Турция е друг фактор. Макар че турските мюсюлмани са най-вече сунити, налице е широк интерес към шиитския модел на ислямска държава, а почти всички водещи ислямистки политически фигури поддържат топли отношения с Техеран. 
						Както премиерът Реджеп Тайип Ердоган, така и президентът Абдула Гюл се обадиха по телефона на иранския лидер Махмуд Ахмадинеджад, за да го поздравят с изборната победа, с което Турция стана една от първите държави, направили този жест. 
						Междувременно турските медии показаха, че са по-склонни да подкрепят иранските демонстранти и техните искания за истинска демокрация в Иран. „Реформаторите не се отказват въпреки кръвта по улиците,” писа либералният всекидневник „Радикал” на първата си страница. В репортаж от Техеран Джейда Каран посочи, че в Иран е налице най-големия публичен протест след революцията през 1979 г. 
						Около 170 лидери на реформаторите са арестувани, а много чуждестранни журналисти са подложени на ограничения и забрани, писа тя. 
						Консервативният вестник „Бугюн” междувременно огласи призива на кандидат-президента реформатор Мусави към привържениците си да излязат на митинг срещу „лъжите и диктатурата". 
						Колумнистът от в. „Хюриет” Джунеит Юлсевер обаче настоява, че изборните измами не са достатъчно обяснение за резултатите в Иран. Каквато и роля да са имали властите в изопачаването на вота, пише той, вероятно Ахмадинеджад има солидна подкрепа. 
						"Много наблюдатели от външния свят предвидиха, че иранският народ е недоволен от икономическата ситуация и че хората подкрепя реформите и интеграцията със западния свят,” писа той в рубриката си в понеделник. „Тези наблюдатели не могат да разберат значението на идеологията и в частност на ислямистката политическа идеология.” 
						"Отсега нататък никой няма да може да убеди Ахмадинеджад, че не трябва да разработва атомна бомба, за да може да се противопостави на Съединените щати, Израел и дори ЕС. Той е готов да играе шах със Запада, за да спечели повече време,” пише колумнистът, добавяйки, че „за Близкия изток предстоят много трудни дни".

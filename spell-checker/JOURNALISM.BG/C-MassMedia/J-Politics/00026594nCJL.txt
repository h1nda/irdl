Косовска делегация присъства за първи път на заседание на Европейския парламент
					29/05/2008
					 
						БРЮКСЕЛ, Белгия -- Делегация от косовски депутати участва за първи път в сесия на Европейския парламент (ЕП) в сряда (28 май). Депутатите представиха новата конституция на Косово, която ще влезе в сила на 15 юни. Косовските медии отразиха първото официално издигане на флага на Косово пред институция на ЕС. Холандският депутат и докладчик на ЕП за Косово Йоост Лагендайк води дискусията за това кой ще контролира положението след 15 юни, като добави, че е загрижен, че всяко забавяне на разполагането на мисията ЮЛЕКС ще създаде проблеми и за ЕС, и за Прищина. 
						От своя страна, председателят на парламента на Косово Якуп Красничи поиска ЕС и ООН да постигнат напредък в прилагането на плана за контролирана независимост, изготвен от бившия специален пратеник на ООН за Косово Марти Ахтисаари. 
						В понеделник и вторник в ЕП се осъществиха първите публично известни срещи между сръбски и косовски депутати на международен форум. Те присъстваха на съвместно парламентарно заседание за Западните Балкани на евродепутатите и парламентаристи от цяла Европа. Състоянието на икономиката, ролята на парламентите и визови въпроси бяха в дневен ред на заседанието. (Коха Диторе, Зери, Танюг - 29/05/08; Телеграфи, Б92, Уебсайт на ЕП - 28/05/08)

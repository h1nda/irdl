Рен: "Подновяването на преговорите по ССА със Сърбия зависи от сътрудничеството й с МНСБЮ"
					18/05/2007
					Еврокомисарят по разширяването Оли Рен каза, че Сърбия би могла да продължи по пътя си към членство в ЕС в зависимост от действията на новото правителство и сътрудничеството с Хагския трибунал.
					От Игор Йованович за Southeast European Times от Белград – 18/05/07
 
					 
						
Сръбският президент Борис Тадич (вляво) приветства еврокомисаря по разширяването Оли Рен преди срещата им в Белград в сряда (16 май). [Гети Имиджис] 
						Еврокомисарят по разширяването Оли Рен бе в Белград в сряда (16 май), с което стана първият межуднароден официален представител, посетил страната след сформирането на новото правителство. 
						Той заяви пред сръбските представители, че страната може да поднови преговорите си по Споразумението за стабилизация и асоцииране (ССА) -- прекъснати през май 2006 г. -- когато правителството започне да сътрудничи изцяло на Хагския трибунал. 
						Рен изрази увереност в европейското бъдеще на Сърбия и каза, че е "окуражен от това, че правителството смята за свой приоритет сътрудничеството с Хагския трибунал". Подновяването на преговорите по ССА може да стане факт "до дни или седмици", ако бъдат изпълнени условията. Сред тях са вземането на мерки, които да доведат до арестуването на генерал Ратко Младич и други обвиняеми във военни престъпления и тяхното прехвърляне в Трибунала на ООН. 
						Еврокомисарят отбеляза също сериозността на полицейското издирване на Младич в центъра на Белград във вторник. Според всекидневника "Политика" военна полиция е претърсила 300 стаи във воения хотел в Делиград, издирвайки Младич и обвиняемия Здравко Толимир, смятан за един от първите помощници на генерала, грижещи се за сигурността му.
						Рен се срещна със сръбския президент Борис Тадич, чиято Демократическа партия контролира повечето от постовете в кабинета на новото правителство, както и с премиера Воислав Кощуница. 
						Тадич заяви на пресконференция, че като ръководител на Националния съвет за сигурност -- който координира всички служби за сигурност и разузнаването -- той поема част от отговорността за сътрудничеството с Хага. 
						"Ще настоявам за финализиране на сътрудничеството с Хагския трибунал и най-бързото възможно подновяване на преговорите по ССА с ЕС. След като загубихма една година от процеса на евроинтеграция, сега трябва да удвоим темпото и да работим много повече в тази област. А аз ще продължавам да убеждавам Оли Рен, че без Сърбия ЕС няма да е пълен и че ЕС ще бъде много по-добре със Сърбия като свой член," каза Тадич. 
						Новият кабинет ще направи всичко възможно да завърши сътрудничеството си с Хагския трибунал "възможно най-скоро", каза Кощуница. Той представи също на Рен програмата на правителството и повтори още веднъж позицията на страната за Косово. Автономия под наблюдение е единственото възможно решение за Косово, настоя той. 
						Косовският въпрос няма да повлияе на асоциирането на Сърбия в ЕС, каза Рен в интервю за белградската телевизия Б92. Той добави, че това са два отделни процеса и че статутът на Косово се обсъжда в ООН.

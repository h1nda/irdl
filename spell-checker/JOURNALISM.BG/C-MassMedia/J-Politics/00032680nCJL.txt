Специалният съветник на ООН Даунър е оптимист за преговорите в Кипър
					10/12/2009
					 
						НЮ ЙОРК, Съединени щати -- Специалният съветник на генералния секретар на ООН Бан Ки Мун за Кипър, Александър Даунър, каза в сряда (9 декември), че кипърските гръцки и турски лидери констатират „нарастващо сближаване” по много въпроси от преговорите помежду им за обединение на острова. Пред журналисти в централата на ООН в Ню Йорк Даунър изрази предпазлив оптимизъм за успеха на подкрепяните от ООН преговори. Същия ден той и специалният представител на генералния секретар на ООН в Кипър Тайе-Брук Зерихун информираха Съвета за сигурност на ООН за последните събития.
						Междувременно кипърският президент Деметрис Христофиас и турският кипърски лидер Мехмет Али Талят се срещнаха в Никозия в сряда, за да обсъдят икономически въпроси като част от техните продължаващи преговори за обединение. Преговорите продължават в четвъртък. (Информационен център на ООН, Синхуа - 09/12/09)

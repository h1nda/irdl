Хърватия се подготвя за общи избори
18/11/2003
Общите избори в Хърватия ще се проведат на 23 ноември (неделя). Макар че в страната има около 100 политически партии, гласуването се очаква да бъде преди всичко състезание между двете най-големи - ХДС и СДП.
От Наташа Ридич за Southeast European Times в Загреб - 18/11/03
 
 
Макар че около 100 политически партии са регистрирани за участие в общите избори в неделя (23 ноември), проучванията на общественото мнение показват, че битката за гласовете ще се води между двама политически противника - управляващите социалдемократи (СДП) начело с премиера Ивица Рачан и основната опозиционна партия Хърватски демократически Съюз (ХДС).
ХДС бе на власт в продължение на цяло десетилетие през 90-те години на миналия век. Той бе създаден от покойния президент Франьо Туджман, чието наследство в партията остава силно. Макар че ХДС модернизира политиката си през последните години, той все още се счита за националистическа и консервативна партия. Междувременно СДП произлезе от бившата комунистическа партия, преродена като социалдемократическа.
Вместо да договорира предизборна коалиция, ХДС предлага партньорство след изборите. Председателят на партията Иво Санадер е убеден в победата и се възприема като бъдещия премиер на страната. За разлика от ХДС, СДП предлага предизборна коалиция на по-малки либерални партии, които са част от управляващата коалиция след последните избори през 2000 г.
Проучванията на общественото мнение, проведени както от международни агенции, така и от хърватски медии, прогнозират оспорвана надпревара. Според хърватски анализатори единствено следизборните коалиции ще решат кой е победител и кой ще сформира правителство. Според конституцията президентът на страната дава мандат на лидера на партията, спечелила най-много гласове на изборите. Ако победителят не успее на получи парламентарно одобрение, президентът предлага мандата на втората по големина парламентарно представена партия. Анализаторите прогнозират, че който и да спечели най-много гласове ще се изправи пред много трудната задача да си осигури подкрепа в парламента.
Въпреки че кампанията започна в умерен тон, тя загрубя с наближаването на изборния ден. Двете най-големи партии открито обвиняват своите опоненти в политически провали и търсят международно съдействие, за да докажат, че са единствената политическа опция, която ще отведе Хърватия в ЕС.

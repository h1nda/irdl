Хърватия в спор с Брюксел по риболовната политика 
					21/03/2006
					Планът на Хърватия да модернизира риболовния си флот среща съпротивата на чиновниците от ЕС, които твърдят, че той е в разрез с правилата за риболова в Адриатическо море.
					От Кристина Чук за Southeast European Times от Загреб-- 21/03/06
 
					 
						
Правителството иска да добави 26 риболовни кораба към хърватския флот. [Гети Имиджис]
						Хърватското правителство възнамерява да построи 26 риболовни кораба, за да подпомогне изпадналата в затруднения риболовна индустрия. Идеята обаче срещна съпротивата на чиновниците от ЕС, които твърдят, че това е опит за конкуриране на съседна Италия, която сега се радва на почти пълен монопол върху риболова в Адриатическо море. 
						Със своята голяма флотилия Италия улавя около 90 % от рибата в региона, докато Хърватия лови около 7 %. 
						Общата риболовна политика забранява увеличаване на хърватския флот. Парите от бюджета на ЕС, предназначени за риболовната индустрия, трябва да се използват единствено за образование и модернизация или за преоборудване на риболовни кораби в туристически. 
						Загреб обаче твърди, че построяването на нови плавателни съдове се равнява на реконструкция и модернизация на остарялата флотилия, а не на попълването й по същество. Нещо повече, казват хърватски отговорни служители, корабите могат да се използват за улов на дребен лефер, който не е застрашен от изчезване в Адриатическо море, поради което проектът не противоречи на критериите на ЕС за опазване на околната среда. 
						Засилването на хърватската риболовна индустрия е част от заявената от администрацията на Санадер цел за заздравяване на морския компонент от икономиката на страната. Същевременно обаче правителството даде обещание да спазва принципите на ЕС. Щом страната стане член на ЕС, хърватските рибари ще бъдат подвластни на правилниците на Брюксел, които определят вида и качеството на рибата, която те ще могат да ловят. 
						Основна цел на политиката на ЕС е защитата на риболовната индустрия от изчезване, особено в Северно море. Близо 270000 семейства на територията на ЕС се изхранват от риболов и намаляващите рибни запаси застрашават техния поминък, както и биологичното разнообразие. 
						Стратегията обаче многократно е подлагана на критики от страна на защитниците на околната среда и техните опоненти, които твърдят, че тя продължава да определя променливи квоти и се използва от някои страни за защита на техните интереси за сметка на други. 
						В Хърватия се изразяват възражения срещу политиката на ЕС, като някои твърдят, че тя поставя риболовния сектор на страната в неизгодно положение. Работната група, натоварена с проучване на проблема, обаче заключи, че страната може да продължи с модернизацията на своя флот до момента на присъединяването си към блока.

Парламентарната асамблея на НАТО: Ролята на Алианса е решаваща за регионалната стабилност
		05/12/2005
		Бъдещата роля на НАТО на Балканите бе една от темите, дискутирани на 51-вата годишна сесия на Парламентарната асамблея на Алианса, проведена в Копенхаген. Според доклад, представен на срещата, НАТО е решен да помогне на Балканите по пътя към стабилност и просперитет и да съдейства на страните от региона в решаването на проблеми като организираната престъпност, контрабандата на наркотици и други вредни практики. Алиансът също цели да попречи на превръщането на региона в транзитен и разпределителен пункт за терористични организации, търсещи "задна врата" към останалата част от Европа. 
		От Антонела Архин за Southeast European Times в Подгорица -- 05/12/05
 
		 
			
Генералният секретар на НАТО, холандецът Яп де Хоп Схефер говори пред Парламентарната асамблея на НАТО на 15 ноември в Копенхаген. [АФП]
			Въпреки че в момента на Балканите няма военни действия, НАТО все още играе важна роля в гарантиране стабилността на региона, се казва в доклад, представен на 51-вата годишна сесия на Парламентарната асамблея на НАТО. 
			Срещата, проведена в Копенхаген от 11 до 15 ноември, бе и последната за 50-тата юбилейна година на Алианса. Бъдещата роля на НАТО и прегледът на настоящите мисии на Алианса бяха сред ключовите дискутирани въпроси. Датският премиер Андерс Фог Расмусен, турският премиер Реджеп Тайип Ердоган, главният преговарящ на Палестина Саеб Ерекат, Генералният секретар на НАТО Яп де Хоп Схефер и председателят на Парламентарната асамблея Пиер Лелуш бяха сред високопоставените официални лица и дипломати, които направиха изявления на срещата. 
			На 12 и 13 ноември, петте комисии на Асамблеята - политическата, за отбрана и сигурност, за икономика и сигурност, за граждански измерения на сигурността и за наука и технологии, заседаваха в датския парламент "Фолкетинг", за да оценят докладите и политическите решения по редица теми, включително и регионални въпроси, свързани с Балканите Подкомисията за бъдещата сигурност и капацитет на отбраната, ръководена то Вахит Ердем, представи заключенията от посещенията си в региона на ЮИЕ през тази година. 
			
Турският министър-председател Реджеп Тайип Ердоган говори пред Парламентарната асамблея на НАТО на 15 ноември в Копенхаген. [АФП]
			Сърбия-Черна гора има решаваща роля за стабилността в региона, се казва в доклад на подкомисията. Главната пречка за партньорството й с НАТО и ЕС продължава да бъде проблема, свързан със сътручничеството й с Международния наказателен трибунал за бивша Югославия, се отбелязва в доклада. 
			 В стремежа си към членство в програмата "Партньорство за мир" на НАТО, Сърбия-Черна гора се е заела с основно преструктуриране на армията си, включително и с нейното професионализиране, с установяването на пълен граждански контрол, определяне на ролята на Сърбия-Черна гора за сигурността в региона, създаването на програми за квалификация и осигуряването на средства за участие в мироопазващи мисии, се казва в доклада. Отбелязва се участието на Сърбия-Черна гора в такива мисии от декември 2004 г. Страната участва със свои войски в мироопазващия контингент на ООН в Демократична република Конго, в Кот Д'Ивоар и Либерия, и обмисля участие в мисии в Хаити и Афганистан. 
			В същото време, подкомисията подчерта в доклада си, че съществуването на корупция в страната, липсата на независима съдебна система и необходимостта от икономическа реформа са фактори, които спъват напредъка на Сърбия към евроатлантическа интеграция. Колкото до Черна гора, главният проблем там е нейният бъдещ статут, макар че въпросът с корупцията там също не е решен. 
			По отношение на ситуацията в Косово, подкомисията прави заключението, че КФОР и неговите партньори извън НАТО са постигнали забележителни успехи в поддържането на мира. В Косово съществува голям потенциал за нестабилност поради съществуващите нерешени проблеми. Командващият КФОР, генерал Ив де Кермабон, описа ситуацията като спокойна, но нестабилна. В по-позитивен тон, в доклада се отбелязва професионализирането на полицията, както и поемането на по-големи отговорности от страна на инстутуциите на самоуправлението. Накратко, НАТО препоръчва международната общност да удвои усилията си за решаване на проблемите. 
			
Турската делегация изслушва изказванията, направени на Парламентарната асамблея на НАТО на 15 ноември в Копенхаген. [АФП]
			 Мнението на подкомисията, изразено в нейния доклад е, че Адриатическата харта, създадена от Албания, Хърватия и Македония, е обещаващ пример за регионално сътрудничество. Същевременно обаче НАТО продължава да проявява загриженост по отношение на напредъка в реформата на отбраната и вътрешното министерство в Македония, както и в премахването на корупцията и организираната престъпност и в решаването на икономическите проблеми на страната. 
			Събитията в Албания и Хърватия не бяха анализирани, тъй като подкомисията не бе успяла да ги посети през тази година. Макар че тя не бе посетила и Босна и Херцеговина през тази година, в доклада й се отбелязва, че НАТО продължава да работи съвместно с ръководителите на Босна за подобряване на военната област. Споменават се две стъпки, които БиХ трябва да предприеме, за да се приближи до членство в програмата "Партньорство за мир": осъществяване на наскоро одобрената законодателна реформа и пълно сътрудничество с МНТБЮ. 
			 В заключение, в доклада се казва, че НАТО възнамерява да помогне на Балканите по пътя им към стабилност и просперитет, както и да съдейства на страните от региона в решаването на проблеми като организираната престъпност, контрабандата на наркотици и други вредни практики. Алиансът също цели да попречи на превръщането на региона в транзитен и разпределителен пункт за терористичните организации, търсещи "задна врата" към останалата част на Европа. 
			Александър Зурич, член на делегацията на Сърбия и Черна гора за Асамблеята, заяви, че Косово е било в центъра на дискусиите, свързани с неговата страна. 
			 Взаимоотношенията между Сърбия и Черна гора не са въпрос на потенциален конфликт, заяви Зурич, като според него това се споменава в доклада само във връзка с референдума, който трябва да се проведе през пролетта на 2006 г. Международната общност няма никакво намерение да взема мерки за забавянето или предотвратяването на процеса на присъединяване към ЕС и НАТО в случай, че двете републики се разделят след референдума, добави той. 
			Специалният пратеник на Сърбия-Черна гора в НАТО Бранислав Милинкович изрази надежда, че страната може да стане пълноправна членка на Алианса през 2008 г. Срещата на върха на НАТО трябва да се проведе през 2008 г., заяви той, като Албания, Македония и Хърватия вероятно ще бъдат приети тогава. Специалният пратеник призна, че случаят с Ратко Младич продължава да спъва напредъка на страната към членство в Алианса. Ако не беше тази пречка, пътят на Сърбия-Черна гора щеше да бъде чист, тъй като другите стъпки са от технически характер и са определени в плана за действие, приет от Министерския съвет на Сърбия-Черна гора в края на 2004 г. 
			Приблизително 356 парламентаристи от около 40 страни присъстваха на годишната сесия, включително и делегати от всички 26 страни-членки на НАТО, 15 асоциирани делегации в Парламентарната асамблея на НАТО и 12 други делегации със статут на парламентарни наблюдатели.

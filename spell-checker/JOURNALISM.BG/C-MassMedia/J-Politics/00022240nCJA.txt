Германският канцлер Меркел заяви, че има вероятност преговорите за членство на Турция с ЕС да отбележат напредък
					16/04/2007
					Възможно е ЕС да отвори още две глави от присъдинителните преговори с Турция, заяви в неделя германският канцлер Ангела Меркел след разговори в Хановер с турския премиер Реджеп Тайип Ердоган. 
					(EUobserver - 16/04/07; AП, АФП, Блумбърг, ДПА, Дойче Веле - 15/04/07)
 
					 
						
Германският канцлер Ангела Меркел (вдясно) и турският премиер Реджеп Тайип Ердоган дадоха пресконференция в неделя (15 април) в Хановер, Германия. [Гети Имиджис]
						По-малко от три седмици, след като ЕС поднови преговорите за членство с Турция, германският канцлер Ангела Меркел посочи в неделя (15 април), че процесът може да се ускори допълнително, преди Португалия да поеме председателството на Съюза от страната й на 1 юли. 
						"По време на германското председателство на ЕС може да се отворят още две глави, ако нещата вървят добре," каза пред репортери германският лидер в Хановер след разговори с турския премиер Реджеп Тайип Ердоган. "Гледаме напред, но изходът от този процес остава отворен," добави тя, наблягайки на необходимостта от нормализиране на отношенията на Турция с Кипър. 
						През декември ЕС реши да преустанови преговорите си с Турция по осем преговорни глави заради отказа й да отвори своите пристанища и летища за транспортни средства от Кипър, чиято южна част под гръцко управление стана член на Съюза през май 2004 г. Анкара твърди, че ще направи това само след като 27-членният блок спази обещанието си да прекрати изолацията на кипърските турци. Тяхната отцепническа държава е призната единствено от Турция. 
						В края на март се забелязаха признаци на размразяване на присъединителните преговори с Турция, след като ЕС се съгласи да открие преговорите с Анкара по предприемачеството и промишлената политика -- втората от всичко 35 глави, които страната кандидат трябва да изпълни за присъединяване към Съюза. 
						"Няма съмнение, че Турция и Европа са сближили позициите си," е заявила Меркел по време на съвместната й пресконференция с Ердоган в неделя, цитирана от АП. "Целият процес е дълготраен и резултатите от него са открити." 
						Анкара "би оценила много високо приноса на Германия за съживяване [на преговорите]", каза турският лидер ден, след като бе критикувал Берлин за липсата на напредък в преговорите на страната му с ЕС. 
						Според цитати в медийни репортажи Ердоган е казал в интервю за германския седмичник "Шпигел", публикувано в събота, че "сериозно е очаквал повече" от шестмесечното германско председателство на ЕС, започнало на 1 януари. "Бихме искали да получим ясна представа за дата, пътна карта, календар за преговорите," е заявил пред списанието той, посочвайки "2014 или 2015 г." като възможни срокове за присъединяване на страната в ЕС. 
						Всеобщото очакване е, че присъединителните преговори на Турция с ЕС ще продължат поне десет години. 
						Ердоган укори Германия и за "голямата й грешка", че не е поканила него или други представители на Турция да участват в тържествата за честване на 50-годишнината на ЕС в края на март. 
						В изказване на пресконференцията в неделя той защити забележките си като "легитимни", но подчерта, че те не са били насочени лично към Меркел. 
						"Не може да се напада една дама," заяви Ердоган. "Намираме се на дълъг и тесен път и трябва да бъдем търпеливи," добави той, споменавайки също така, че не е бил наясно с факта, че организацията на честванията е била направена, преди Германия да поеме председателството на ЕС. 
						Преди да оглави германското правителство, Меркел, която е и лидер на консервативния Християндемократически съюз, бе изразила становище, че на Турция -- страна с преобладаващо мюсюлманско население от над 70 млн. души -- трябва да се предложи "привилегировано партньорство" с блока, а не пълноправно членство. В рамките на споразумението с коалиционния й партньор, лявоцентристката Социалдемократическа партия, тя се съгласи да подкрепи преговорите за членство с Анкара. 
						Меркел и Ердоган се срещнаха преди официалното откриване на Търговския панаир в Хановер, където тази година Турция е гостуваща страна.

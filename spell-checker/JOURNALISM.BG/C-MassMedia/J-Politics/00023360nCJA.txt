Косово ще проведе избори през ноември
					27/07/2007
					Властите ще следят отблизо процеса за статута, за да гарантират, че заплануваните избори няма да му повлияят, обеща президентът Фатмир Сейдиу.
					От Блерта Фоничи-Кабаши за Southeast European Times от Прищина – 27/07/07
 
					 
						
Ръководителят на ЮНМИК Йоахим Рюкер и косовският прездент Фатмир Сейдиу дадоха в четвъртък (26 юли) пресконференция, на която обявиха изборите. [Лаура Хасани]
						Косовските лидери и ръководителят на ЮНМИК Йоахим Рюкер се договориха в четвъртък (26 юли), че парламентарните и местните избори в провинцията ще се състоят през ноември. Макар че съществуват някои опасения, че изборите може да станат пречка за определянето на статута на Косово, двата процеса може да се движат паралелно, каза Рюкер след среща с косовския президент Фатмир Сейдиу. Точната дата на изборите не е определена. 
						Сейдиу обеща, че властите "ще следят процеса за статута отблизо", за да гарантират, че изборите няма да му повлияят. Той подчерта, че правителството на Косово, парламентът и екипът за преговорите ще продължат работата си и че няма опасност от институционен вакуум. 
						Косовски граждани, интервюирани от Southeast European Times, изразиха различни мнения за последните събития. Жителят на Прищина Фердане Красничи каза, че изборите трябва да се проведат през ноември, така че независимо Косово да получи нов парламент и правителство. 
						"Трябва да имаме други лидери след уреждането на статута, тъй като не ни е нужна страна с тези лидери," каза Красничи, обвинявайки сегашния парламент в корупция и неефективност. 
						Според Вьоса Гаши, студент по медицина, изборите трябва да се проведат или през ноември, или през декември. "Имаме нужда от избори, защото [иначе] претендираме, че сме демократична държава," каза той. 
						Шкумбин Муниши, лингвист, каза, че е било грешка да се отлагат местните избори миналата година. "Това бе прекъсване в укрепването на демократичния процес в Косово," каза Муниши. "Сега чуваме, че общите и местните избори ще се състоят през ноември. Не мисля, че ноември е правилният избор, защото е възможно процесът за статута да съвпадне с изборния процес." 
						В такъв случай, каза той, отиващата си администрация ще трябва да взима много важни решения, което ще постави под въпрос тяхната легитимност. "По-скоро бих искал изборите да се проведат през октомври," добави той. "След това ще има повече време за конституиране на новия парламент и правителството, което ще има мандат да работи по финализирането на процеса за статута.

Парламентът на БиХ дава още един шанс на реформата в полицията
					19/03/2008
					Една седмица след като парламентарната комисия отхвърли два ключови закона за реформи в полицията, депутатите върнаха закона за допълнително обсъждане.
					От Юсуф Рамаданович за Southeast European Times в Сараево – 19/03/08
 
					 
						
Реформирането на системата на полицията в БиХ е ключово условие, поставено от ЕС. [Гети Имиджис]
						Законодателите в Босна и Херцеговина (БиХ) отхвърлиха негативния доклад за два закона за реформи в полицията, публикуван миналата седмица от парламентарна комисия, съвместна комисия за отбрана и сигурност. На заседание във вторник (18 март) депутатите решиха да дадат срок на комисията от 48 часа, за да излязат с друго мнение. 
						 Депутати от всички управляващи коалиционни партии с изключение на една - Партията на демократичното действие (ПДД) - са гласували срещу доклада на комисията. 
						Върховният представител на международната общност Мирослав Лайчак е оценил положително решението на парламента. Той заяви, че то дава ясен сигнал, че законодателите искат възможност за приемане на закон за реформи в полицията, което е оставащото главно условие за подписване на Споразумението за стабилизация и асоцииране (ССА) с ЕС. 
						Той също призова комисията за отбрана и сигурност да позволи на парламента да проведе пряк дебат и гласуване за пакета от реформи в полицията. 
						"Европейското бъдеще на гражданите на БиХ - независимо от местоживеенето им, възрастта и пола или етноса им - е в ръцете на 12-те членове на съвместната комисия за отбрана и сигурност на парламента. Тяхна е отговорността да решат дали гражданите на БиХ ще направят решаваща крачка към членство в ЕС и подписване на ССА", заяви той. 
						Обществената подкрепа за интеграция в ЕС достига 70%, добави върховният представител. 
						Комисията за отбрана и сигурност отхвърли два ключови законопроекта на 12 март. Единият бе проектозакон за дирекцията за координация на полицейските органи, а другият засягаше независимите и надзорни органи на полицейските структури. 
						Комисията също отхвърли всички предложени 93 поправки, свързани с проектозаконите. 
						 Лайчак остро разкритикува действията на комисията и заяви, че тя пропилява ценно време. "Всеки изгубен ден отдалечава във времето подписването на ССА", каза той. "Позицията, възприета от парламентарните партии по този въпрос ще реши въпроса с европейската перспектива за БиХ и нейните граждани." 
						 Премиерът на БиХ Никола Спирич също призова основните политически партии да не отхвърлят законопроектите. "Приемането им означава, че ще подпишем ССА", каза той. 
						 "Ние, членовете на Съвета на министрите, имаме проблеми, но решихме, че най-важното е да подпишем споразумението с ЕС. Моля ви не отхвърляйте законите заради европейското бъдеще на страната", добави Спирич.

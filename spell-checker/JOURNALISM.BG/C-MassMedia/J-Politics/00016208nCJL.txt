Терзич казва, че БиХ би могла да започне преговори по Споразумение за стабилизация и асоцииране с ЕС в средата на декември
					10/10/2005
					 
						САРАЕВО, Босна и Херцеговина (БиХ) – Премиерът на БиХ Аднан Терзич казва, че БиХ би могла да започне преговори по Споразумение за стабилизация и асоцииране (ССА) с ЕС до средата на декември, ако парламентите на БиХ и Федерация БиХ (ФБиХ) бързо одобрят документа за реформа в полицията, който бе одобрен от законодателите на Република Сръбска (РС) миналата седмица. Неделното издание на в. "Дневни аваз" (от 9 октомври) цитира Терзич, който е казал, че споразумението за дългоочакваната реформа в полицията означава, че БиХ е изпълнила всички свои задължения по предварителното проучване на Европейската комисия.
						Други новини от неделя -- Полицията в РС и военни части на ЕУФОР са претърсили две места в северната община Котор Варош в БиХ. Имотите бяха описани като хотел и къща, принадлежащи на члена на парламента на РС Бранислав Стоянович от Сръбската демократическа партия. Местните медии съобщиха, че акцията е целяла намиране на укриващия се босненски сърбин Стоян Жуплянин, който се издирва от трибунала на ООН за военни престъпления. (Независне новине, Дневни аваз - 10/10/05; Дневни аваз, РТРС - 09/10/05; Фена - 07/10/05)

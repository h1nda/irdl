Политическата криза дърпа Албания назад
					14/10/2011
					Играта на теглене на въже между правителството и опозицията се отразява негативно на перспективите на страната за членство в ЕС.
					От Линда Карадаку за Southeast European Times от Тирана -- 14/10/11
 
					 
						
Еврокомисарят Щефан Фюле каза, че на Албания й е необходим непрекъснат междупартиен диалог, за да има напредък към ЕС. [Ройтерс] 
						Докладът на ЕК, публикуван в сряда (12 октомври), не препоръчва кандидатски статут за Албания. Той констатира, че страната е отбелязала незначителен напредък в изпълнението на политическите критерии за присъединяване към ЕС. 
						"Важни реформи, свързани с ЕС, са възпрепятствани от политическата криза," се казва в доклада. "Напредъкът в изпълнение на основните приоритети и други предизвикателства, посочени в писменото становище, е неравномерен." 
						Докладът насочва вниманието към области като работата на парламента, изборите, съдебната система, антикорупционната политика, правата на собственост и подобряването на жизнените условия на ромите. 
						"Албания ще трябва да положи сериозни и постоянни усилия във всички области, посочени в становището от миналата година." 
						ЕК отбелязва, че действително са предприети действия за борба с организираната престъпност, за подобряване на отношението към затворниците и гарантирането на правата на децата. Освен това според Брюксел са налице признаци, че политическите лидери в Албания търсят изход от продължителната криза, която доведе до частични парламентарни бойкоти и блокиране на законодателство. 
						"Някои положителни сигнали говорят, че политическите партии искат да започнат диалога отново. Необходимо е това да стане спешно, за да се възстанови и поддържа равнище на сътрудничество, което би позволило напредък по пътя на евроинтеграцията," каза еврокомисарят Щефан Фюле. 
						Според политическият коментатор Генц Млоя констатациите не са изненадващи. Както мнозинството, така и опозицията ще носят отговорност при неуспех да се причислим към Сърбия и Черна гора в присъединителните преговори с ЕС, каза той за SETimes. 
						"Този епизод разкрива, че Демократическата партия (ДП) и Социалистическата партия (СП), или по-точно техните лидери Сали Бериша и Еди Рама, не приемат на сериозно този етап към членството на Албания в ЕС и тяхното упорство не даде никакви признаци за гъвкавост при изпълнението на 12-те искания, поставени от ЕК," каза Млоя. 
						"Всички други политически фактори трябва да се мобилизират отново за премахване на монопола на Бериша и Рама върху албанската политическа сцена," добави той. 
						Анализаторът Зеф Преци каза, че докладът демонстрира проблемите, пред които Албания е изправена при изграждането на институциите на свободната пазарна икономика, както и определящата роля на вътрешните фактори в процеса. 
						"Този доклад ясно показва, че в Албания има демократичен дефицит," каза Преци за SETimes. Той смята, че както "арогантността на управляващото дясно мнозинство, така и блокиращите позиции на лявата опозиция" cа причините за неуспехите, посочени в доклада на ЕК. 
						В отговор на доклада албанският президент Бамир Топи каза, че ще продължи да насърчава политиците да възприемат истинско европейско поведение. 
						"Тези политически актьори трябва да открият пътя на нормалното политическо общуване и правилния институционален диалог, който отсъства от известно време, превръщайки се и в основната причина, поради която [страната] не получи положителна оценка от ЕС," каза Топи.

Изборите в Албания все още отстъпват от международните стандарти
					21/02/2007
					Засега социалистите водят по броя на получените гласове, докато наблюдателите заявяват, че Албания не е успяла да постигне международните изборни стандарти. 
					От Ерлис Селимай за Southeast European Times от Тирана – 21/02/07 
 
					 
						
Кметът на Тирана Еди Рама пуска своята бюлетина в столицата по време на местните избори в неделя (18 февруари). [Гети Имиджис]
						В Албания тече преброяване на гласовете след провелите се в неделя (18 февруари) местни избори. Опозиционната Социалистическа партия (СП) води в големите градове, като Тирана, Дуръс, Елбасан, Фиер, Вльора, Корча и Берат. Лидерът на СП Еди Рама, който се състезава за трети мандат като кмет на Тирана, води пред съперника си Сокол Олдаши. Демократическата партия (ДП) на премиера Сали Бериша печели победи в по-малките общини. 
						Изборите бяха наблюдавани внимателно от международната общност. С оглед на стремежите на Албания за членство в ЕС и НАТО провеждането на честни и демократични избори в тази посткомунистическа страна е от голямо значение. 
						След затварянето на избирателните секции ръководителят на екипа от наблюдатели на ОССЕ и ОДИЧП, датският дипломат Йорген Грунет, заключи, че Албания не е успяла да изпълни всички международни стандарти. 
						"Партиите не изпълниха задълженията си съгласно избирателния кодекс. Независимо че изборният ден бе спокоен, последван само от няколко малки инцидента, процесът на гласуване бе белязан от много сериозни процедурни проблеми," каза той. 
						Според доклад на ЕС е имало пропуски както по отношение на подготовката, така и на провеждането. 
						"Политическите лидери на Албания сега трябва да подобрят сътрудничеството помежду си в прилагането на избирателната и други трудни реформи, които предстоят на Албания в процеса на интеграцията й в ЕС," заяви еврокомисарят по разширяването Оли Рен. Той добави, че "спазването на демократичните принципи е основен ангажимент по Споразумението за стабилизация и асоцииране, подписано през юни миналата година." 
						Критики постъпиха и от други посоки, вкючително от върховния представител на ЕС по въпросите на сигурността Хавиер Солана и от Дорис Пак от Европейския парламент. 
						Премиерът Бериша окачестви изборния процес като най-добрия след падането на комунизма през 1991 г. "Албания спечели първата си победа по отношение на стандартите за честни и свободни избори," каза Бериша пред репортери на пресконференция. 
						В неделя 2,9 млн. избиратели бяха призовани да изберат кметове и общински съветници измежду 1700 кандидата. Избирателната активност беше приблизително 47 %. Гласуването бе наблюдавано от 4500 чужди и местни наблюдатели и протече при засилени полицейски мерки за сигурност поради опасенията от изборни машинации.

Преговорите за членство между Турция и ЕС продължават въпреки съпротивата на Саркози
					26/11/2007
					Европейската комисия обяви, че би желала преговорите за присъединяване с Турция да протичат по-бързо. Президентът на Франция обаче иска преговорите да бъдат прекратени, докато европейските лидери постигнат съгласие относно "окончателните граници на Европа".
					От Айхан Шимшек за Southeast European Times -- 26/11/07
 
					 
						
Комисарят по разширяването на ЕС Оли Рен каза, че има готовност за отваряне на още две преговорни глави. [Гети Имиджис]
						Въпреки устното противопоставяне на френския президент Никола Саркози ЕС изглежда готов да отвори още преговорни глави с Турция. 
						Според комисаря по разширяването на ЕС Оли Рен през следващия месец трябва да бъдат отворени още две преговорни глави. Португалският външен министър Луиш Амаду – чиято страна понастоящем е ротационен председател на ЕС – каза, че на 18 декември ще бъдат отворени главите за политиката на здравеопазване и защита на потребителите и транспорт. 
						Противопоставянето на Саркози се оказа основен препъни-камък по пътя на Турция към присъединяването. Френският президент твърди, че Турция не е част от Европа и поради това не може да принадлежи към ЕС. Той иска преговорите да се замразят, докато европейските лидери се договорят за среща на “мъдреците” за определяне на “окончателните граници на Европа”. 
						Европейската комисия (ЕК) обаче вече предупреди Саркози да не използва това предложение като средство за блокиране на преговорите с Турция. 
						"Изключително важно е ЕС да спази своите ангажименти и да продължи процеса на преговори с Турция, като главите се отварят веднага след изпълнението на техническите условия," заяви ЕК в стратегически документ, публикуван този месец. 
						След започването на преговорите с Турция през 2005 г. бе постигнат малък и труден напредък. През последните две години бяха отворени едва четири от 35 глави – наука и изследвания, индустриална политика, статистика и финансов контрол. Едва една -- наука и изследвания – бе затворена. Освен това отварянето на осем ключови глави бе спряно поради продължаващия десетилетия кипърски въпрос. 
						Въпреки тези пречки ЕК – според която основната политическа и икономическа промяна в Турция през последните осем години е една от нейните истории на успеха – казва, че би желала за ускори процеса. 
						Словения, която поема председателството на ЕС през януари, също сигнализира, че ще подкрепи отварянето на нови глави в преговорите по присъединяването. "Словения ще направи всичко по силите си, за да помогне на Турция в процеса на присъединяването й към ЕС," каза словенският премиер Янез Янса по време на официално посещение в Анкара миналата седмица. 
						Освен това италианският външен министър Масимо Д’Алема посети Истанбул миналата седмица и каза, че преговорите за членство с Турция трябва да се проведат възможно най-бързо. 
						Усилията на Турция да прекрати насилието от страна на терористичната Кюрдска работническа партия (ПКК) – включително предупрежденията за евентуална трансгранична операция – може обаче да се окажат още една пречка в преговорите. 
						В свой коментар по въпроса Рен каза, че Европа разбира потребността на Турция да защити своя народ от ПКК и да гарантира сигурността в региона. Същевременно той каза, че е необходимо Турция и Ирак да работят по-усилено, за да засилят сътрудничеството и да намерят политическо решение на проблема.

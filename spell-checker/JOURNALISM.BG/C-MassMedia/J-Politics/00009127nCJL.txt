Хърватия провежда парламентарни избори в неделя
20/11/2003
Двете основни политически партии в Хърватия ще доминират парламентарните избори в неделя. Независимо от резултатите следващото правителство ще бъде коалиционно и основната му задача ще бъде да води преговорите за присъединяване на Хърватия към ЕС.
От Ивана Ерчег за Southeast European Times от Загреб - 20/11/03
 
 
Двете най-влиятелни политически партии в Хърватия, Социалдемократическата партия (СДП) на премиера Ивица Рачан и Хърватският демократичен съюз (ХДС), са се впуснали в оспорвано състезание с приближаването на парламентарните избори в неделя (23 ноември). И двете партии подчертават, че те ще водят страната към ЕС.
Според проучванията на общественото мнение ХДС изпреварва СДП, водещата сила в управляващата лявоцентристка коалиция. Според последните проучвания ХДС води с подкрепа от 20 до 28 %, което е с 2 до 9 % повече от СДП.
Според наблюдателите, лявоцентристката коалиция се нуждае от по-голямо участие в изборите от страна на гласоподавателите, както и от подкрепата на своя основен коалиционен партньор, Хърватската селска партия, която още не е свалила картите си. Междувременно друг член на коалицията - Хърватската народна партия (ХНП) - ясно посочи, че предпочита следизборна коалиция със СДП. Но тъй като иска да провери политическото си влияние самостоятелно, ХНП реши да участва в изборите заедно с някои по-малки политически партии. Това може да доведе до разсейване на гласовете.
Независимо коя партия ще се окаже най-силна след изборите, следващото правителство ще бъде коалиционно и основната му задача ще бъдат преговорите за приемане на балканската държава в ЕС.
Хърватия кандидатства за членство в ЕС през февруари, като се надява да започне преговорите догодина и да се присъедини към блока заедно с България и Румъния през 2007 г. Но възможността да се реализира тази цел бе застрашена, защото Хърватия не арестува укриващия се запасен генерал Анте Готовина, който се издирва от Съда на ООН за военни престъпления в Хага по обвинение в масови убийства на най-малко 150 етнически сърби по време на войната от 1991-1995 г. Основното условие за членството на Хърватия в ЕС е пълно сътрудничество с Хагския трибунал. ЕС неколкократно е посочвал, че очаква от Хърватия да арестува и екстрадира Готовина в Хага.
Председателят на ХДС Иво Санадер каза, че партията му е много различна от тази, която ръководи страната по време на войната и изцяло ще сътрудничи на Съда на ООН "дори и по случая с генерал Готовина". Той призова също сърбите да се завърнат в страната - друго важно изискване на ЕС.
Опонентите отхвърлят ходовете на ХДС като предизборни маневри. Някои от тях припомнят миналото на партията и предупреждават, че тя все още се опира основно на подкрепата на националистично настроените гласоподаватели. Най-общо електоратът разглежда двете страни по различен начин - съди за ХДС по това, което е направил, докато е бил на власт, а управляващата коалиция - по това, което не е направила.
Категоричната изборна победа на лявоцентристката коалиция над ХДС през януари 2000 г. отбеляза повратна точка в политическия живот на страната. Рачан и неговите коалиционни партньори обещаха да превърнат Хърватия в икономически стабилна демокрация, изцяло интегрирана в Европа. Но след като дойде на власт, коалицията бе изтощена от непрекъснати вътрешни пререкания. Тя бе критикувана за това, че не е успяла да се справи с корупцията, завещана й от предишния режим, и че не е намалила безработицата, която през септември беше 18,3 %.
Правителството на Рачан изгуби част от благоразположението на хърватското население, което доведе до намаляване на подкрепата за лявоцентистката коалиция. Междувременно ХДС имаше време да се прегрупира и консолидира.

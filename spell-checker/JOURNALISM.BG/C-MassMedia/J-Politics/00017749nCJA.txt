Албанският престолонаследник се оттегли от политиката
					01/03/2006
					Синът на бившия албански крал Зог съобщи миналия месец, че се оттегля от политическата сцена, като предоставя ръководството на своята политическа партия на "избираеми структури". Междувременно кралското семейство успешно осъществява намеренията си да си възвърне конфискуваната собственост.
					От Ерлис Селимай за Southeast Times от Тирана -- 01/03/06
 
					 
						
Лека Зогу се върна в Албания, след като получи амнистия за участието си в размириците по време на референдума от 1997 г. за бъдещето на монархията. [АФП]
						Лека Зогу, син на бившия албански крал Зог, се оттегли от обществения живот на Албания миналия месец, като каза, че семейството му ще последва примера на други европейски кралски особи и ще остане извън политиката. 
						Движението за национално развитие (ДНР), политическа партия, учредена от Зогу, ще бъде "ръководена от избираеми структури," каза той в съобщение за пресата. 
						"Като се има предвид политическата ситуация в Албания, аз се оттеглям от обществения живот и ще остана извън политиката," каза Зогу. "Това е в интерес на албанската държава и нейния народ. И ще е от полза за страната и народа." 
						Зогу е бил едва на две години, когато семейството му бяга от Албания по време на италианското нашествие през 1939 г. Баща му е детрониран от комунистите през 1946 г. и определя сина си за свой наследник преди смъртта си през 1961 г. 
						След години, прекарани в Испания, Родезия (сега Зимбабве) и Южна Африка, синът се върна в Албания през 1997 г. след падането на комунистите с надежда да си възвърне трона. Две трети от албанските гласоподаватели обаче отхвърлиха възстановяването на монархията на референдум, проведен същата година, и Зогу напусна страната в разгара на избухналите размирици. По-късно съд в Тирана го осъди задочно за организиране на въоръжено въстание. 
						Той обаче успя да се завърне отново, след като получи амнистия за ролята си в размириците. Други членове на кралското семейство се завърнаха през 2002 г., а през 2003 г. правителството реши да им предостави дипломатически паспорти. 
						През последните две години кралското семейство се опитва да си възвърне имотите, конфискувани след свалянето на монархията и по време на последвалия комунистически режим. Според адвоката на семейството Шефкет Диздари администрацията на премиера Сали Бериша е одобрила връщането на един от имотите -- "Двореца на Принцесите", в който в миналото са живеели сестрите на крал Зог. 
						"От месец сме установили контакти с правителството на Бериша. Той не може да реституира имотите, тъй като това е задължение на специална комисия. Но правителството реши да позволи на семйството да живее в един от имотите си. Започнали са правните процедури, затова смятаме, че скоро ще имаме решение," обясни Диздари. 
						"Сградата е с площ от 32000 квадратни метра, която включва и територията на няколко сгради наоколо. Надяваме се също, че кралското семейство ще получи обратно и имотите си в Дуръс," добави той. 
						Администрацията на Бериша не коментира дискусиите. Властите обаче подготвят законопроект за реституция на собствеността на бившите й собственици.

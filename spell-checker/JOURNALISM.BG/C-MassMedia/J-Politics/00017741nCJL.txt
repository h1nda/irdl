Посланикът на САЩ очаква споразумение за конституционните реформи в БиХ 
					28/02/2006
					 
						САРАЕВО, Босна и Херцеговина (БиХ) -- Посланикът на САЩ в БиХ Дъглас Макелхъни отново изрази очакванията си, че осемте основни партии в страната ще се договорят по основните конституционни реформи до сряда (1 март). В интервю, публикувано във вторник във вестник "Дневни аваз", Макелхъни каза, че според него различните партии ще спазят даденото през октомври обещание да се споразумеят до март. Той смята, че само около 5 % от въпросите, свързани с конституционните реформи, все още не са решени. Церемонията по подписването, която първоначално бе насрочена за неделя, трябваше да бъде отложена заради въпроси, повдигнати от хърватския блок.
						Други новини -- Ветеринарните власти в БиХ потвърдиха в понеделник първите случаи на птичи грип в страната, като съобщиха, че направените във Великобритания изследвания на пробите от два мъртви лебеда, намерени миналата седмица, са доказали наличието на смъртоносния щам на вируса H5N1. Предприемат се мерки в двата засегнати района. (Дневни Аваз, Независне Новине - 28/02/06)

Турският президент Гюл отхвърли възможността за мащабно нахлуване в Северен Ирак
					28/02/2008
					 
						АНКАРА, Турция -- Президентът Абдула Гюл отхвърли в сряда (27 февруари) възможността за мащабно нахлуване в Северен Ирак и каза, че провеждащата се сухопътна операция срещу базите на Кюрдската работническа партия (ПКК) има за цел единствено унищожаването на терористите. 
						Американският министър на отбраната Робърт Гейтс се срещна в четвъртък в Анкара с турския министър на отбраната Вежди Гьонюл и призова за възможно най-скорошно приключване на операцията. Тя се провежда вече седми ден. Турция не е поставила срок за изтегляне на войските си. Ахмет Давутоглу, главен съветник по външнополитическите въпроси на премиера Реджеп Тайип Ердоган, се срещна с иракския външен министър Хошияр Зебари в Багдад в сряда. По-късно Давутоглу посочи, че сухопътната операция ще завърши едва когато заплахата, която ПКК представлява, бъде отстранена. (ДПA, AФП, Сабах, Си Ен Ен - 28/02/08; Анадолска информационна агенция, Милиет - 27/02/08)

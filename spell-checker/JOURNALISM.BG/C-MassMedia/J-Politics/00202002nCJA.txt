Споразумението между Косово и Сърбия за свободата на придвижване е изправено пред трудности 
					28/10/2011
					Считано от вторник, гражданите на Косово и Сърбия трябва да могат свободно да преминават с автомобили общата граница, до голяма степен безпроблемно, благодарение на ново споразумение. 
					От Линда Карадаку и Ивана Йованович за Southeast European Times от Прищина и Белград - 28.10.2011 г.
 
					 
						
Във вторник ще влязат в сила нови правила за движението към и от Косово. [Ройтерс]
						Планирано е на 1 ноември Косово и Сърбия да приложат част от споразумение за свободата на придвижване на хора. Споразумението беше изработено през лятото по време на провежданите с посредничеството на ЕС преговори в Брюксел. 
						Ръководителят на екипа на Косово в тези преговори Едита Тахири заяви, че въз основа на споразумението незаконните регистрационни номера на колите трябва да бъдат заменени с такива, носещи означенията RKS или KS, обозначаващи съответно Косово след обявяването на независимост и Косово, управлявано от ЮНМИК. 
						„Ние удължихме валидността на регистрационните номера на автомобили, на които е изписано KS, [изключвайки от новите изисквания] автомобилите с такива номера”, каза Тахири за SETimes. 
						Сръбският колега на Тахири в преговорите в Брюксел, Борко Стефанович, обаче заяви за SETimes, че автомобили с регистрационни номера с означението RKS няма да бъдат допускани да влизат в Сърбия. 
						Прилагането на останалата част от споразумението до 20 ноември може да се окаже по-голямо предизвикателство, тъй като включва деликатните въпроси за личните карти, шофьорските книжки и автомобилните застраховки. 
						Стефанович казва, че ако косовските власти се опитат да конфискуват лични карти, смятани за неприемливи, това ще има последствия. „Сега имаме нещо, което не сме имали [преди], и това е реципрочност. Сега, ако албанците отнемат лични карти от сърби в Косово, е възможно сръбските власти да отнемат лични карти на албанци, когато те се намират в Сърбия.”
						„Сръбската страна издига пречки”, казва Тахири. „Вместо да бъде водена от концепцията за разрешаване на свободното придвижване, сръбската страна създава усложнена логистика, която ние отхвърлихме, както направи и ЕС.” 
						Тя обяснява, че хората, представящи лични карти, трябва също така да представят и документ, доказващ влизането във всяка от двете държави или напускането й. Проблематично е обаче съдържанието на този документ. „Сръбската страна настоява за елементи, които не отговарят на европейските принципи; те изискват повече данни и създават неприемливи усложнения”, твърди Тахири. 
						Дрен Зека, главен политически съветник на Тахири, коментира: „Когато от дадено лице бъде поискано да се идентифицира, трябва да бъдат представени заедно лична карта и документът, доказващ влизането/излизането. В документа доказващ влизането/излизането, няма да има снимка, и езикът [му] ще бъде само процедурен въпрос. В случай че този документ бъде загубен, човекът трябва да отиде до най-близкото полицейско управление, за да получи разписка, [потвърждаваща], че той/тя е изгубил(а) своя документ за доказване на влизането/излизането.” 
						Тахири обяснява, че моделът се основава на практиката в други страни, които имат изострени отношения със своите съседи, като например Гърция и Македония. 
						Косовският анализатор Белул Бечай е скептичен и заяви пред SETimes, че споразуменията, постигнати в Брюксел, „не могат да бъдат приложени… без юридически гаранции”. 
						Към сегашния момент единственото приложено споразумение е това за търговията, включващо митническите печати. Останалите три - за свободата на придвижване, кадастралните планове и взаимното признаване на университетските дипломи - предстои да бъдат приложени. 
						20 ноември е датата, поставена като цел, защото Съветът на министрите на ЕС трябва да вземе решение за разширяването до средата на декември. 
						Политическият анализатор Богдана Колевич, редактор на списание „Нова сръбска политическа мисъл”, прогнозира, че „последствията от прилагането на споразумението за свободата на придвижване ще бъдат преди всичко лоши за сърбите в Косово, защото липсва баланс.” 
						„Косовските албанци ще могат да се придвижват свободно на територията на Сърбия, а сърбите - със сръбски документи - няма да имат подобна свобода. Тези споразумения бяха подписани в полза много повече на албанската, отколкото на сръбската страна.”

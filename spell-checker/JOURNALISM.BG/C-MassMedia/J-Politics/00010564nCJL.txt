Босненският сръбски парламент призова за сътрудничество с Трибунала на ООН
23/04/2004
 
БАНЯ ЛУКА, Босна и Херцеговина (БиХ) -- Босненският сръбски парламент призовава правителството на областта да сътрудничи на Трибунала на ООН за военни престъпления. В декларация, приета в четвъртък (22 април), законодателите напомниха на министрите, че задълженията им включват отправяне на искания за доброволното предаване, както и действия за задържането на заподозрени военнопрестъпници. Парламентът призова също полицията да планира по-добре операциите си. Невъоръжен мъж бе убит неотдавна при акция на босненската сръбска полиция в дома му при издирване на неговия брат.
Други новини: Световната банка предупреди БиХ, че ще спре отпускането на кредити в размер на $97 млн., ако страната не направи необходимото да приеме три закона до 7 май. Банката иска парламентът да прокара закони за държавните поръчки, висшето образование и придобивките за ветерани. Висши представители на Съвета на Европа и Службата на върховния представител подкрепиха посланието. (Източници на СВП, Ослободение - 23/04/04; АФП, ПБС БиХ - 22/04/04)

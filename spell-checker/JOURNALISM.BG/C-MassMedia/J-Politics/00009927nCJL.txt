Албанската опозиция призовава президента да разпусне правителството
23/02/2004
 
ТИРАНА, Албания -- Основната опозиционна Демократическа партия (ДП) призова президента Алфред Моисиу в неделя (22 февруари) да упражни конституционните си правомощия и да освободи правителството на премиера Фатос Нано. Лидерът на ДП Сали Бериша, който преди това бе отправял критики към Моисиу за "унищожение на избирателния процес" в страната, сега казва, че държавният глава не е "същинският проблем". Междувременно Моисиу приветства мирния характер на опозиционните протести в събота, в сравнение с придружените от насилие демонстрации срещу Нано преди две седмици.
Други новини: албанска делегация отпътува за Атина през уикенда, за да обсъди евроатлантическата интеграция с гръцките си партньори. Гръцката делегация призова Албания да гарантира политическата стабилност в страната като предусловие за приключване на реформите, които са от решаващо значение за приемането в ЕС. (АТА - 22/02/04; АТА - 21/02/04)

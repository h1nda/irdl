Според ЕС практическото приложение на реформите в Турция ще отвори вратата към преговорите за присъединяване
09/03/2004
Пълното прилагане на ключови реформи би довело до незабавно начало на преговорите за присъединяване между Турция и ЕС, заявиха висши представители в понеделник. Междувременно премиерът на Люксембург даде още един стимул за надеждите на Турция за членство в ЕС, посочвайки, че преговорите могат да започнат в началото на следващата година.
(Гардиън, EurActiv - 09/03/04; AФП, AП, Би Би Си,, Ройтърс, Анадолска агенция, EUobserver - 08/03/04; ФТ - 07/03/04)
 
 
Турският външен министър Абдулах Гюл и ирландският му колега Брайън Коуън дадоха пресконференция в Анкара в понеделник (8 март).[АФП]
Висши представители на ЕС казаха в понеделник (8 март), че Турция би могла да получи незабавна зелена светлина за начало на предприсъединителните преговори, ако срещата на върха на ЕС през декември констатира, че Анкара е осъществила всички необходими реформи. Уреждането на кипърския въпрос допълнително ще повиши шансовете на страната за присъединяване, допълниха те.
"Повторихме нашите твърди уверения, че ако Европейският съвет реши през декември, че Турция е покрила политическите критерии от Копенхаген, ЕС ще се ангажира с начало на предприсъединителните преговори (с Турция) без всякакво забавяне," заяви ирландският външен министър Брайън Коуън, чиято стана е понастоящем ротационен председател на ЕС.
Той даде висока оценка на турските власти за напредъка, отбелязан от тях при извършването на законодателни реформи, насочени към покриването на критериите, но предупреди, че осъществяването на практика на тези реформи е от ключово значение.
Коуън е член на делегацията на високо равнище на ЕС, която е на посещение в Анкара, за да обсъди кандидатурата на страната-домакин за членство в ЕС. Делегацията включва и Върховния представител на ЕС по външната политика Хавиер Солана, комисаря по разширяването Гюнтер Ферхойген, както и холандския външен министър Бернард Бот, чиято страна поема председателството на ЕС на 1 юли.
Турция получи официален статут на кандидат за членство в ЕС през 1999 г., но е единствената кандидатка, която все още не е започнала преговори за присъединяване.
Присъединявайки се към коментарите на Коуън, Ферхойген каза, че "процесът на реформи в Турция протича в правилната посока". Той пое ангажимент, че докладът през декември ще бъде изготвен въз основа на "факти.. по един честен и обективен начин."
Представителите на ЕС призоваха освен това Турция да удвои усилията си за постигане на споразумение по обединението на Кипър преди влизането на средиземноморския остров в ЕС на 1 май.
"ЕС има ясно предпочитание да приеме един обединен Кипър," каза Коуън. Той добави, че преодоляването на 30 годишното разделение на острова към момента на влизане в ЕС " е също така от интерес за развитието на още по-тесни връзки между ЕС и Турция."
Преговорите под егидата на ООН между лидерите на кипърските гърци и кипърските турци навлизат в третата си седмица, като до този момент се твърди, че не е постигнат особен напредък.
"Ако двете държави не могат да решат проблема в посочения срок и ако ние трябва да положим усилия за намирането на решение, Турция и Гърция ще се присъединят към преговорите на най-високо равнище и ще дадат необходимия принос към процеса," цитира думите на Гюл в понеделник турската Анадолска агенция.
Междувременно още едно послание на подкрепа за турската кандидатура за членство в ЕС дойде в понеделник от премиера на Люксембург Жан-Клод Юнкер, чиято страна ще поеме председателството на ЕС от Холандия на 1 януари 2005 г.
"Преговорите с Турция ще започнат през 2005 г., когато ние ще поемем председателството на ЕС. Преговорите ще бъдат ориентирани към икономиката и ще бъдат много трудни," се цитират думите на Юнкер в интервю за турския всекидневник Хюрриет. Според Юнкер преговорите за присъединяване могат да продължат поне осем години.
Окуражителните думи на Юнкер бяха в унисон с предходни изявления на подкрепа от страна на британски представители, германския канцлер Герхард Шрьодер и председателя на Европейската комисия Романо Проди.

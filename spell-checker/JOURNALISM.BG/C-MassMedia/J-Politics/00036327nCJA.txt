Могат ли преговорите да обединят враждуващите партии в Санджак в Сърбия?
					12/10/2010
					Преобладаващата бошняшка общност на Сърбия в Санджак предприе политическо усилие за преодоляване на статуквото. 
					От Игор Йованович за Southeast European Times в Белград -- 12/10/10
 
					 
						
Главният мюфтия Муамер Зукорлич разкритикува правителството на Белград и призова за изпращане на чуждестранни наблюдатели от ЕС в Санджак. [Бета]
						Правителството на Сърбия се опитва да посредничи при преговори между разделената на фракции бошняшка общност с цел решаване на споровете, които възникнаха след изборите през юни за Бошняшки национален съвет. Макар че преговорите не са дали резултат досега, анализаторите смятат, че те представляват положителен ход. 
						Изборната победа на Бошняшката културна общност, ръководена от главния мюфтия на Санджак Муамер Зукорлич прекрати отношенията между трите босненски общности в Сърбия. Повечето гласове бяха спечелени от Съвета, ръководен от Зукорлич. Листата, подкрепена от Демократическата партия на Санджак, ръководена от сръбския министър на труда Расим Ляич, спечели пет места, докато Партията на демократичното действие на министър Сюлейман Углянин спечели 13 места. 
						Съветът бе сформиран едва след като двама представители от партията на Ляич преминаха на страната на Зукорлич. Но Министерството за човешки и малцинствени права след това реши да не признава Съвета. 
						Оттогава Зукорлич критикува правителството на Белград и призовава за изпращане на чуждестранни наблюдатели от ЕС в Санджак. 
						Министърът за човешки и малцинствени права Светозар Циплич успя да събере трите бошняшки групировки за преговори в Белград миналия месец. "Нищо не е изгубено и Бошняшката културна общност започна да обсъжда какво трябва да се направи, за да се свика Бошняшкия съвет", каза той. 
						Вторият кръг от преговорите на 1 октомври в Санджак се провали, след като Бошняшката културна общност не се яви. Другите две партии обвиниха Зукорлич, че бойкотира преговорите и политизира проблемите на Санджак. 
						 На 3 октомври говорителят на Зукорлич Самир Тандир заяви за SETimes, че партията подкрепя провеждането на преговорите, но че "като автентичен представител на бошняците, нашата листа трябва да преговаря с официални представители на правителството в Белград, а не с онези, които причиниха проблемите в Санджак на първо място." 
						 "Нашата постоянна позиция е за диалог, но ние по-скоро трябва да говорим за цялостния проблем в Санджак с представители на сръбското правителство, а не за сформирането на Съвета. Властите трябва да спазват конституцията и законите, когато става въпрос за бошняшката общност", каза Тандир. 
						И трите партии са съгласни, че икономическото положение в Санджак трябва скоро да се подобри, тъй като това е един от най-слабо развитите райони в Сърбия. 
						Турция обеща да изпрати помощ за региона. Министърът на труда и социалната политика Омер Динчер посети Санджак през септември и заяви, че Турция ще дари около 4,7 милиона евро за 15 проекта в региона. 
						Турското правителство одобри износа на 300 000 тона месо за Санджак и ще финансира строителството на главен път през Санджак, оценен на около 22 милиона евро. 
						"Ние сме готови да осигурим нашия дял за икономическото развитие на тази част от Сърбия, защото няма разлика между Санджак и Турция. Ако живеете в лукс и мир и ние в Турция ще живеем по същия начин, ето защо искаме да се уверим, че вие живеете в колкото се може по-добре развита, мирна и добра среда. Ще се опитаме да помогнем за икономическото развите на Сърбия доколкото е възможно", каза Динчер.

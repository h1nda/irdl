МВФ ще подпише споразумения с Македония, Албания и България
10/02/2003
 
СКОПИЕ, Македония -- В петък (7 февруари) правителството и мисията на МВФ най-накрая постигнаха споразумение относно писмото за намерение за ново 15-месечно стенд-бай споразумение. Според условията фондът ще предостави 26 млн. щатски долара за финансиране. В замяна на това, Македония трябва да изпълни няколко условия, включително нарастване на БВП и годишна инфлация от 3 процента за 2003 г. През май Македония не успя да се договори с МВФ поради неспособността да ограничи разходите в държавния бюджет. Сега правителството обеща да намали разходите с 110 млн. щатски долара. Новото споразумение ще доведе и до получаването на около 150 млн. щатски долара от спонсори, обвързани със сделката с МВФ.
В други новини, Бордът на директорите на МВФ вероятно ще проведе среща в края на февруари или в началото на март, за да одобри икономическата политика на албанското правителство за 2003 г. Точната дата ще бъде съобщена в понеделник. Представителят на фонда Ян-Петер Олтерс заяви, че Тирана е изпълнила всички условия, поставени от МВФ и допълни, че взаимоотношенията между правителството и МВФ са "отлични на всеки етап от сътрудничеството".
Междувременно, Бордът на директорите се събра в петък във Вашингтон и одобри доклада за втория преглед на двугодишното стенд-бай споразумение с България. Според него след 14 февруари България ще получи 36 млн. щатски долара. Членовете на борда заявиха, че макроикономическите показатели на България са впечатляващи, икономическите реформи са успешни и е постигната устойчива финансова стабилност. (Пари, Медиапул - 10/02/03; АТА, Дневник - 09/02/03; МИА, А1 ТВ - 07/02/03)

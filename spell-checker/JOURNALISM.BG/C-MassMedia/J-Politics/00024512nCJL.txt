Сръбският министър за Косово: преговорите за статута ще продължат и след 10 декември
					11/11/2007
					 
						БЕЛГРАД, Сърбия -- Преговорите за статута на Косово ще продължат и след крайния срок 10 декември, определен от ООН, заяви сръбският министър за Косово Слободан Самарджич в интервю за Танюг в събота (10 ноември). Междувременно екипът на косовските арбанци в преговорите предупреди, че провинцията ще обяви независимост едностранно след крайния срок 10 декември, което според Самарджич ще доведе до "период на сериозна несигурност". Той добави, че ЕС не е безразличен към положението, в което Сърбия ще се озове, ако това се случи. 
						Междувременно външният министър на Ирландия Дърмот Ейхърн заяви в Прищина в събота, че ЕС ще реши проблема със статута на Косово след 10 декември. Президентът на Косово Фатмир Сейдиу заяви, че провинцията ще предприеме съответни мерки, координирани с международната общност след крайния срок. (Танюг, БТА - 10/11/07; Итар Тасс - 09/11/07)

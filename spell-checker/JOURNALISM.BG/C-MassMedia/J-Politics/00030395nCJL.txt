Великобритания призова за напредък на преговорите в Кипър
					27/05/2009
					 
						АТИНА, Гърция -- Във вторник (26 май) британският външен министър Дейвид Милибанд каза, че двете кипърски общности трябва да ускорят преговорите за обединение на разделения остров и да постигнат приемлив напредък през следващите няколко месеца. На среща с гръцкия външен министър Дора Бакоянис в Атина Милибанд подчерта нуждата от намиране на решение на кипърския въпрос "от кипърците и за кипърците". Той поясни, че Великобритания е готова да играе само поддържаща роля в мирните преговори.
						Във връзка с преговорите за присъединяване на Турция към ЕС Милибанд каза, че Великобритания подкрепя продължаването на подготовката на Анкара за присъединяване към ЕС. Бакоянис подчерта, че кандидатурата на Турция за ЕС е в "повратна точка" и че от Анкара зависи дали ще избере пътя на радикалните реформи, които могат да я приближат към Европа. "Гърция открито и ясно ще подкрепи подобен избор", каза тя. Бакоянис отново призова Турция да приложи на практика така наречения "Протокол от Анкара", който разширява митническия съюз Турция-ЕС, така че да обхваща и Кипър. Протоколът предвижда свободен достъп на кипърски гръцки самолети и кораби до турските летища и пристанища. Анкара отказва изцяло да приложи протокола, докато ЕС не изпълни обещанието си за облекчаване на изолацията на кипърските турци. (АНА-МПА, ЕРТ, АП, Хюриет - 26/05/09)

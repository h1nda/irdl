Македония е готова за нови преговори за името 
					17/06/2009
					Преговарящите трябва да се срещнат идната седмица в Женева за нов кръг от преговорите по дългогодишния спор за името между Македония и Гърция.
					(AФП, МИА, Макфакс - 16/06/09; Информационен център на ООН - 11/06/09)
 
					 
						
"Готови сме да положим максимални усилия в новия кръг на преговорите, за да направим крачка напред в диалога с Гърция," каза външният министър Антонио Милошоски. [Гети Имиджис]
						Македония възнамерява да положи всички усилия в предстоящите преговори с Гърция за намиране на решение на 18-годишния спор за името между двете съседки.
						"Готови сме да положим максимални усилия в новия кръг на преговорите, за да направим крачка напред в диалога с Гърция," каза във вторник (16 юни) македонският външен министър Антонио Милошоски след координационна среща на висшето ръководство на страната по въпроса.
						Преговорите с посредничеството на ООН трябва да започнат отново в понеделник в Женева след четиримесечно прекъсване заради изборите в двете страни. Процесът ще започне със среща между преговарящите Зоран Йолевски за Македония, Адамантиос Василакис за Гърция и специалния пратеник на ООН Матю Нимиц. 
						Предвид опита и ангажираността на посредника на ООН с въпроса, Скопие очаква той да съумее „да намери начин и да направи оценка кога и как може да се постигне напредък” в преговорите, отбеляза Милошоски. 
						Спорът между двете балкански страни датира от 1991 г., когато Македония провъзгласи независимостта си от бивша Югославия. Гърция отказва да признае съседката си с конституционното й име, Република Македония, опасявайки се, че това може да доведе до териториални претенции към северната й провинция Македония.
						Вместо това тя използва името Бивша югославска република Македония (БЮРМ), с което страната бе приета в ООН през 1993 г., и настоява и другите държави да правят същото. Повечето международни организации, включително НАТО и ЕС, официално се придържат към това. През годините обаче броят на страните, признали балканската страна с конституционното й име, нарасна на 120. 
						Усилията за решаване на спора между Атина и Скопие с посредничеството на ООН станаха по-интензивни миналата година, след като Гърция блокира кандидатурата на Македония за членство в НАТО. В хода на многобройните кръгове от преговори след срещата на върха на Алианса в Букурещ през 2008 г. Нимиц предложи няколко възможни компромисни решения, но всички те бяха отхвърлени от едната или и двете страни. 
						Гръцките представители намекнаха по-рано тази година, че Атина би могла да приеме името "Република Северна Македония" съгласно предложението, направено от посредника на ООН през октомври 2008 г. 
						Милошоски каза във вторник, че страната му ще се опита да представи своите възгледи и идеи за „евентуален компромис, който да не е едностранен или диктат”. Иначе процесът ще доведе до това една от страните да се чувства победителка, прехвърляйки на другата чувство за унижение и провал. 
						 "Мисля, че трябва да има средно положение, компромис, при който е необходимо да има известно равенство и зачитане на достойнството и принципите на двете страни, въвлечени в спора, за да се постигне успешно и дълготрайно решение на проблема,” каза министърът. 
						След срещата в Женева Нимиц трябва да посети Скопие и Атина в началото на юли, за да се срещне с представители на двете правителства.

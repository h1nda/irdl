Македонският парламент одобрява новото правителство
01/11/2002
Македонският парламент одобри в петък новото правителство на министър-председателя Бранко Цървенковски. 18-членното правителство включва 13 представители на Коалиция "Заедно за Македония", водена от Социалдемократическия съюз на Македония на Цървенковски и пет члена на Демократичния съюз за интеграция на Али Ахмети.
(АП, VOA, МИА - 01/11/02; РСЕ/РС, Ройтерс, МАКФАКС - 31/10/02)
 
 
Със 72 на 28 гласа, македонският парламент прие новото правителство на министър-председателя Бранко Цървенковски рано в петък (1 ноември). 18-членното правителство включва 13 представители на коалиция "Заедно за Македония", водена от Социалдемократическия съюз на Македония на Цървенковски (СДСМ) и пет члена на Демократичния съюз за интеграция на Али Ахмети (ДСИ).
Обръщайки се към парламента преди гласуването, Цървенковски обеща, че неговото правителство ще бъде открито и отговорно. Относно участието на ДСИ в новото правителство, той каза, че това ще допринесе за възстановяване на стабилността, съвместното съществуване и интеграцията на двете етнически групи в страната. "Партия, която е спечелила чувствително мнозинство от албанските гласове и е постигнала неоспорима избирателна легитимност, заслужава да сподели властта и отговорността", заяви той.
Той обеща също да работи за пълното прилагане на Охридския рамков договор, с който завърши миналогодишният етнически конфликт в страната. "Истинският национален и македонски интерес не е да се пренебрегва, променя или да се пречи на рамковия договор, а напротив, да се прилага цялостно и в срок", каза Цървенковски. Той обеща, че пред парламента и обществото ще бъде представена подробна програма за следващите четири години и посочи основните теми, върху които ще се фокусира кабинета.
Те включват борбата с организираната престъпност и корупцията, намаляване на бедността, увеличаване на възможностите за заетост продължаване на реформите в образованието, здравеопазването и публичната администрация. Интеграцията в ЕС и НАТО остава дългосрочна стратегическа цел, каза министър-председателят.
Цървенковски подчерта необходимостта от траен мир и сигурност в страната като предпоставка за постигане на правителствените цели и за привличането на така необходимите чуждестранни инвестиции в подкрепа на извършващите се реформи.Той добави, че неговият кабинет скоро ще поднови преговорите с МВФ и Световната банка за осигуряване на необходимата финансова подкрепа.
Въпреки множеството проблеми и предизвикателства, пред които е изправено неговото правителство, Цървенковски изрази оптимизъм за бъдещето на Македония. "Оптимистите казват, че Македония е получила своя шанс на изборите от 15 септември. Песимистите казват, че Македония е получила своя последен шанс на изборите от 15 септември. Въпреки планината от трудности, аз съм уверен, че Македония има шанс".

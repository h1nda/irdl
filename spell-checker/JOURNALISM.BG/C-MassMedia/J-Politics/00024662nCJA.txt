Румъния проведе първите си избори за Европейски парламент; ниската избирателна активност прави недействителен референдума за избирателната система
					26/11/2007
					Демократите на президента Траян Бъсеску спечелиха в изборите за Европейски парламент в неделя, но явно предложението за установяване на мажоритарна избирателна система няма да бъде прието.
					От Паул Чокою за Southeast European Times от Букурещ -- 26/11/07
 
					 
						
Председателят на Демократическата партия (ДП) Емил Бок (вдясно), кметът на Букурещ Адриян Видяну (вляво) и други членове на партията празнуват в централата на ДП след изборите в неделя. [Гети Имиджис]
						Румънците гласуваха в неделя (25 ноември), за да изберат свои представители в Европейския парламент (ЕП) в Страсбург. В първите европейски избори се съревноваваха тринадесет политически партии и един независим кандидат. Румънците се присъединиха към ЕС едва този януари. 
						Едновременно с това гражданите гласуваха на национален референдум за предложението на президента Траян Бъсеску за мажоритарна избирателна система. Резултатите обаче вероятно ще бъдат обявени за недействителни поради ниската избирателна активност. 
						Според предварителните резултати Демократическата партия на Бъсеску е спечелила изборите за ЕП с 29,23 % от гласовете. Социалдемократическата партия е втора, с 21,65 %, а Националлибералната партия на премиера Калин Попеску Търичану ги следва с малко повече от 13 %. Ултранационалистическата Партия "Велика Румъния" (ПВР), която досега заемаше пет от 35-те места на Румъния в ЕП, претърпя голяма загуба. Тя получи едва 3 % от гласовете и вече може да не бъде представена. 
						Лидерът на ПВР Корнелиу Вадим Тудор вече обяви своята оставка от румънския парламент. Той призова своите колеги да направят същото. 
						В проведения успоредно референдум, 82,9 % от румънците казаха "да" на новата система на Бъсеску. Но избирателната активност, оценявана на 25,5 %, бе доста под изисквания праг от 50 % и резултатите няма да бъдат признати. 
						Бъсеску предложи румънците да могат да избират пряко отделни кандидати вместо чрез партийни листи и да се установи мажоритарна избирателна система вместо в момента действащата пропорционална. Новата система, с която броят на депутатите би бил намален с около 20 %, е сходна с избирателната система в два тура, която се използва във Франция, и би могла да доведе до сформирането на по-силни правителства. 
						Според алтернативно предложение, направено от Търичану, би се установила преференциална пропорционална система, основаваща се на германската избирателна система. 
						"Референдумът бе урок дори и за мен, но аз няма да спра да се надявам и да казвам, че румънците желаят реформиране на политическата класа," каза Бъсеску в изказване в неделя, признавайки поражението. Той заяви, че е трябвало да посвети повече време, за да обясни важността на мажоритарната избирателна система.

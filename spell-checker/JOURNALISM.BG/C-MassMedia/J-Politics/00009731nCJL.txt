Социалистите подкрепят избора на Кощуница за председател на сръбския парламент
05/02/2004
 
БЕЛГРАД, Сърбия и Черна гора -- Социалистическата партия на Слободан Милошевич застана на страната на Демократичната партия на Сърбия, водена от Воислав Кощуница, и на други две реформистки партии в сряда (4 февруари) при излъчването на председател на сръбския парламент. Драган Маршичанин от ДПС бе избран независимо от опозицията на Демократическата партия. Социалистите оповестиха също, че ще подкрепят евентуално правителство на Кощуница, ако то обещае, че ще блокира протичащия в момента процес на приватизация и ще работи за забрана на всякакви екстрадиции на сърби към Трибунала на ООН за военни престъпления в Хага. Върховният представител на ЕС по въпросите на сигурността Хавиер Солана заяви, че съюзът все още очаква сформирането на коалиционно правителство на демократичните сили.
Други новини: Нестабилният съюз между Сърбия и Черна гора отбеляза своята първа годишнина в сряда. Докато министър-председателят на Черна гора Мило Джуканович нарече изминалите 12 месеца "изгубена година", външният министър на Сърбия и Черна гора Горан Свиланович настоя, че новото споразумение работи. (AП, AФП, Бета, ФоНет, Б92 - 04/02/04)

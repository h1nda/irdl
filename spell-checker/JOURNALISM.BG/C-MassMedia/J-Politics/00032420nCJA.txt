Румъния се готви за президентски избори 
					19/11/2009
					С малко дебати, кампанията премина по класическия посткомунистически модел на персоналните атаки.
					От Паул Чокою за Southeast European Times от Букурещ -- 19/11/09
 
					 
						
Двама от основните претенденти в надпреварата са сегашният президент Траян Бъсеску и социалдемократът Мирча Джоана. [Габриел Петреску/SETimes]
						Очаква се около 18 милиона румънци да се отправят към избирателните урни в неделя (22 ноември), за да изберат следващия президент на страната с петгодишен мандат. Дванадесет кандидати се включиха в надпреварата, която вероятно ще завърши с балотаж на 6 декември. 
						Залогът на изборите е по-голям от всякога на фона на тежката политическа криза, в която Румъния изпадна през последния месец и която задълбочи рецесията в страната. 
						Румънците ще гласуват също така в спорния референдум за еднокамарен парламент, свикан от Бъсеску - ход, който бе остро критикуван от неговите противници. Преди две седмици няколко НПО призоваха омбудсмана да се намеси и да раздели двата вота с аргумента, че референдумът неоснователно повишава шансовете на Бъсеску за победа. 
						Неотдавнашен доклад на ОССЕ, която ще има 25 наблюдатели на изборите в цялата страна, предупреждава, че кампанията е доминирана от въпроса за референдума. 
						Основните участници в надпреварата - настоящият президент Траян Бъсеску, социалдемократът Мирча Джоана, либералът Крин Антонеску и кметът на Букурещ Сорин Опреску - демонстрираха слабо въображение в организацията на кампаниите си, като се придържаха към класическите митинги и направиха плахи опити да спечелят потребителите на интернет. 
						И четиримата не се явиха на първия дебат в ефир, който трябваше да се състои в сряда. Бъсеску и Антонеску се изправиха един срещу друг в дебат на 14 ноември в университета в Клуж-Напока. 
						Проучване, поръчано и публикувано в сряда от всекидневника "Евениментул Зилеи", показа, че Бъсеску (33 %) и Джоана (30 %) вероятно ще се срещнат на балотажа, а либералът Антонеску (18 %) изостава след тях. Според проучването, проведено от Центъра по градска и регионална социология (ЦГРС), балотажът ще бъде спечелен от лидера на социалдемократите, който ще победи Бъсеску с 51 на 49 %. 
						Разчитайки на относително стабилен електорат в градовете, Бъсеску насочи вниманието си към селата. Джоана се опита да консолидира своите избиратели, но и да привлече нови в исторически райони като Трансилвания, където сегашният президент се представя по-добре. 
						"Ще гласувам, защото според мен президентът е най-видимата фигура на политическата сцена. Ще гласувам още, защото искам Румъния отново да поеме по възходящ икономически курс. Не вярвам обаче в ефективността на референдума, защото ще е нужен толкова сложен процес, за да се стигне в крайна сметка до еднокамарен парламент, и се съмнявам той да приключи, след като изборите завършат," каза студентът по политология Разван Михалашку, на 24 г. 
						Избирателите в останалата част от страната не са толкова ентусиазирани. "Обърквам политическите дискусионни предавания по време на кампанията с комедии на ситуациите. Плюс това съм научила съдържанието им наизуст, защото не се е променило особено от миналите избори - обещания и обещания," казва Мария Михалаке, на 38 год., шивачка от Васлуй. 
						"Ако не беше референдумът, тази неделя нямаше да гласувам," добави тя.

Сръбската коалиция е разединена относно закона за информацията
					31/07/2009
					 
						БЕЛГРАД, Сърбия -- Управляващата коалиция е така разединена във връзка с т.нар. закон за публичната информация, че това би могло да предизвика предсрочни избори, съобщиха местните вестници в петък (31 юли). Лидерите на Демократическата партия (ДП), "Г17 Плюс" и Социалистическата партия на Сърбия (СПС) - съответно Борис Тадич, Младжан Динкич и Ивица Дачич - се срещнаха в четвъртък, за да обсъдят закона. СПС и партньорите й от партията "Обединена Сърбия" и Партията на пенсионерите се противопоставят на законопроекта, който урежда дейността на медиите. Тадич, Динкич и Дачич се договориха да отложат всякакво гласуване на законопроекта до 31 август, за да имат време за консултации с журналисти, медийни асоциации и европейски институции, които според съобщенията имат притеснения във връзка с проекта. Динкич каза, че ако законът за информацията не бъде приет до края на август, "Г17 Плюс" ще започне да взема независими решения за това как да гласува по всички бъдещи законопроекти. 
						Основните опозиционни партии - Сръбската демократическа партия, "Нова Сърбия" и Сръбската радикална партия - разкритикуваха коалицията за отлагането на гласуването с цял месец и поставиха под въпрос способността й да функционира. (Блиц, Данас, Вечерне Новости - 31/07/09; Б92, Танюг - 30/07/09)

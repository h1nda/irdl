Сърбия и ЮЛЕКС ще сключат споразумение за контрол на границата с Косово
					16/07/2009
					 
						БЕЛГРАД, Сърбия -- Вътрешният министър Ивица Дачич обяви в сряда (15 юли) планове за подписването в близко бъдеще от Сърбия и ЮЛЕКС на споразумение за контрол на границата с Косово. Той съобщи, че проектоспоразумението е било договорено по време на визитата в Белград на върховния представител на ЕС по въпросите на сигурността Хавиер Солана по-рано тази седмица. Дачич подчерта, че ефикасният контрол на границата с Косово е от основно значение за усилията в борбата с организираната престъпност и контрабандата на оръжие и като такъв не трябва да бъде политизиран. Европейската комисия заяви, че Съветът на ЕС вероятно ще премахне визовите изисквания на ЕС за сърбите тази есен, но само ако те осъществят оставащите реформи, залегнали в пътната карта за либерализация на визите, включително осигуряването на надежден контрол и наблюдение на границата с Косово. (Емпортал, Студио Б - 15/07/09)

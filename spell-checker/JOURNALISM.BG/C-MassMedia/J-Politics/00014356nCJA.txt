ЕС призовава Турция да ускори реформите преди началото на преговорите за членство 
					26/04/2005
					Въшните министри на ЕС одобриха доклад, който очертава някои области, в които Турция трябва да положи по-сериозни реформаторски усилия в периода до началото на предприсъединителните преговори през октомври . 
					(Cyprus Mail, Dunya - 26/04/05; Ройтерс, Кипърска информационна агенция - 25/04/05)
 
					 
						
Външният министър на Люксембург Жан Аселборн (вляво) разговаря с турския си колега Абдулах Гюл преди заседанието на Съвета по асоцииране ЕС-Турция във вторник (26 април) в Люксембург. [AФП]
						Въшните министри на ЕС подкрепиха в понеделник (25 април) документ по Турция, в който страната се призовава да ускори политическите реформи преди началото на предприсъединителните преговори по-късно тази година. Документът, одобрен ден преди заседанието на Съвета по асоцииране ЕС -Турция във вторник в Люксембург, предупреждава, че Турция не е постигнала достатъчен напредък в някои ключови сфери. 
						През декември лидерите на 25-членната организация определиха 3 октомври като начална дата на преговорите на Турция за присъединяване, подчертавайки обаче, че Анкара трябва да предприеме необходимите стъпки за изпълнение на критериите на ЕС за членство. 
						Преди заседанието от вторник турският външен министър Абдулах Гюл каза, че то ще бъде посветено на напредъка на неговата страна в покриване на стандартите на ЕС. "До този момент Турция е била конструктивна и ще продължи да се държи по този начин. Очакваме същото конструктивно отношение и от ЕС," бе цитиран да казва министърът. 
						Европейските колеги на Гюл обаче изразиха опасение относно липсата на напредък в области като религиозната свобода, свободата на словото и правата на малцинствата. Според Ройтерс документът призовава Турция да спазва по-добре правата на кюрдското и ромското малцинства в страната. 
						Според въшните министри на ЕС Анкара не е направила достатъчно за гарантиране на граждански контрол върху властните военни в страната, които продължават да упражняват влияние в политиката "чрез неформални механизми".
						Документът, одобрен от министрите в понеделник, подчертава освен това нуждата от твърди мерки за предотвратяване на изтезанията, призовавайки правителството да наложи на практика нулева толерантност към това явление. 
						Документът призовава освен това да се направят стъпки за гарантиране на изпълнението на други поети от Турция ангажименти като защитата на правата на интелектуална собственост, отмяната на дискриминационно законодателство и намаляването на държавните субсидии в промишлеността. 
						Властите на кипърските гърци приветстваха документа на ЕС, особено в раздела, където се призовава Турция да подпише възможно по-скоро споразумение, което разширява приложното поле на Митническия съюз с ЕС, като в него се включат всички нови държави-членки. Твърди се, че документът призовава Анкара да позволи на кипърски съдове да акостират в турски пристанища. 
						
						В свое изказване от вторник Гюл посочи, че Анкара е готова да подпише протокола за Митничесикя съюз и да даде тласък на усилията за политически реформи преди началото на преговорите през октомври. Същевременно, изтъкна той, ЕС трябва да изпълни ангажимента си за прекратяване на изолациятана северен Кипър.

Сръбска партия призова за решителни действия за арестуването на Младич
					19/12/2005
					След заклеймяващия доклад за сътрудничеството на Белград с трибунала на ООН за военни престъпления една от партиите от управляващата коалиция в Сърбия призова всички демократични сили в страната да предприемат решителни действия за арестуването на Ратко Младич. 
					(Блиц - 19/12/05; AП -- 16/12/05 - 18/12/05; Радио Б92, АДН Кронос интърнешънъл - 16/12/05; Международен наказателен съд за бивша Югославия - 15/12/05)
 
					 
						
Ратко Младич е все още на свобода. [Архив]
						Арестуването на бившия босненски сръбски главнокомандващ Ратко Младич е в интерес на Сърбия, заяви в неделя (18 декември) една от партиите в управляващата сръбска коалиция, като предупреди, че трябва да се предприемат спешни действия, за да бъде заловен издирваният обвиняем и да се избегне международната изолация. 
						"Дошъл е последният момент за всички демократични сили да поемат пълна отговорност за бъдещето на Сърбия," цитира АП декларация на Сръбската партия за обновление (СПО) на външния министър на Сърбия и Черна гора Вук Драшкович. "Трябва да изпратим ясно послание на международната общност, че всички заподозрени скоро ще бъдат изпратени в Хага." 
						Призивът бе направен след заклеймяващия доклад, представен в четвъртък от прокурора на ООН за военни престъпления Карла дел Понте, която посочи, че сътрудничеството на Сърбия с Международния наказателен съд за бивша Югославия (МНСБЮ) се е влошило през последните месеци. В обръщение към Съвета за сигурност тя поиска също да се потърси отговорност от Сърбия за това, че не е арестувала Младич, бившия босненски сръбски лидер Радован Караджич и други издирвани обвиняеми във военни престъпления. 
						Отрицателният доклад на Дел Понте предизвика опасения, че Сърбия може да бъде застрашена от международна изолация и санкции, които да се отразят на перспективите й за евроатлантическа интеграция и на чуждестранните инвестиции. 
						Сърбия и Черна гора започна преговори по Споразумение за стабилизация и асоцииране (ССА) с ЕС през октомври и се стреми и към членство в програмата на НАТО "Партньорство за мир". И двете организации са поставили пълното сътрудничество с МНСБЮ като условие, което страната трябва да изпълни, за да може да се присъедини към техните структури. 
						"Бяха нарушени всички крайни срокове за залавянето на укриващите се обвиняеми," заяви Драшкович в петък в писмено изявление. "Изправени сме пред перспективата да бъдат отложени преговорите ни по Споразумението за стабилизация и асоцииране, а дори не смеем да мислим за "Партньорство за мир". Нашите политически и морални възможности в преговорите за бъдещия статут на Косово също получиха удар," каза министърът. 
						Сръбският заместник-премиер Миролюб Лабус също предупреди за възможно отлагане на преговорите на Белград по ССА през февруари 2006 г., ако дотогава Младич не бъде заловен. 
						"Не мога да гарантирам, че следващият кръг от преговорите ще се проведе, ако не подобрим нещата" със сътрудничеството с МНСБЮ, каза той пред сръбския ежедневник "Вечерне новости" в интервю, публикувано в събота. 
						Според Ненад Ченак, лидер на Лигата на социалдемократите на Войводина, сръбският премиер Воислав Кощуница е виновен за провала на Белград да предаде Младич на трибунала в Хага. 
						"Не е сложно да се открие и предаде Ратко Младич на трибунала в Хага," казва Ченак в коментар, публикуван в понеделник в белградския ежедневник Блиц. "Той се появява само на седем или осем места в Сърбия. Проблемът е в това, че Воислав Кощуница не смее да екстрадира Младич", защото това не е в негов "политически интерес", казва Ченак. 
						Декларацията на СПО обаче призовава сръбските политици да "спрат да търсят виновник" и вместо това да предприемат съгласувани действия за залавянето на Младич. 
						"Отговорността, която произтича от доверието на гражданите и желанието им да живеят в нормална страна, задължава всички демократични сили ... да предприемат решителни действия," се казва в декларацията.

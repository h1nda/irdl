Македонският парламент одобри промените в кабинета
					13/07/2009
					Правителството на Никола Груевски беше преструктурирано след множество оставки и отстраняване на финансовия министър.
					От Зоран Николовски за Southeast European Times от Скопие -- 13/07/09
 
					 
						
"Не министрите, а премиерът Груевски определя основния курс и ключовите политики на правителството, които според нас са лоши и вредят на страната," заяви в парламента представителят на СДСМ Андрей Петров. [Томислав Георгиев/SETimes]
						В петък (10 юли) парламентът подкрепи промените в правителството на премиера Никола Груевски, включително уволняването на министъра на финансите Трайко Славески. Груевски прие също оставките на министъра на образованието Перо Стояновски и на земеделието Александър Спасеновски. 
						Поредицата от оставки дойде след оставката на вицепремиера и министър на европейската интеграция Ивица Боцевски на 30 юни. Той заяви, че възможностите му да работи за настоящото правителство са се изчерпали напълно. 
						Спасеновски обясни оттеглянето си, като заяви, че то съответства на споразумение между министър-председателя и лидера на Социалистическата партия на Македония. 
						Славески обаче отказа да подаде оставка. "Бих искал някога да узная защо Груевски ме уволнява," каза Славески в парламента, изброявайки редица положителни реформи във финансовия сектор. 
						 Стояновски заяви, че не е успял да изпълни поетия ангажимент да деполитизира образователните институции. "Причините за оставката са лични и засега ще ги запазя за себе си. Надявам се, че когато напрежението отмине, в една по-спокойна атмосфера ... ще мога да обясня причините." Груевски веднага назначи нови министри. Боцевски ще бъде заменен от Васко Наумовски, асистент по международно право и политика в Нюйоркския университет в Скопие. Никола Тодоров е новият министър на образованието, а зам.-министърът на транспорта Люпчо Димовски зае поста министър на земеделието. 
						Вицепремиерът Зоран Ставревски ще запази поста си и ще поеме министерството на финансите. 
						Директорът на Фонда за подпомагане на малки предприятия Владимир Пешевски ще бъде новият заместник-министър на икономиката. 
						Груевски заяви, че разместването има за цел да бъде смекчено въздействието на световната финансова криза на фона на опасенията от рецесия. Опозицията обаче поиска оставката на целия кабинет заради неизпълнението дадените обещания и неуспеха му да приближи Македония към ЕС и НАТО. 
						"Не министрите, а премиерът Груевски определя основния курс и ключовите политики на правителството, които според нас са лоши и вредят на страната. Всички останали просто налагат и изпълняват замислената от Груевски концепция", заяви Андрей Петров, главен секретар на Социалдемократическия съюз на Македония (СДСМ). 
						Груевски отхвърли критиките и обеща неговото правителство да продължи да работи за евро-атлантическата интеграция.

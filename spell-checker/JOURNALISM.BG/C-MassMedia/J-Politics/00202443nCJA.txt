Недоразумения затрудняват споразумението за регионално представителство на Косово 
					16/03/2012
					Прищина и Белград тълкуват различно споразумението за представителство на Косово.
					От Мухамет Брайшори и Бояна Милованович за Southeast European Times от Прищина и Белград -- 16/03/12
 
					 
						
В споразумението, постигнато в Брюксел, се казва, че Косово* е единственото наименование, което ще се използва в рамките на регионалното сътрудничество. [Лаура Хасани/SETimes]
						Противоречиви тълкувания на споразумението за представителството на Косово в региона накараха косовската делегация да напусне демонстративно състоялата се в четвъртък (15 март) в Белград Регионална конференция за сътрудничество на гражданските общества в Западните Балкани и Турция. 
						Същият спор накара белградската делегация да напусне събрание на Регионалния съвет за сътрудничество в Сараево по-рано през седмицата. 
						Проблемът е в табелката с името на страната - Косово бе изписано "Косово*" на белградската конференция, с бележка под линия със следния текст: "Това наименование не засяга становищата за статута и е в съответствие с Резолюция 1244 на Съвета за сигурност на ООН и на Мнението на МС за обявяването на независимостта на Косово." 
						Прищина заявява, че обяснителната бележка би трябвало да се споменава само в споразумения и официални документи, а на табелките с имената трябва да пише просто "Kосово". Това допълнително усложнява въпроса, защото във версията на споразумението на Прищина името на страната е изписано на албански, нещо, с което Белград не е съгласен. 
						В споразумението, постигнато в Брюксел миналия месец, се казва, че "Косово*" е наименованието, което ще се използва в рамките на регионалното сътрудничество. 
						Ръководителят на сръбския екип за преговорите Борислав Стефанович каза, че в момента се водят разговори за решаване на проблемите. 
						"Споразумението трябва да се спазва. Очаквам правителството бързо да реши как ще действат сръбските представители на регионални срещи," каза Стефанович за белградските медии. 
						Официални представители на сръбското външно министерство казаха, че делегацията, която е напуснала срещата в Сараево, е действала съобразно указанията на правителството за случаите, в които косовската делегация не е представена, както е договорено. 
						Прищина обаче заяви, че Сърбия е нарушила член 2 и 4 от споразумението в съответствие с ролята й на посредник и гарант на споразуменията да предприеме всички необходими действия да гарантира практическото прилагане на споразуменията. 
						Албер Гаши, експерт на ЕС от Института за европейска и турска политика, каза за SETimes, че това не е само технически проблем. 
						"Основният проблем е, че не се споменава изрично как трябва да бъде изписвано името на табелките, а споразумението е много неясно в това отношение, поради което оставя вратата отворена за различни интерпретации," каза Гаши за SETimes. 
						ЕС би трябвало да играе по-активна роля в прилагането на споразуменията, каза той. 
						"Не съществуват ясни механизми как ЕС ще гарантира изпълнението. В момента те [официалните представители на ЕС] оставят това на добрата воля на двете страни," каза Гаши. 
						Крешник Мифтари от Центъра за стратегически проучвания каза за SETimes, че неотдавнашните проблеми със сръбските избори провокират твърди позиции от Прищина и Белград. 
						"Косово и Сърбия сега са в най-тежкия си конфликт от миналото лято и двете страни искат да заемат твърди позиции, за да наложат езика си по отношение на събитията," каза Мифтари. 
						Той казва, че това недоразумение относно подробностите на споразумението е по вина на ЕС. 
						"Някои може да винят Белград или Прищина, но единствената страна, която носи вина, е ЕС, който не е обмислил този въпрос. Сега, когато двете страни са в конфликт заради изборите, недоразумението само засилва реториката," каза Мифтари. 
						Вицепремиерът на Косово и министър на правосъдието Хайредин Кучи каза за КТВ, че ЕС трябва да вземе мерки за гарантиране на изпълнението. 
						Той остави открита възможността Косово да напусне преговорите, ако Сърбия продължава да не изпълнява задълженията си, а ЕС да мълчи, без да оказва натиск. 
						"Ние ще предприемем нашите действия. Ако те продължават с тази политика, това ще се отрази на [нашите] отношения със Сърбия," каза Кучи. 
					
				
			
					 
					
 
 

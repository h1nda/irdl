ЕС дава зелена светлина за споразумение със Сърбия за износа на текстил 
					21/04/2005
					Наскоро Белград и ЕС подписаха споразумение, което открива пред Сърбия възможността да увеличи неколкократно количествата на изнасяните текстилни продукти. Този договор е първият практически пример за двойния подход, възприет от ЕС спрямо Сърбия и Черна гора.
					От Душан Косанович за Southeast European Times от Белград – 21/04/05 
 
					 
						
70 % от общия износ на текстил на Сърбия е за ЕС. [Андрия Илич]
						В края на миналия месец Белград и ЕС подписаха в Брюксел споразумение за износа на текстил, с което бе създаден режим без квоти за износа на текстил от Сърбия за ЕС и бе разрешено на Сърбия да увеличи нивата си на износ на текстил, които миналата година достигнаха около 119,4 млн. евро. Споразумението влиза в сила на 1 юли. Според сръбския министър за международните икономически отношения Милан Париводич, един от подписалите споразумението, то има голямо политическо значение. 
						"Виждаме положителна тенденция в политическото и икономическо развитие на Сърбия. Това може да доведе до една по-добра и по-стабилна икономическа ситуация в Сърбия," каза Париводич. 
						Споразумението, което Сърбия подписа самостоятелно, е първият практически пример за двойния подход към Сърбия и Черна гора, одобрен от ЕС миналата година, според който Брюксел разрешава на двете съставни републики да следват отделни пътища на икономическо развитие при напредването си към членство в съюза. 
						Според Париводич текстилната промишленост на Сърбия създава около 7 % от БВП на републиката, като 70 % от текстилните стоки на Сърбия се изнасят за страни от ЕС. По-рано ЕС прилагаше режим на квоти за няколко вида текстилни продукти от Сърбия, но този режим се отнасяше само за 25 % от изнасяните стоки. По силата на новото споразумение, останалите 75 % също ще се изнасят за ЕС без митнически бариери. 
						Местната текстилна промишленост сега може да се конкурира на равни начала със съседните държави, каза министърът. "Това е добро послание и аз смятам, че производството на крайни изделия от текстил, идващ от трети страни, е най-реалистично за този пазар. Ние не можем да произвеждаме текстил, с който да конкурираме Бангладеш, Пакистан, Индия или Китай, но можем да се конкурираме в конфекцията -- това е нашето конкуретно предимство. Точно тук виждам възможностите, предоставяни от това споразумение, което ще се превърне в стимул за развитие на текстилната промишленост," каза той. 
						Смята се, че текстилната промишленост на Сърбия само за няколко години може да достигне нивата на износ от 1991 г. и нива на производство на крайни изделия от вносен текстил от 1 млрд. долара чрез сътрудничество с ЕС. За да се постигне това, сръбските текстилни компании трябва да намерят сериозни партньори и да възстановят стари бизнесвръзки. Ръководителите на отделните фабрики сами ще решават как най-добре да се възползват от възможностите, които предоставя споразумението. 
						Много икономически анализатори смятат, че Сърбия притежава потенциал да привлече значителни чуждестранни инвестиции в текстилния си сектор, тъй като производството продължава да се премества от Западна Европа към страните от Централна и Източна Европа, където заплатите са по-ниски. В същото време се очаква да се повиши жизненият стандарт на заетите в текстилната промишленост. В текстилния сектор на Сърбия работят около 100 000 души, което означава, че около 300 000 души зависят от тази промишленост.

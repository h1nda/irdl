ЕС остава напълно ангажиран с преговорите за присъединяване на Турция
					27/03/2009
					 
						БРЮКСЕЛ, Белгия -- Европейската комисия (ЕК) остава изцяло ангажирана с преговорите на Турция за присъединяване към ЕС, каза в четвъртък (26 март) председателят на ЕК Жозе Мануел Барозу на съвместна пресконференция с турския президент Абдула Гюл в Брюксел. Барозу каза, че ЕС има дългосрочен стратегически интерес от своите отношения с Турция, и отбеляза, че е важно страната да продължи своите политически и технически реформи, насочени към приближаването й до присъединяване към ЕС. Той призова също така Анкара да се въздържа от ограничаване на свободата и независимостта на медиите. Гюл, от своя страна, каза, че разговорите му с Барозу са били открити и приятелски, и добави, че се надява неговата визита в централата на ЕС, първата на турски президент, да даде нов тласък на присъединителния процес.
						Други новини от четвъртък -- Шестима членове на управляващата Партия на справедливостта и развитието бяха ранени, след като поддръжници на прокюрдската Партия на демократичното общество ги нападнаха с тояги и камъни в югоизточния град Диарбекир. Полицията стреля, за да разпръсне нападателите. Сред ранените е и 80-годишен мъж. (Заман - 27/03/09; АФП, Хюриет, МИА, БТА - 26/03/09)

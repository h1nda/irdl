Сръбският президент Тадич направи последно усилие за възобновяване на преговорите за Косово
					10/02/2008
					 
						МЮНХЕН, Германия -- Сръбският президент Борис Тадич направи последно усилие в петък (8 февруари), призовавайки за възобновяване на преговорите за статута на Косово, като предупреди, че всички ще трябва да платят много висока цена, ако провинцията обяви независимост едностранно. Сериозни преговори за Косово сега са необходими, за да се защитят сърбите в провинцията, заяви Тадич в реч при откриването на Международната конференция по сигурността в Мюнхен. Той предупреди, че възможно едностранно обявяване на независимост от Косово може да застраши сигурността в Европа. Той потвърди, че независимостта на Косово никога няма да бъде призната от Сърбия и че разполагането на мисия на ЕС в Косово трябва да има необходимата законова основа, а именно одобрението на Съвета за сигурност на ООН. 
						Междувременно сръбският премиер Воислав Кощуница заяви за агенция "Танюг" в събота, че Сърбия никога няма да приеме независимост на провинцията срещу каквито и да било писмени споразумения с ЕС. "Косово не е за продан", заяви Кощуница. (Вечерне Новости - 10/02/08; Данас, Вести, Танюг - 09/02/08; AФП, Макфакс, Бета, Танюг, РИА Новости - 08/02/08)

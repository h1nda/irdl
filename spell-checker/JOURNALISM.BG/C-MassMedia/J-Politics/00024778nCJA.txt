Резултатите от изборите в Косово са потвърдени; призиви към сърбите да се завърнат в институциите
					06/12/2007
					ЮНМИК потвърди резултатите от изборите на 17 ноември и едновременно с това предприема стъпки да гарантира адекватно представителство на сръбската общност, която бойкотира изборите.
					От Блерта Фоничи-Кабаши за Southeast European Times от Прищина – 06/12/07 
 
					 
						
Хашим Тачи (вляво, с косовския президент Фатмир Сейдиу) каза, че неговата ДПК е решена да създаде стабилно и уникално правителство. [Гети Имиджис]
						Резултатите от изборите за косовски парламент са вече официални. Следвайки препоръките на секретариата на Централната избирателна комисия (ЦИК), ръководителят на ЮНМИК Йоахим Рюкер ги потвърди в сряда (5 декември). 
						Победител е Демократичната партия на Косово (ДПК). С 34,3 % от гласовете тя ще разполага с 37 членове в събранието, следвана от Демократичната лига на Косово, която спечели 22,6 % и ще бъде представена от 25 членове. Трета партия, Новият алианс за Косово, спечели 12,3 % и ще има 13 места. 
						"Доволен съм, че изборният процес се движи напред в мирна атмосфера, което свидетелства за зрелостта на косовския народ и политическите партии," каза Рюкер. 
						Изборите се състояха на 17 ноември. Същевременно електоратът избираше членове на общинските съвети и за първи път пряко избираше кметовете за всяка една от 30-те косовски общини. Кметските балотажи ще се проведат на 8 декември по препоръка на секретариата на ЦИК. 
						Очаква се лидерът на ДПК Хашим Тачи да бъде новият премиер на Косово, който ще наследи сегашния -- Агим Чеку. Тачи заяви, че неговата партия е решена да установи стабилно правителство. Коалиционни преговори се провеждат с президента Фатмир Сейдиу, който оглавява Лигата за демократично Косово, и с лидерите на други албански и сръбски политически партии, каза той. 
						"След тези консултации ще реша с кого да направя коалицията," каза Тачи. 
						Косовските сърби организираха почти пълен бойкот на изборите. По време на дебат в Медийния център в сръбския анклав Чаглавица лидерите от общността казаха, че натискът от Белград е бил основният фактор. Властите в Сърбия бяха предупредили косовските сърби, че ще спрат да получават заплати и пенсии, ако вземат участи в изборите, каза председателят на Сръбската демократична партия Славиша Петкович. 
						Заместник-лидерът на ДПК Хайредин Кучи призова събрите да се включат отново в политическите институции. "Косовското правителство ще бъде многоетническо," обеща той. 
						 В сряда ЮНМИК обяви, че ще продължи мандатите на петимата ръководители на общини с преобладаващо сръбско население в Косово. Рюкер каза, че ходът е необходим за осигуряване на адекватно представителство на сръбската общност. 
						Общинските лидери ще запазят постовете си още шест месеца въпреки бойкота на изборите.

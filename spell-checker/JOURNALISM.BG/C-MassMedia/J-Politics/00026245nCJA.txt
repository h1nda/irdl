Според проучване съществува поляризация сред сръбските избиратели преди изборите през май
					25/04/2008
					Сърбия, изглежда, отива към неясни резултати от парламентарните избори през май според проучване, публикувано в четвъртък, което също показва, че радикалите в страната имат по-висок рейтинг от прозападните демократи. 
					(Блиц - 25/04/08; AП, AФП, ДПА, AКИ, Болкън Инсайт, Б92 - 24/04/08)
 
					 
						
Наблюдатели смятат, че изборите през май са избор между изграждането на по-тесни връзки с ЕС, на което държи президентът Борис Тадич, или по-тясно сътрудничество с Русия. [Гети Имиджис]
						Ултранационалистическа партия изпреварва прозападните демократи според анкета, публикувана в четвъртък (24 април) преди предсрочните избори в Сърбия на 11 май, но е малко вероятно тя да спечели веднага мнозинство. 
						Според проучването, проведено сред 2732 души от Центъра за свободни избори и демокрация (ССИД) между 14 и 20 април, Сръбската радикална партия (СРП) хипотетично би спечелила миналата седмица, изпреварвайки проевропейския блок, ръководен от Демократическата партия (ДП) на президента Борис Тадич. 
						Макар че ССИД не дават нито проценти, нито допустима грешка, според международните осведомителни агенции тези резултати означават 36,5% подкрепа за СРП и 33,5% за ДП. 
						Народната коалиция, ръководена от Демократическата партия на Сърбия (ДПС) на отиващия си премиер Воислав Кощуница, би била на трето място с 12,5 % от гласовете.. 
						Две други партии - Либералдемократическата партия (ЛДП) на Чедомир Йованович и Социалистическата партия на Сърбия (СПС) на бившия президент Слободан Милошевич - вероятно ще преминат 5-процентната бариера, за да си осигурят места в парламента. 
						 Социолозите смятат, че между 4,3 и 4,7 милиона от 6 723 762 регистрирани гласоподаватели ще гласуват на 11 май. Те също отбелязват, че процентът на сръбските гласоподаватели, които редовно не гласуват, е сравним с този в други страни и е между 12 и 13 %. 
						Правителството свика предсрочни избори миналия месец след фатални разногласия в управляващата коалиция - все по-националистически настроената ДПС на Кощуница и прозападните ДП и Г17 Плюс. Те не постигнаха единодушие по отношение на по-нататъшната интеграция на Сърбия в ЕС, след като повечето страни-членки на Съюза признаха независимостта на Косово. 
						 Сръбските гласоподователи са "крайно поляризирани", заяви за АП социологът Сречко Михайлович, изтъквайки като основна причина отношенията на страната с ЕС. 
						И така, според наблюдателите изборите през май са избор между изграждане на по-тесни връзки с ЕС, което се поддържа от Тадич, или вместо това по-тясно сътрудничество с Русия, което се поддържа от СРП. 
						 Но тъй като нито СРП, нито ДП вероятно ще получат веднага мнозинство след вота през следващия месец, която партия получи повече гласове, ще трябва да ухажва коалиционни партньори, като Кощуница и социалистите се смятани за възможен избор. 
						Това отново ще осигури голямо влияние на лидера на ДПС, което напоследък му се случва често. 
						При продължаващите разногласия между ДП и ДПС, анализаторите смятат, че една нова коалиция между Тадич и Кощуница е малко вероятна. Най-вероятният сценарий е ДПС да се коалира със СРП, като СРП вероятно ще бъде най-малкият коалиционен партньор. 
						 Подобен съюз може да си осигури 138 места в новия 250-местен парламент според ДПА. 
						 Неуспехът да се сформира правителство може да предизвика нови избори и да засили политическата безизходица, което ще навреди на сръбската икономика. Това също би затруднило и дори би направило невъзможно, предприемането на някакви конкретни стъпки към интеграция в ЕС. 
						Западът, който също проявява загриженост за това, че страната може или да изпадне в ултранационализъм или да затъне в стагнация, се стреми да поддържа надеждата за европейско бъдеще за Сърбия. Тези уверения обаче също са умерени поради постоянното настояване Белград да екстрадира укриващите се обвиняеми във военни престъпления, включително бившия босненски сръбски генерал Ратко Младич. 
						В четвъртък външният министър на Холандия, който упорито настоява за екстрадирането като предварително условие за по-нататъшния напредък към интеграция, предположи, че неговата страна може би е готова да демонстрира гъвкавост по проблема. 
						 "Ние искаме да дадем ясно да се разбере, че нямаме нищо против Сърбия", заяви външният министър Максим Верхаген пред депутати и подчерта, че една победа на сръбската крайна десница би намалила до минимум вероятността Младич някога да бъде изправен пред правосъдието. "Аз искам да потърся творческо решение на тази дилема."

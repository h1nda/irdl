Албанските партии обещават свободни, честни и демократични избори 
					28/04/2005
					Преди важните парламентарни избори на 3 юли албанските политически партии и коалиции подписаха етичен кодекс, с което се ангажираха да проведат свободни, честни и демократични избори.
					(AП, АФП, Уеб-сайт на албанския президент - 27/04/05; РСЕ/РС- 26/04/05; АП, Ройтерс, АФП - 25/04/05)
 
					 
						
Лидерът на албанската опозиция Сали Бериша подписа етичния кодекс в сряда (27 април). Шестнадесет политически партии и коалиции подписаха документа, с което се ангажираха да проведат свободни, честни и демократични избори през юли. [АФП]
						Шестнадесет албански политически партии и коалиции, които възнамеряват да участват в парламентарните избори на 3 юли, подписаха етичен кодекс, с което се ангажираха да проведат свободни, честни и демократични избори, предшествани от етична и мирна кампания. 
						"Етичният кодекс ... представлява морален договор, който поставя интересите на страната и провеждането на свободни и демократични избори над всякакви други интереси," каза президентът Алфред Мойсиу на церемонията по подписването на документа в сряда (27 април), два дни след като определи датата на изборите. "Днес сме се събрали, за да изпратим послание за разбирателство и надежда на гражданите и на обществото и да покажем, че сме способни да застанем над всичко, което може да е пречка за напредъка на Албания." 
						Предстоящите избори се възприемат от международната общност като проверка на политическата зрялост на Албания и спазването на демократичните стандарти. Предишните избори бяха помрачени от нередности и обвинения в изборни измами. 
						Управляващата Социалистическа партия, ръководена от премиера Фатос Нано, се надява да спечели изборите и да си осигури трети четиригодишен мандат. Основната опозиционна Демократическа партия, ръководена от бившия президент Сали Бериша, твърди, че може да води Албания по-бързо към постигане на целите й за интеграция в ЕС и НАТО. 
						Етичният кодекс, подписан в сряда, призовава политиците да спазват конституцията, избирателния закон и другите закони, свързани с провеждането на изборите. Той ги задължава също -- най-вече членовете на управляващата партия -- да не "използват ресурси, административни структури, обществени сгради, транспортни средства или служители от публичната администрация, финансирани с парите на данъкоплатците… за целите на политическата кампания или за постигане на своите изборни интереси". 
						Партиите се споразумяха да отказват финансиране от подозрителни източници и да се придържат към принципите за прозрачност по отношение на финансирането на кампанията. Освен това те обещаха да не заплашват гласоподаватели или други участници, както и да не предлагат подкупи или премии. 
						"Реалното действие на етичния кодекс започва сега с фазата на изпълнение на обещанията," каза Мойсиу. "Наше общо задължение е тези обещания да не остават на хартия, а да намерят своята действителна реализиация по всяко време, във всеки един ден от изборния процес." 
						С население от около 3,5 милиона души, Албания е една от най-бедните държави в Европа. Тирана подписа Споразумение за стабилизация и асоцииране с ЕС миналата година, но представители на Брюксел критикуват властите за бавния напредък в осъществяването на нужните реформи.

Наблюдатели на ОССЕ ще проследят провеждането на изборите в Албания през юли
					24/05/2005
					ОССЕ изпраща повече от 400 наблюдатели за парламентарните избори в Албания на 3 юли -- вот, разглеждан като важна проверка за демократичните процеси в страната.
					(AП - 20/05/05; ОССЕ, АП - 18/05/05; Офис за демократични институции и човешки права на ОССЕ)
 
					 
						
Представители на ОССЕ поставят плакати в Дуръс, Албания, приканващи хората да проверят имената си в предварителните избирателни списъци за парламентарните избори на 3 юли. [ОССЕ]
						В отговор на поканата на албанското правителство ОДИЧП изпраща екип от повече от 400 наблюдатели, които да проследят парламентарните избори на 3 юли. 
						На 18 май ОССЕ обяви създаването на мисия за наблюдаване на изборите и съобщи, че екип от 37 експерти ще бъде в Албания до средата на юли за оценка на целия избирателен процес. Мисията, ръководена от Йорген Грунет от Дания, включва основен екип от 12 експерти, разположен в Тирана, плюс 25 дългосрочни наблюдатели, които ще бъдат разпратени из цялата страна. Наблюдателите са представители на 15 от общо 55-те държави членки на ОССЕ.
						"Провеждането на демократични избори, на които гласоподавателите да могат да имат доверие, е съвместна отговорност на албанските власти, политическите партии, медиите и гражданското общество," каза Грунет. "Нашата роля тук остава същата както и при предишните избори: да наблюдаваме този процес и да докладваме нашите констатации."
						 Към съществуващата в момента мисия в Албания ще се присъединят 400 временни наблюдатели, които страните членки трябва да осигурят по искане на ОССЕ малко преди деня на изборите. Тези наблюдатели ще бъдат разположени из цяла Албания -- в екипи от по двама души -- за да наблюдават отварянето на избирателните секции, гласуването, преброяването на гласовете и изчисляването на резултатите. 
						Базираният във Варшава ОДИЧП действа из целия район на ОССЕ в такива области, като наблюдаване на избори, демократично развитие, човешки права, толерантност и недопускане на дискриминация и върховенство на закона. Той вече е наблюдавал на няколко пъти избори в Албания, включително парламентарните избори през 2001 г. и местните избори през 2003 г.
						Изборите през юли се считат за важна проверка за демократичните процеси в Албания, която се надява да се присъедини към НАТО през 2006 г. и към ЕС до 2015 г. Изборите трябва да бъдат свободни и честни, за да може страната да се присъедини към двете организации. През януари страната прие нов избирателен кодекс, който ОДИЧП похвали като водещ до положително развитие. 
						Съгласно албанската конституция 100 от членовете на 140-местния парламент се избират пряко. Останалите 40 се избират чрез пропорционално разпределение. За да влязат в парламента, партиите трябва да спечелят най-малко 2,5 % от гласовете. 
						Управляващата Социалистическа партия на премиера Фатос Нано се надява да спечели трети последователен мандат. Основният й съперник е Демократическата партия на бившия президент Сали Бериша. И двете партии обещаха да работят за интеграцията на Албания в ЕС.

В Гърция се провеждат общински избори
					07/11/2010
					 
						АТИНА, Гърция -- Гласоподавателите се отправиха към избирателните секции в неделя (7 ноември), за да гласуват в общински избори, определяни като референдум за политиката - и по-специално за програмата за строги икономически мерки - на премиера Георгиос Папандреу и неговия кабинет. Папандреу заплаши в събота, че може да бъдат свикани предсрочни избори, ако гласоподавателите не подкрепят мерките в неделя. В интервю за "Та Неа" той определи гласуването като възможност обществото да покаже дали избира стабилност или "по-нататъшни авантюри". Той също предупреди, че ако кабинетът не получи необходимата подкрепа, това ще подкопае надеждността на Гърция. "Най-лошото, което можем да направим, е да изпратим сигнал, че сме направили обратен завой", каза Папандреу. Местната и регионална надпревара е първото изборно предизвикателство за правителството на ПАСОК, което дойде на власт през октомври 2009 г. Балотажът е насрочен за 14 ноември. (Ройтерс, AФП, AП, AНА-MПА - 06/11/10)

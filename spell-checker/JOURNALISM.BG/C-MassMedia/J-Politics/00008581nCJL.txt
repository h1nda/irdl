Турция потвърждава резултатите от последните избори
05/10/2003
 
АНКАРА, Турция -- Избирателната комисия реши в събота (4 октомври) да отхвърли всякакви официални искания за повторно провеждане на миналогодишните парламентарни избори. Няколко политически партии призоваха за нов вот, след като стана известно, че Демократическата народна партия е използвала фалшиви документи за регистриране на изборите. Решението, което не подлежи на обжалване, постави край на продължилите месеци наред несигурност и спекулации на медиите.
В други новини от събота, външният министър Абдуллах Гюл заяви, че в предложението си до парламента правителството вероятно ще определи срока на евентуалното пребиваване на турския военен контингент в Ирак. Той каза, че посочването на крайната дата ще докаже, че Турция планира ограничено по време присъствие - дотогава, докато е необходима нейната помощ за поддържане на мира.
Междувременно премиерът Реджеп Тайип Ердоган посети Рим в събота за участие в конференцията по проектодоговора за конституция на ЕС. Ердоган окачестви турското участие като историческо. (Хюрриет - 05/10/03; АФП, Анадолска агенция, TРT 2, НТВ - 04/10/03)

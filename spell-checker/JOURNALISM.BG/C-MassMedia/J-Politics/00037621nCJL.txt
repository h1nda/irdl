Косовският парламент поиска приемането на резолюция за преговорите Прищина-Белград 
					01/03/2011
					 
						ПРИЩИНА, Косово - Председателят на парламента Якуп Красничи се присъедини към опозиционните партии в искането им за изготвяне на резолюция във връзка с предстоящите преговори със Сърбия. Красничи заяви в понеделник (28 февруари), че парламентът трябва да проведе дебат и да излезе с решение за участието на Косово в диалога. Представителите на опозицията искат преговорите да включват политически, а не само чисто технически въпроси. Най-голямата опозиционна партия, Демократичната лига на Косово, не разглежда преговорите като приоритет, докато други опозиционни партии, "Ветевендосе" и Алиансът за бъдещето на Косово, вярват, че те имат за цел улесняване на интеграцията на Сърбия в ЕС. 
						Междувременно в понеделник ръководителят на Международната гражданска служба Питер Фейт потвърди, че статутът на Косово и Северна Митровица няма да бъдат обсъждани по време на преговорите. (Коха Диторе, Лайм, Експрес, Зъри - 01/03/11; Кохавижън, РТК - 28/02/11)

Управляващата коалиция в Сърбия няма да подкрепи Тадич за президент
06/04/2004
 
БЕЛГРАД, Сърбия-Черна Гора -- Борис Тадич, лидер на демократическата партия(ДП), заяви в понеделник (5 април), че управляващата коалиция няма да подкрепи кандидатурата му за президент. След среща с премиера Воислав Кощуница, който ръководи Демократическата партия на Сърбия, както и с вицепремиера Миролюб Лабус, Тадич посочи, че демократичната коалиция, изключваща ДП, вероятно ще подкрепи "външен" кандидат. Досега са регистрирани трима претенденти за изборите, насрочени за 13 юни: Тадич, заместник-председателят на Сръбската радикална партия Томислав Николич и лидерът на Сръбската селска партия Мариян Ристичевич.
Други новини: запасният сръбски армейски генерал Владимир Лазаревич отказа в понеделник да се предаде на Трибунала на ООН за военни престъпления в Хага. Той е един от офицерите, обвинени миналата година и е ръководел сръбските сили в Косово през 1999 г. (Б92, Танюг, Би Би Си - 05/04/04)

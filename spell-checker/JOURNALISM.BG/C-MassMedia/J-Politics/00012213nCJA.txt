Тадич призовава сърбите да вземат участие в изборите в Косово 
					06/10/2004
					В изявление по държавната телевизия сръбският президент Борис Тадич призова сърбите да участват в предстоящите парламентарни избори в Косово. Той освен това разкритикува сръбското правителство за отказа му да сътрудничи пълноценно с Трибунала на ООН за военни престъпления. 
					От Душан Кошанович за Southeast European Times в Белград - 06/10/04
 
					 
						
Сръбският президент Борис Тадич призова косовските сърби да станат част от демократичния процес, посочвайки, че това е единственият начин за гарантиране на самоуправление. [AФП]
						В обръщение към нацията по държавната телевизия РТС във вторник (5 октомври) вечерта сръбският президент Борис Тадич призова косовските сърби да участват в предстоящите парламентарни избори в провинцията и да станат част от демократичния процес.Той постави освен това краен срок за установяване на международно признато самоуправление в анклавите, населени с косовски сърби, посочвайки, че това трябва да стане 90 дни след образуване на временно правителство. Той изтъкна, че ако това не стане, той лично ще призове депутатите от косовско-сръбски произход да се оттеглят от парламента. 
						Тадич иска да види как сръбските местни власти контролират полицията, съдебните органи, системата на здравеопазване и образование в рамките на анклавите. "Единственият начин за изпълнение на тези условия е участието в демократичния процес," посочи той. 
						Сръбският президент остро разкритикува правителството на премиера Воислав Кощуница за липсата на сътрудничество с Международния наказателен съд за бивша Югославия, предупреждавайки, че обвинените във военни престъпления трябва да се озоват на съдебните призовки и да се изправят пред обвиненията, повдигнати срещу тях. Сърбия е член на ООН и трябва да изпълнява международните си задължения, каза Тадич. В понеделник той обеща пред гостуващия главен прокурор на ООН Карла дел Понте, че ще предприеме действия за изправяне пред съда на укриващите се обвиняеми, около 20 от които се смята, че се намират в Сърбия-Черна Гора. 
						"Изпълнителната власт не може свободно да интерпретира решенията на съдебните власти. Политиците не могат да оставят обвиняемите да действат по свое усмотрение по отношение на съдебни решения," изтъкна Тадич, допълвайки, че правителството трябва да изпълни юридическите си задължения заради стабилността и бъдещето на Сърбия. "Ако кабинетът не е в състояние да го направи, той трябва да си понесе последстивята," каза той. 
						Изявленията на президента бяха посрещнати с тежки възражения и критики. "Поканвайки сърбите да участват в косовските избори, президентът Тадич за нещастие пренебрегна позицията на правителството, че минималните изисквания за участие във вота не са изпълнени," заяви шефът на правителствения център за връзки с медиите Сръджан Дюрич. 
						С изключение на външния министър Вук Драшкович, всички други политически партии в Белград - вкл. Г-17 Плюс, Сръбската радикална партия и Социалистическата партия на Сърбия - са съгласни с правителството, че не са налице условия за участие на сърби в изборите на 23 октомври. 
						От името на Г-17 Плюс финансовият министър Младжан Динкич каза, че самите косовските сърби са разделени по въпроса. "За тях не е добре да чакат указанията на Белград," каза той. 
						Изявлението на Тадич идва дни след като американският пратеник по въпросите на военните престъпления Пиер Ришар Проспер и американският помощник-държавен секретар Марк Гросмън посетиха Белград. По време на разговорите със сръбските власти Гросмън предупреди, че всички срокове за сътрудничество с Трибунала на ООН за военни престъпления са преминали. 
						Междувременно Върховният представител на ЕС по външната политика Хавиер Солана бе в Белград във вторник. Той призна, че условията за косовските сърби са все още "много трудни", но ги призова да гласуват на 23 октомври, за да избегнат изолацията и да си гарантират глас при управлението на провинциалните институции.

Парламентът на босненските сърби призова обвинените във военни престъпления да се предадат
20/05/2004
Босненските сръбски законодатели призоваха заподозрените лица, обвинени във военни престъпления, да се предадат доброволно, за да се намалят рисковете от нараняване на цивилни граждани по време на операции по залавянето им.
(АП, ФЕНА - 19/05/04; Ройтерс - 18/05/04; Си Ен Ен, АФП - 18/04/04)
 
 
Република Сръбска бе критикувана, че не е арестувала заподозрени във военни престъпления, като Ратко Младич (вляво на плаката) и Радован Караджич (вдясно на плаката). [Харис Мемия]
В сряда (19 май) босненските сръбски законодатели призоваха обвинените във военни престъпления да се предадат доброволно, за да се намалят рисковете от нараняване на цивилни граждани по време на операции по залавянето им. Те поискаха също от местните власти да осигурят пълното съдействие на автономната област с Трибунала на ООН за военни престъпления, включително действия по откриване и арестуване на издирваните заподозрени във военни престъпления.
Този призив бе отправен през втория ден от извънредното заседание на парламента на Република Сръбска (РС), на което се обсъжда доклада за убит цивилен гражданин по време на провалил се опит на полицията да задържи двама бегълци, обвинени във военни престъпления.
На 18 април специалните полицейски части на РС нахлули в дома на Милан Лукич и братовчед му Средое Лукич в източния град Вишеград с цел да ги арестуват. Двамата се издирват от трибунала на ООН по обвинения за участие във военни престъпления срещу босненски мюсюлмани по време на конфликта през 1992-1995 г. в БиХ, включително и за убийството на повече от 150 цивилни мюсюлмани във Вишеград. Полицаите не открили заподозрените лица, но простреляли смъртоносно брата на Милан, Новица Лукич, като по-късно бе посочено, че той е оказал съпротива при нахлуването на полицаите в къщата му.
Това твърдение обаче се оказало лъжа, съобщи АП. Освен това изглежда полицейските служители първо са нахлули в друга къща, а след това са влезли в дома на Лукич.
Според доклада, представен от директора на полицията Радомир Негуш, операцията е била лошо планирана и проведена по непрофесионален начин.
В резултат от това няколко полицейски служители, включително и ръководителят на отряда, провел операцията, са уволнени. Други са арестувани и разпитани в рамките на разследването по случая.
След като изслушаха доклада, законодателите призоваха всички обвинени във военни престъпления да се предадат доброволно, за да се избегнат "операции, криещи висок риск".
"Трагичният инцидент във Вишеград и последвалите събития достигнаха до ниво на политизиране, което в момента подкопава авторитета на институциите на РС", се казва в изявлението на парламента, цитирано от информационната агенция на БиХ ФЕНА. Законодателите призоваха също институциите и участниците в тези събития да спазват закона и да осигурят правилното функциониране на правната система на РС.
Въпреки този провал миналия месец международните представители в БиХ определиха операцията във Вишеград като първия сериозен опит на властите в РС да заловят заподозрени във военни престъпления.
Олег Милишич, говорител на върховния представител на международната общност в БиХ, Пади Ашдаун, каза: "Скоро ще разберем дали това отбелязва повратен момент в готовността на РС да сътрудничи с трибунала за военни престъпления в Хага."
Автономната област, която не е успяла да арестува нито един заподозрян във военни престъпления, непрекъснато е критикувана от западните политици, че не сътрудничи на Съда на ООН.
По време на пресконференция в Сараево в сряда представител на службата на Ашдаун предупреди, че кандидатурата на БиХ за участие в програмата на НАТО "Партньорство за мир" може да се провали, ако властите на РС не предприемат ефективни мерки за задържане на лицата, заподозрени във военни престъпления, преди срещата на върха на алианса в Истанбул следващия месец. Изявление на службата призовава Негуш и министъра на вътрешните работи на РС Зоран Дерич да приемат активното сътрудничество с Хагския трибунал за свой основен приоритет.

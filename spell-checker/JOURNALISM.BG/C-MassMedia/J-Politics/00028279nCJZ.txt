Дипломатически дневник: Косовският президент Сейдиу посети Албания
					04/11/2008
					Косовският президент Фатмир Сейдиу е в Тирана. Още в дипломатическите новини от седмицата: представители на Югоизточна Европа и ЕС се отправиха към Загреб; албанският премиер Сали Бериша завърши посещението си в Турция.
					 
						
Албанският президент Бамир Топи (вдясно) и неговият косовски колега Фатмир Сейдиу правят преглед на почетния караул в Тирана в понеделник (3 ноември). [Гети Имдижис]
						Въпросът за статута на Косово е приключен и признаването на независимостта му от важни страни е необратимо, каза в понеделник (3 ноември) албанският президент Бамир Топи след среща с косовския си колега Фатмир Сейдиу, който е на тридневно официално посещение. Лидерите се споразумяха да засилят двустранното сътрудничество в областта на сигурността, икономиката и образованието. Сейдиу благодари на Албания за нейната роля за международното признание на Косово и за подкрепата и за учредяването на новата държава. Във вторник Сейдиу ще бъде на посещение в северния град Шкодра, който ще го обяви за почетен гражданин. 
						*** 
						Чешкият президент Вацлав Клаус е на двудневно работно посещение в Сърбия, започнало в понеделник (3 ноември). Той ще се срещне с президента Борис Тадич, премиера Мирко Цветкович, председателя на парламента Славица Джукич-Деянович и белградския кмет Драган Джилас. Във вторник Клаус ще посети автономната област Войводина. 
						 *** 
						Загреб ще бъде домакин на неофициална среща на министрите на правосъдието и вътрешните работи на страните от Югоизточна Европа, на която ще присъстват и представители на ЕС. На двудневна среща в четвъртък (6 ноември), организирана от председателя на ЕС Франция и Европейската комисия, ще дойдат министри от Албания, Босна и Херцеговина, Хърватия, Косово, Македония, Черна гора и Сърбия. Участниците ще обсъждат въпроси, свързани с трансграничната престъпност, сигурността и борбата с корупцията. На срещата ще присъстват още френският вътрешен министър Мишел Алио-Мари, министърът на правосъдието Рашида Дати, министърът на имиграцията Брис Ортфьо и еврокомисарят по въпросите на правосъдието Жак Баро. 
						*** 
						Премиерът на Република Сръбска Милорад Додик и сръбският президент Борис Тадич се срещнаха в петък (31 октомври) в Белград, за да обсъдят обстановката в Сърбия и в Босна и Херцеговина. Срещата, проведена като част от редовните дискусии между двамата лидери, е била посветена на въпроси, свързани със сътрудничеството в областта на енергетиката и икономиката, съобщиха от пресслужбата на Тадич. 
						*** 
						
						Албанският премиер Сали Бериша се срещна в четвъртък (30 октомври) с турския си колега Реджеп Тайип Ердоган в Истанбул. Бериша заяви пред Ердоган, че неговото правителство работи за подобряване на инвестиционния климат в Албания, и отбеляза, че преките турски инвестиции в Албания през последните години са достигнали 860 млн. евро. Ердоган заяви, че неговото правителство насърчава турските фирми да инвестират в Албания. Той отново засвидетелства подкрепата на Турция за членството на Албания в НАТО. 
						
						(Различни източници 28/10/08 - 04/11/08)

Турското правителство ще внесе в парламента промените в конституцията 
					30/03/2010
					 
						АНКАРА, Турция -- Управляващата Партия на справедливостта и развитието (ПСР) е готова да внесе във вторник (30 март) в парламента предлагания пакет от конституционни промени въпреки твърдата съпротива от страна на други партии. Министър-председателят Реджеп Тайип Ердоган по-рано каза, че промените ще бъдат одобрени дори и ако за това се наложи провеждането на референдум. 
						В понеделник прокюрдската Партия на мира и демокрацията обяви свой собствен пакет от конституционни промени - документ, твърде различен от варианта на ПСР. Анализатори извън двете партии отбелязаха, че най-важната промяна би била намаляването на избирателния праг от 10 на 3 %, с което би се позволило на по-малките партии да печелят места в парламента. (EurActiv, Ройтерс, Заман - 30/03/10; Хюриет - 29/03/10)

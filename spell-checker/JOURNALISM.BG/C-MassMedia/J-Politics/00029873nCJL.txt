Инцко призова парламента на БиХ да ускори законодателния процес
					08/04/2009
					 
						САРАЕВО, Босна и Херцеговина (БиХ) -- Върховният представител Валентин Инцко се срещна във вторник (7 април) с Колегията на двете камари на парламента, за да призове за по-бърз законодателен процес. На своята последна сесия Съветът за прилагане на мира посочи бавната работа на парламента като една от причините за разочароващия темп на реформите. Инцко настоя, че ангажиментът на Европа към БиХ трябва да бъде съпроводен от съответен ангажимент от страна на БиХ за извършване на необходимите реформи. Той заяви, че приетите неотдавна промени в конституцията, засягащи статута на област Бръчко, са пример за конструктивна работа, и призова членовете на парламента да използват тази инерция, за да се заемат с европейския дневен ред.
						Други новини от вторник -- Шведският външен министър Карл Билд посети Сараево и заяви, че БиХ не е готова да кандидатства за статут на кандидат-членка в ЕС. Билд, чиято страна поема ротационното председателство на ЕС през юли, пристигна в Сараево заедно с външните министри на Чехия и Франция Карел Шварценберг и Бернар Кушнер, за да разговаря с лидерите на БиХ за темпа на необходимите реформи за присъединяване към ЕС. (АФП, Ройтерс, РТРС, СРНА, Дневни Аваз, Независне Новине - 07/04/09)

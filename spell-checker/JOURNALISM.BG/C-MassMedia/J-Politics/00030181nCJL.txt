Сръбският президент Тадич призова за промяна на конституцията
					07/05/2009
					 
						БЕЛГРАД, Сърбия -- Президентът Борис Тадич призовава за дебат относно евентуални промени в конституцията на Сърбия. В реч от сряда (6 май) пред членове на неговата Демократическа партия Тадич обясни, че Сърбия трябва да извърши структурна промяна, тъй като един ефективен конституционен ред е предварително условие за успешно развитие. Той заяви, че конституционният ред трябва да гарантира балансирано развитие във всички региони на страната и да определя юрисдикцията на всяка институция. Тадич подчерта, че Сърбия е „по традиция децентрализирана държава и че не е естествено да има само един регион, в който органите на властта да са точно определени," вероятно препратка към закона за статута на Войводина, разглеждан понастоящем от парламента. Тадич за първи път показа интерес към внасяне на промени в конституцията преди две седмици, когато обсъждаше намаляване на броя на местата в парламента от 250 на 150. Той призова също така за нов закон за политическите партии, с който да направи финансирането по-прозрачно. (Танюг, РТВ - 06/05/09)

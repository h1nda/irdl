Политическият компромис в Тирана е реалност
04/04/2003
Двете главни албански политически партии загърбиха своите различия и одобриха създаването на комисия за разследване използването на обществените фондове от градската управа в Тирана.
Орест Ерзени за Southeast European Times от Тирана - 03/04/03
 
 
Миналия месец албанският парламент одобри създаването на парламентарна комисия за разследване използването на обществените фондове след 1992 г. от общината в Тирана. За да гласуват това решение, двете главни партии, управляващата Социалистическа партия (СП) и опозиционната Демократическа партия (ДП), трябваше да преодолеят политическия конфликт, който цари в парламента вече месец.
ДП поиска създаването на парламентарна комисия за разследване дейността на кмета Еди Рама, който бе избран през 2000 г. с подкрепата на СП. Първоначално СП отхвърли искането с аргумента, че няма конституционно основание за създаването на парламентарна комисия за лица без имунитет, които по принцип трябва да бъдат разследвани от прокурор.
Разногласията предизвикаха размяна на словесни нападки, от които двете партии дълго се въздържаха. През миналия юни, лидерите на двете партии, Фатос Нано и Сали Бериша, постигнаха споразумение, осигуряващо база за политическа стабилност. То изигра важна роля в редица случаи, включително и избора на президента Алфред Моисиу чрез консенсус, избягването на предсрочни парламентарни избори, създаването на комисия за разследване на Държавната информационна служба и реформите в някои държавни институции. Заради този компромис ЕС премахна на 31 януари последното препятствие за започване на преговори за Споразумението за стабилизация и асоцииране с Албания.
Различните виждания за местните избори през есента обаче доведоха до политическо напрежение. Най-спорно е кметското място в Тирана, заемано в момента от Рама. Той си създаде имидж на харизматичен и енергичен кмет, награден от ООН миналата година за приноса му към града. Общото мнение е, че той ще бъде много сериозен претендент през есента. Атаките на опозиционните партии се считат за начало на кампанията.
По време на парламентарния дебат относно комисията, която трябва да разследва действията на Рама, премиерът Нано предупреди, че духът на сътрудничество, установен миналата година, е поставен под въпрос. На 11 март двете страни намериха общ език. СП се съгласи да бъде създадена тази комисия, а ДП от своя страна прие тя да разследва не само Рама, а целия период след 1992 г., когато общината бе управлявана от ДП.
Дори молбата на 40 депутата от СП пред Конституционния съд и неговото решение, издадено на 18 март, спорът да бъде разгледан само в присъствието на депутати от опозицията, отразяват желанието за консенсус.
Политическият компромис, постигнат от Нано и Бериша премина успешно един труден тест. Все още не е ясно дали ще надживее есенните избори.

Независими косовски депутати искат ДПК да не бъде допускана до следващите избори
					28/10/2010
					 
						ПРИЩИНА, Косово -- Двама независими депутати, Наим Рустеми и Дритон Тали, са поискали от Централната избирателна комисия (ЦИК) да изключи Демократичната партия на Косово (ДПК) от участие в следващите общи избори, съобщиха местните медии в сряда (27 октомври). Искането им се основава на правилника на ЦИК, който изисква всяка политическа организация да провежда вътрешни избори във всички свои структури и да преизбира своите делегати или да номинира нови. Миналата седмица ДПК проведе партиен конгрес, като преизбра лидера си Хашим Тачи, който беше единствен кандидат, и прие малки промени в устава на партията. 
						Рустеми и Тали заявиха, че конгресът е приличал на тези, организирани от севернокорейския лидер Ким Чен Ир. Те не изключиха възможността да сезират Конституционния съд по въпроса. Именно Рустеми и Тали бяха хората, които внесоха жалба в Конституционния съд за това, че Фатмир Сейдиу заема едновременно постовете на президент на страната и лидер на своята партия. Съдът постанови, че това е нарушение на конституцията, решение, което в крайна сметка накара Сейдиу да подаде оставка като президент. (Телеграфи, Кохавижън, Зери - 27/10/10)

Президентът твърди, че Албания е ангажирана с реформите за НАТО
					11/04/2008
					Албанският президент Бамир Топи казва, че страната му ще играе ролята на посредник за мир и дългосрочна стабилност в региона. 
					От Йонилда Кочи за Southeast European Times от Тирана – 11/04/08
 
					 
						
Албания „ще играе ролята на посредник в интерес на мира и дългосрочната стабилност на региона и отвъд него," каза президентът Бамир Топи. [Гети Имиджис]
						Очаква се скоро Албания да изпрати делегация в Брюксел, за да започне дискусии по плана за присъединяването си към НАТО. В сряда (9 април) говорителят на НАТО Джеймс Апатурай изрази задоволство от перспективата за официално и пълно приемане на страната в НАТО на 60-ата годишнина на Алианса догодина. 
						То обаче подчерта, че Албания трябва да извърши реформа на въоръжените си сили, да установи върховенство на закона и да изгради функциониращи демократични институции. 
						Правителството е решено да извърши всички необходими реформи за присъединяването си към НАТО, каза в сряда президентът Бамир Топи, близо седмица, след като страната получи своята покана за членство в Алианса. 
						„Процесът на албанската интеграция в евро-атлантическите структури ще се засили,” каза Топи по време на среща с американския посланик в Албания Джон Уидърс, като допълнително обеща да проведе „избирателна реформа и безкомпромисна борба с корупцията и организираната престъпност”. 
						Албания „ще играе ролята на посредник в интерес на мира и дългосрочната стабилност в региона и отвъд него,” добави президентът. 
						Уидърс похвали страната, че е превърнала стремежите си в действителност. „Тази покана чисто и просто е триумф за албанския народ. Не за една или друга партия, а за всички албанци от всички партии, които работиха и се жертваха заедно,” каза той. 
						Що се отнася до промените, които все още са необходими за гарантиране на членството, премиерът Сали Бериша каза: „Нашите отговорности са големи и трябва да се заемем с реформите. Всички трябва да ускорят темпа на реформите." 
						"Всички институции в страната имат нови задачи,” каза той пред своя кабинет във вторник, посочвайки отбраната, икономиката, обществения ред, дипломацията, образованието, културата и околната среда като области, изискващи работа. 
						Бериша призна също и приноса на опозицията. „Правителството и опозицията, независимо от броя на гласовете, не трябва никога да смятат, че могат да се движат поотделно към тези два големи проекта, които въплъщават най-съкровените мечти на албанците.” 
						Обществеността отдавна е приела интеграцията в НАТО. В изследване на Института за демокрация и посредничество от юни 2007 г. 90 % от отговорилите са посочили, че подкрепят албанското членство в НАТО. Около 83 % са заявили, че смятат членството в НАТО повече като „стъпало” към интеграцията в ЕС.

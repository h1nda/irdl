Кипърските турски и гръцки лидери провеждат първия кръг от преговори за обединяването
20/02/2004
 
НЮ ЙОРК, Съединени щати -- Кипърските турски и гръцки лидери проведоха в четвъртък (19 февруари) първия кръг от разговори и ще се срещнат отново в петък в рамките на преговорите за обединяването на острова до 1 май. На тази дата Кипър става член на ЕС, със или без северната си част. Кипърският турски лидер Рауф Денкташ и гръцкият му колега, президентът на Република Кипър Тасос Пападопулос, се споразумяха да сключат спогодба до 22 март. Ако не успеят, официални представители на турската и гръцката държава ще се включат в преговорите. Ако и това не се увенчае с успех, генералният секретар на ООН Кофи Анан ще попълни празнотите преди споразумението да бъде подложено на референдум на острова.
Специалният представител на Анан в Кипър, Алваро де Сото, охарактеризира сесията в четвъртък като конструктивна. Денкташ заяви, че турската част на острова не желае да стане свидетел на голямо преселване на гърци на север. Той предложи също така загубите, понесени от кипърските турци през периода 1963 - 1974 г., да бъдат компенсирани, както и турските войски да останат на острова, докато Турция не се присъедини към ЕС. Пападопулос заяви, че онези, които са мигрирали от Турция в Северен Кипър, не трябва да имат право на глас в референдума. (AП - 20/02/04; Анадолска агенция, НТВ, TРT 2, Сай Би Си ТВ, СНА - 19/02/04)

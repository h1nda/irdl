Сръбският парламент прие законопроекта за бюджета за 2010 г.
					22/12/2009
					 
						БЕЛГРАД, Сърбия -- В понеделник (21 декември) парламентът прие бюджета за 2010 г., като с това изпълни всички условия, поставени от МВФ за изплащането на следващия транш от заема от 2,9 милиарда евро. Правителството получи подкрепата на двама независими депутати и един депутат етнически албанец, след като един от неговите коалиционни партньори, Съюзът на унгарците във Войводина (СУВ), оттегли подкрепата си с твърдението, че в бюджета не са предвидени достатъчно средства за капиталови инвестиции във Войводина. Решението на СУВ ще доведе до преразглеждане на отношенията с тази партия, каза Оливер Дулич от по-големия партньор в коалицията, Демократическата партия. Той каза, че правителството трябва да знае на колко депутати може да разчита в парламента. Междувременно опозицията отказа да участва в гласуването. (РТС, Бета, Б92, Танюг - 21/12/09)

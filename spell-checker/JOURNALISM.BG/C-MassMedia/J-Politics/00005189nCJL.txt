Преговорите за сръбско-черногорската конституционна харта отново спряха
26/11/2002
Въпреки компромиса, постигнат миналата седмица, процесът на изработване на новата сръбско-черногорска конституционна харта бе преустановен отново заради избора на членовете на общия парламент.
(Радио Б92, Танюг, БЕТА - 25/11/02)
 
 
Преговорите за конституционната харта на новата държава на Сърбия и Черна гора отново спряха в понеделник (25 ноември ), заради несъгласието на представителите на Черна гора с клаузите за избора на членове в общия парламент.
Изборът на членове на парламента беше едно от главните препятствия месеци наред, откакто са започнали разговорите. Миналата седмица бе постигнат компромис, според който всяка република ще назначи свои представители за членове на първия общ парламент за две години, а за следващите парламенти ще се провеждат преки избори.
Но Драган Куйович, член на управляващата Демократическа партия на социалистите (ДПС) на Мило Джуканович и съпредседател на конституционната комисия, натоварена с проекта за хартата, заяви че въпросът трябва да бъде оставен за разрешаване от републиките.
В допълнение, черногорските политически партии изразиха несъгласие с предложената процедура за избора.
Представители на опозиционната Социалистическа народна партия бяха цитирани да казват, че няма да приемат никаква друга процедура освен преки избори. Междувременно, според лидера на черногорската Социалдемократическа партия, изборната процедура трябва да бъде "уредена в съответствие със законите на страните-членки".
Джуканович, който в понеделник напусна президентския пост, за да стане министър-председател, съобщи, че Върховният представител на ЕС за външната политика Хавиер Солана е изразил в писмо предположение, че съюзът няма да има възражения срещу споразуменията от миналата седмица. Сръбската държавна новинарска агенция Танюг цитира Джуканович да казва, че проблемът може да бъде решен или чрез нов компромис или чрез преразглеждане на Белградското споразумение. Според Джуканович това допълнително ще усложни ситуацията.
Според Белградското споразумение, конституционната харта ще бъде най-висшия законов акт на новосформирания съюз на Сърбия и Черна гора. Предвиждаше се хартата да бъде готова в края на юни 2002.
Позицията на ДПС "връща процеса на приемане на конституционната харта с няколко стъпки назад", заяви съпредседателят на конституционната комисия Драган Йочич. Между сръбските политически партии съществува консеснсус за изборните процедури, каза той, като добави, че се съмнява да бъде постигнато съгласие с черногорските партии по проблема. Следващата среща на комисията ще се проведе в Подгорица или по-късно тази седмица, или в началото на следващата.
Според други новини, Джуканович вероятно ще получи във вторник мандат за сформиране на новия кабинет. Той ще бъде връчен от председателя на парламента Филип Вуянович, който временно ще заема поста президент до 22 декември. Като приоритети на новото правителство, Джуканович очерта икономическото развитие, както и реформите в образованието, в съдебната и публичната администрация.

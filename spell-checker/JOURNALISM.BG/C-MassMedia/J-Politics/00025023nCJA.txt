Македонският парламент обсъжда поправките в избирателния кодекс
					03/01/2008
					Предложените промени в избирателния кодекс на Македония засягат нередности при гласуването, възможностите на Държавната избирателна комисия и финансирането на кампаниите. Тези промени целят да увеличат доверието между партиите и обществото.
					От Марина Стояновски за Southeast European Times в Скопие -- 03/01/08
 
					 
						
Поправките ще осигурят на партиите по-голямо финансиране за получен глас. [Гети Имиджис]
						Нередностите в разходите на партиите по време на избори отдавна представлява проблем в Македония. В усилието си да направят изборите по-прозрачни, три групи внесоха предложения за поправки в избирателния кодекс в парламента на 17 декември. 
						Министерството на правосъдието, Мисията на ОССЕ за наблюдение на свръхнаселението в Скопие и Гражданската асоциация "МОСТ" разработиха предложението по време на серия от работни срещи между май и декември. Поправките целят да създадат честен избирателен процес и включват три области - избирателни нередности, възможности на Държавната избирателна комисия (ДИК) и финансиране на кампаниите. 
						"Поправките в избирателния кодекс ще допринесат за по-добра видимост и точност при управлението на избирателния процес. Надявам се, че при следващите избори няма да има чупене на избирателни урни", заяви министърът на правосъдието Михайло Маневски. 
						Според ръководителя на мисията на ОССЕ посланик Джорджо Радикати, едно от основните условия за осъществяване на избирателния процес, е доверието между партиите и обществото. "Това е посоката, към която ни водят тези поправки. Те са изготвени по прозрачен начин с участието на всички заинтересовани институции." 
						Професорът по право Рената Треневска Десковска заяви, че поправките са резултат от осъзнаването, че няма прозрачност във финансирането на кампаниите,от неотдавнашното създаване на Административния съд, от който се очаква до следващите избори да се произнася по споровете, както и от прехвърлянето на избирателните списъци от Министреството на правосъдието към ЦИК. 
						 Една от предложените промени е да се увеличи тавана на парите, които партиите харчат в кампаниите от сегашните 1 евро на гласоподавател, на 2 евро. Държавната сметна палата (ДСП) ще трябва да контролира даренията, които партиите получават от отделни лица, а ЦИК ще отговаря за актуализирането на избирателните списъци. 
						Предложените поправки също ще позволят на ЦИК да предприема дисциплинарни действия и да повдига обвинения, свързани с нередности в изборите. ДСП също ще може да повдига обвинения в случаи на финансови нередности. 
						Други важни поправки са, че държавните органи няма да могат да публикуват реклами, финансирани от бюджета и че електронните и печатни медии ще трябва да предоставят ценова листа за реклами, свързани с изборите, която ще се прилага по време на цялата кампания. 
						От Асоциацията на частните радио и телевизионни оператори реагираха, като заявиха, че цените за реклами в частните медии не трябва да бъдат ограничавани. Според изпълнителния директор на "МОСТ" Дарко Алексов, ценовата листа няма да ограничава цените. "Телевизионните канали могат да предоставят на партиите намаления, но сделката трябва да бъде прозрачна", заяви той. 
						За липсата на финансова прозрачност при партиите се съобщава в последния доклад на Европейската комисия за напредъка на Македония. В него се казва, че партиите са получавали дарения, които са били неколкократно по-големи от това, което те са декларирали в своите финансови отчети. 
						В докладите си за минали избори ДСП също съобщава за големи несъответствия в партийното финансиране, при които сумите на даренията не съвпадат с изхарчените суми. 
						Ако бъдат приети, предложените промени би трябвало да помогнат за предотвратяване на нередностите в изборите, включително онези, пряко свързани с финансирането.

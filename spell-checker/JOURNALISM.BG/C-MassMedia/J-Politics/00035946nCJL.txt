ЕП обсъжда френската политика на депортиране на роми 
					08/09/2010
					 
						СТРАСБУРГ, Франция -- Председателят на Европейската комисия (ЕК) Жозе Мануел Барозу каза във вторник (7 септември), че „расизмът и ксенофобията нямат място в Европа”. Забележката беше отправена по време на първото обръщение на Барозу „За състоянието на съюза”, направено в Европейския парламент (ЕП) в Страсбург. Тя беше широко интерпретирана като визираща политиката на Франция напоследък за изгонване на роми имигранти обратно в България и Румъния. ЕП обсъждаше дали действията на Франция нарушават законите на ЕС, което предизвика разгорещени размени на реплики. 
						„Никой гражданин не трябва да става обект на репресивни действия само поради принадлежността си към етническо малцинство”, заяви пред депутатите в ЕП еврокомисарят по правосъдието Вивиан Рединг. Френският държавен секретар по европейските въпроси Пиер Льолуш защити позицията на Париж, отхвърляйки изявленията на някои депутати като „несправедливи”. „Всичко, което прави Франция, е да прилага Лисабонския договор” и европейското право, заяви Льолуш. Различни политически групи в ЕП внесоха резолюция срещу експулсирането на румънски и български граждани, гласуването по която ще се състои в четвъртък. (Ройтерс, АФП, Радио Свободна Европа, EurActiv - 07/09/10)

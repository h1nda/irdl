Хърватия очаква начало на преговорите си за присъединяване към ЕС през март 
					14/12/2004
					 
						ЗАГРЕБ, Хърватия -- Премиерът Иво Санадер каза в понеделник (13 декември), че очаква срещата на върха на ЕС през тази седмица да вземе решение за започване на преговори за присъединяване с Хърватия през март, и то без предусловия. Той допълни, че страната му е изпълнила всички критерии за начало на преговори. Гласът на Америка обаче съобщи, че лидерите на ЕС вероятно ще поставят сътрудничеството с Трибунал на ООН за военни престъпления като предусловие за начало на преговорите. Хърватия е отдавна обект на критики заради неадекватните си усилия да арестува укриващия се генерал Анте Готовина. (Гласът на Америка, Виесник, Вечерни лист - 14/12/04; АФП, Ройтърс, ХИНА, ХРТ - 13/12/04)

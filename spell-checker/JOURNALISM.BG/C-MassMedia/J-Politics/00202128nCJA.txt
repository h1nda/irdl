Унгарците приветстват сръбския закон за реституцията
					07/12/2011
					Прокарването на закона за реабилитацията подобрява отношенията с етническата унгарска общност в Сърбия.
					От Игор Йованович за Southeast European Times от Белград -- 07/12/11
 
					 
						
Сръбският парламент прие закона едва в понеделник (5 декември). [Ройтерс]
						Обтегнатите отношения между Белград и Будапеща рязко се промениха към по-добро в понеделник (5 декември), когато сръбският парламент прие закона за реабилитацията. 
						Будапеща и етническите унгарци в Сърбия не бяха доволни от законопроекта, който изключваше връщането на собствеността на всички, които са били насила вербувани от окупационните сили през Втората световна война. 
						Унгарските партии в Сърбия обявиха тези правни разпоредби за дискриминационни спрямо тяхната общност. По време на Втората световна война много унгарци в Сърбия често са били насила вземани войници в унгарската армия, която окупира части от сръбската провинция Войводина. 
						Настоящият вариант на закона предвижда реабилитацията и впоследствие връщането на собствеността да бъде възможност за всеки, който не е извършил военни престъпления. 
						"Правителството приветства факта, че законът е бил приет след консултация между сръбското правителство и Съюза на унгарците във Войводина", заяви унгарското правителство. 
						Част от управляващата коалиция отказа да подкрепи решението, но законът все пак успя да мине с малко мнозинство. 
						Решенията зарадваха унгарците, чиято водеща партия е член на управляващата коалиция в Сърбия. 
						Депутатът от Съюза на унгарците във Войводина Ласло Варга заяви за SETimes, че приемането на закона "премахва неправдата, сторена на унгарската общност", добавяйки, че исканията на партията "са били изпълнени до последната точка и запетая". 
						"Същественото на този закон е, че никой от тези, които не са извършили военни престъпления по време на Втората световна война, няма да бъде изключен от процеса на реституция, а всички, които са претърпели несправедливост, ще имат право да започнат процедури за реабилитация", заяви той. 
						Не всички в управляващата коалиция обаче приеха новите решения. 
						Представителката на Лигата на социалдемократите от Войводина Александра Йерков, която не гласува за закона, заяви, че оригиналният законопроект не е бил предназначен за унгарците, а по-скоро в защита на жертвите на фашизма по време на войната. 
						"Законът, който беше приет, има твърде широки граници за това, кой може да бъде реабилитиран и съответно да получи право за връщане на собствеността", заяви Йерков за SETimes. 
						Законът не получи гласовете и на друга партия от управляващата коалиция, Социалдемократическата партия на Сърбия. Депутатът Мехо Омерович заяви, че партията не желае "сътрудниците на окупаторите и загубилите Втората световна война да бъдат реабилитирани" през 2011 г. 
						"Това би било оскверняване на историята и двойно убийство на жертвите", каза Омерович. 
						Поради обвинения в дискриминация срещу унгарците в закона за реституцията в началото на октомври Унгария заплаши да наложи вето на кандидатурата на Белград за членство в ЕС. 
						"Ние сме извънредно отдадени на евроинтеграцията на Сърбия, но приемането й няма да е реалистично със закони, които съвкупно не признават гражданските права на хората", заяви заместник министър-председателят на Унгария Жолт Шемйен на 2 октомври. 
						По време на дебат за закона за реабилитацията държавният секретар на сръбското министерство на правосъдието Слободан Хомен определи закона като компромисен, добавяйки, че се е надявал унгарската общност да бъде доволна. 
						"Същественото в закона е, че всички лица, които са пострадали от несправедливо отношение на държавата, имат право на реабилитация. Често в периодите след войните хората са губили собствеността и правата си на базата на административно решение", заяви Хомен. 
						След Втората световна война около 9 000 души бяха обявени за военнопрестъпници. Според някои изчисления около 1,7 млн. души са били убити в бивша Югославия между 1941 и 1945 г.

Румъния и Молдова подписаха гранично споразумение
					09/11/2010
					След седемгодишни преговори Румъния и Молдова подписаха споразумение, приветствано като "отличен пример за нещата, които могат да се постигнат, когато е налице взаимен интерес".
					(EurActiv, Найн О'клок - 09/11/10; AФП, ДПА, Канейдиън Прес, РСЕ/РС, Синхуа, Агерпрес, Romania-insider.com, Euobserver - 08/11/10)
 
					 
						
Председателят на ЕК Жозе Мануел Барозу приветства подписването на споразумението в Букурещ. [Габриел Петреску/SETimes] 
						Румъния и Молдова подписаха в понеделник (8 ноември) дългоочаквано гранично споразумение, подготвяйки почвата за по-близко сътрудничество между двете съседки. 
						Споразумението бе подписано от румънския външен министър Теодор Баконски и молдовския премиер Влад Филат по време на церемония в Букурещ в кулоарите на регионалната среща на върха на 14-те държави от поречието на Дунав. 
						Споразумението урежда редица технически въпроси, като демаркацията на дългата 681 км граница, съвместни строителни проекти, използването на водните ресурси, инфраструктурата и комуникационните съоръжения, както и поддръжката и наблюдението на границата. В него се урежда и начина, по който различни дейности, като риболов, лов и горско стопанство, се провеждат в този регион. 
						Споразумението бе постигнато след години на преговори и във важен момент за двете страни. 
						Молдова, която е била част от Румъния до анексирането й от Съветския съюз през 1940 г., а по-късно декларира независимостта си през 1991 г., е изправена пред решаващи парламентарни избори на 28 ноември. 
						Молдова бе единствената съседна страна, с която Букурещ не бе подписал подобно споразумение. Румъния се надява да се присъедини към 25-те държави от безвизовата Шенгенска зона през март 2011 г., когато и границата й с Молдова ще стане част от външните граници на ЕС. 
						"Подписвайки това споразумение, ние обезсилваме натрапчивите твърдения на някои политически кръгове в Молдова относно "въображаем иредентистки дневен ред на Румъния", посочи Баконски в общо изявление с Филат след церемонията по подписването. 
						Забележката му очевидно се отнасяше за многократните обвинения на молдовските комунисти, че Румъния има териториални претенции към страната им. 
						Филат, лидер на Либералдемократическата партия - една от четирите партии в управляващата коалиция Алианс за европейска интеграция (АЕИ) - заяви, че споразумението от понеделник ще открие пътя за приемането на европейски гранични практики в страната. 
						Председателят на Европейската комисия (ЕК) Жозе Мануел Барозу, който бе в Букурещ в понеделник, приветства подписването на споразумението като "отличен пример за нещата, които могат да се постигнат, когато е налице взаимен интерес". Отбелязвайки значението на събитието за кандидатурата на Румъния за Шенген в реч по повод откриването на Дунавския форум, той каза, че то също така "демонстрира, че Молдова се приближава до ЕС". 
						Румънският външен министър Баконски изрази по-късно увереност, че заявената от Барозу подкрепа "може само да ни вдъхнови да продължаваме да поставяме тези двустранни отношения необратимо върху пътя на европейската логика". 
						"Искаме Република Молдова да следва този път и тази граница постепенно да изчезне, когато бъдат изпълнени всички условия, и тя да се превърне във вътрешна граница на ЕС," каза той.

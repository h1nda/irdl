Румънският кабинет започна процедура за ускорено приемане на два закона 
					19/04/2011
					
						БУКУРЕЩ, Румъния -- В понеделник (18 април) кабинетът започна процедура за ускорено приемане във връзка със закона за социалния кодекс и тавана на заплатите в образованието, процес, при който мерките се одобряват без гласуване в парламента. В същото време обаче тази процедура открива възможност за искане на вот на недоверие за кабинета. Въпреки че това е спешна процедура за прилагане при извънредни обстоятелства, министър-председателят Емил Бок използва този метод за одобряването на 14 закона през последните две години. Опозиционният алианс Социаллиберален съюз (СЛС) ще обжалва това действие на правителството в Конституционния съд и ще внесе иск за възбуждане на наказателно преследване срещу Бок. (Гъндул - 19/04/11; Журналул Национал, Реалитатя, Медиафакс, Hotnews.ro - 18/04/11)

Румънският президент отхвърли кандидатурата на номинираната за министър на правосъдието
					09/01/2008
					 
						БУКУРЕЩ, Румъния -- Във вторник (8 януари) президентът Траян Бъсеску изпрати писмо до министър-председателя Калин Попеску Търичану с искане да предложи друг кандидат за министър на правосъдието. Бъсеску пише, че настоящият избор - сенатор Норика Николай от управляващата Националлиберална партия (НЛП) - едва ли ще привлече голяма обществена подкрепа в светлината на инцидент от миналото, в който сенаторката е позволила на своя племенница да гласува вместо нея в парламента. Бившият министър на правосъдието Тудор Киуариу освободи поста в началото на декември, за да позволи започването на разследване срещу него във връзка със спорна сделка с недвижим имот. (Евениментул Зилеи - 09/01/08; Ромпрес, Медиафакс, Hotnews.ro - 08/01/08)

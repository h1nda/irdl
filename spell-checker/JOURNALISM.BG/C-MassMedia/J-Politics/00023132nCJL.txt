Албанският парламент отложи решаващия тур на гласуването за нов президент 
					05/07/2007
					 
						ТИРАНА, Албания -- Депутатите се събраха в сряда (4 юли) вечерта за третия тур от президентските избори. Но след като дългите дебати, продължили доста след полунощ, не доведоха до избор на конкретни кандидати за президент, председателят на парламента Жозефина Топали прекрати заседанието. Депутатите ще се съберат отново в четвъртък вечерта, за да продължат дискусиите. Ако те не успеят да се споразумеят за кандидат и на третия тур, ще бъдат свикани предсрочни избори. Управляващата Демократическа партия и основната опозиционна Социалистическа партия досега отхвърлиха взаимно своите кандидати. Мандатът на настоящия президент Алфред Мойсиу изтича на 24 юли. (Коха Йоне, Шекули, Шкип - 05/07/07; Топ-Чанъл, ВижънПлюс ТВ, АП - 04/07/07)

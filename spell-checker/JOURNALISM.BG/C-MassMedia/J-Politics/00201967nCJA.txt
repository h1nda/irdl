Краят на бойкота на Социалистическата партия предизвика и похвали, и скептицизъм
					18/10/2011
					Албанската опозиция прекрати двугодишния бойкот на парламента, но яростното съперничество с управляващата ДП продължава.
					От Ерл Мурати за Southeast European Times от Тирана – 18/10/11
 
					 
						
Албанската Социалистическа партия прекрати бойкота на парламента, но някои се съмняват дали това ще бъде достатъчно, за да се върне Албания на пътя на реформите. [Ройтерс]
						След две години протести и гладни стачки миналия месец албанската Социалистическа партия прекрати бойкота на парламента, но според мнозина това действие е твърде закъсняло и недостатъчно. 
						В публикувания миналата седмица доклад за напредъка на Европейската комисия (ЕК) липсва препоръка на Албания да бъде даден статут на кандидат-членка за ЕС, като се посочва, че страната изостава с реформите в много области. ЕК отбеляза, че бойкотът на СП е допринесъл за бавния темп на реформите – нещо, за което опозицията обвинява правителството. 
						„Вместо да провежда реформи за подобряване на демократичните стандарти, Албания е в период на упадък на демокрацията”, заяви за SETimes депутатът от СП Дитмир Бушати. 
						Връщането в парламента обаче не означава безусловна подкрепа за законопроектите, които правителството внася в парламента, обяви СП. 
						„Нашата мисия е не да гласуваме за недоизпипаните инициативи на правителството чрез раздуване на парламентарната статистика за приетите закони. Искаме да вървим напред и този път имаме истинска парламентарна инициатива, която ще превърне препоръките на ЕС в конкретен работен план”, заяви за SETimes заместник-председателят на СП Саймир Тахири. 
						Опозицията представи предложение, в което очерта десет области за правителствени реформи – включително предложение двете партии да постигнат консенсус по отношение на номинациите на лица, които да оглавят независимите институции, като омбудсмана и управителя на централната банка. 
						„Мисията ни е не да се преструваме, че работим, а да работим усилено, за да предложим истински решения на албанците”, каза Тахири. 
						Въпреки приказките за партийно единство и лидерство в правителствените реформи обаче СП не е достатъчно силна, за да проведе реформите сама, като някои поставят под съмнение единството в партията. 
						Според бившия председател на СП Фатос Нано партията не полага достатъчно сериозни усилия да поведе реформите. „Това е само [представяне на] имидж", посочи Нано. 
						Същевременно анализаторът Александър Чипа твърди, че разделението в партията ще се отрази на нейните лидерски способности. 
						„Оглавяваната от Рама опозиция се намира в положение на очевидна липса на инициатива и солидарност със своя лидер”, заяви Чипа за SETimes. 
						„Въпросът е колко искрено е решението за връщане в парламента. Тези сигнали са объркващи и противоречиви, също както и ръководството на СП”, заяви за SETimes депутатът от ДП Тритан Шеху. 
						„Със своята непреклонна позиция през последните две години опозицията навреди на имиджа на страната, реформите и процеса на интеграция [в ЕС]”, добави той. 
						Според други обаче прекратяването на бойкота създава условия за още по-голяма политическа криза в Албания. 
						„Това, което ще стане след връщането на опозицията в парламента, е съвсем ясно: грубата демократична диалектика ще се прехвърли от улицата в парламента”, заяви за SETimes журналистът Мустафа Нано. 
						Той обаче посочи, че ситуацията може да има и положителен аспект. 
						„Редица закони, за които в парламента е необходим консенсус между двете партии, ще бъдат одобрени заради вътрешния или международния натиск. Това обаче не е голямо успокоение, защото антагонизмът между мнозинството и опозицията ще продължи.”

Ашдаун частично премахва финансовите ограничения за босненско-сръбска партия
		30/10/2005
		 
			САРАЕВО, Босна и Херцеговина (БиХ) -- Върховният представител Пади Ашдаун премахна в петък (28 октомври) някои от финансовите ограничения, наложени на управляващата Сръбска Демократическа Партия (СДП) на Република Сръбска (РС) по-рано през тази година, цитирайки напредъка, постигнат от РС в сътрудничеството й с Хагския трибунал, както и по-строгия контрол на СДП върху финансите на партията. Ашдаун потвърди, че е премахнал забраната за средства, предназначени за СДП от обществени източници със задна дата 1 октомври. Той обаче добави, че събраните средства ще останат замразени, докато укриващият се от правосъдието военнопрестъпник Радован Караджич не бъде арестуван и екстрадиран до трибунала на ООН за военни престъпления до края на годината.
			Също в петък Ашдаун освободи министъра на образованието и културата на РС Милован Печели за това, че не е изпълнил решение, изискващо уволнението на декана на юридическия факултет на Университета на Източно Сараево. Освен това Ашдаун съобщи за въвеждането на нова правна процедура за наименуването на обществени съоръжения с международен или междуобластен характер. Инициативата има цел да предотврати проблеми като неотдавнашния спор за преименуването на международното летище в Сараево на името на бившия босненски лидер Алия Изетбегович. (Източници на СВП, РТРС, ФЕНА - 28/10/05)

Шенгенското споразумение може да се окаже най-трудното препятствие за Хърватия по пътя към ЕС
					09/11/2004
					За да удовлетвори критериите на Шенгенското споразумение, Хърватия ще трябва да въведе визи за някои съседни държави, както и европейски стандарти за граничен контрол. 
					От Миранда Новак за Southeast European Times в Загреб – 09/11/04
 
					 
						
Шенгенското споразумение, подписано от 13 държави-членки на ЕС, както и от членовете на Европейското споразумение за свободна търговия Исландия и Норвегия, премахва граничния контрол между държавите, подписали документа, с цел да стимулира свободното движение на хора и да създаде единен пазар. [AФП]
						Когато Хърватия влезе в ЕС, тя ще трябва да въведе визи за някои страни, вкл. Босна и Херцеговина (БиХ) и Сърбия-Черна гора. Визовите изисквания са част от Шенгенското споразумение, което се прилага автоматично към всяка страна от ЕС. 
						"Хърватия ще трябва да въведе визи за всички страни, които съгласно регламента на ЕС попадат във визовия режим. В случай че към момента, когато Хърватия се присъедини към ЕС, БиХ, Сърбия-Черна Гора, Македония и Турция са в този списък, тогава спрямо тях трябва да се въведат визи," се казва в съобщение на МВнР. До този момент двустранни консултации ще могат да осигурят възможности за договаряне на подходящи изключения от този режим. 
						Шенгенското споразумение, подписано от 13 държави-членки на ЕС, както и от членовете на Европейското споразумение за свободна търговия Исландия и Норвегия, премахва граничния контрол между държавите, подписали документа, с цел да стимулира свободното движение на хора и да създаде единен пазар. В същото време държавите, присъединили се към споразумението, се задължават да охраняват външните граници на Шенгенското пространство, придържайки се към единна визова политика. 
						Преди няколко месеца кандидатката за членство в Съюза Румъния въведе визов режим за граждани на Русия, Турция, Сърбия-Черна Гора и Украйна. Въпреки че ЕС може да разреши на Хърватия да поддържа сегашния си безвизов режим до официалното подписване на Шенгенското споразумение, съответните промени трябва да настъпят рано или късно. 
						Според бившия министър на европейската интеграция Невен Мимица единственият начин да се предотврати въвеждането на визи за гражданите на другите държави от ЮИЕ е тези страни да бъдат включени в Шенгенския "бял списък" (т.е. в списъка с държави, които са освободени от визови изисквания) към момента, в който Хърватия се присъедини към Съюза. 
						Според критериите на ЕС всеки километър гранична територия трябва да бъде постоянно покриван от един полицай. Това означава, например, че около 3 000 полицаи ще патрулират хърватската граница с БиХ. Влизането в Шенген може да се окаже най-трудната част от преговорите между Загреб и ЕС, посочват някои анализатори. 
						Подготовката за въвеждане на шенгенските изисквания е в ход. С помощта на програмата КАРДС Хърватия и ЕС работят по развитието на система за интегриран граничен контрол, вкл. национална компютърна система. Германия е предоставила на Хърватия джипове, мотоциклети, бинокли с ръчни топлинни сензори и друга екипировка. МВР получава други съоръжения.

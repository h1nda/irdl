Изборите в БиХ като цяло отговарят на международните стандарти
					03/10/2006
					Наблюдателите дадоха общо взето положителни оценки на процеса на изборите, макар някои да смятат, че е имало нередности при преброяването на бюлетините.
					(Ню Йорк Таймс, Гардиън, Айриш Таймс - 03/10/06; AП, Ройтерс, БиБиСи, Дойче Веле, Гласът на Америка, AKИ, Евронюз, Фена, ХИНА, ОССЕ, Финландско председателство на ЕС - 02/10/06)
 
					 
						
Божидар Матич, професор и един от основателите на "Енергоинвест", се готви да гласува на изборите в неделя (1 октомври) в Босна и Херцеговина. Международните наблюдатели смятат, че като цяло изборите са преминали в съответствие с международните стандарти. [Харис Мемия]
						Неделните избори в Босна и Херцеговина (БиХ) се проведоха като цяло в съответствие с международните стандарти, казаха наблюдателите от ОССЕ и Съвета на Европа (СЕ) в понеделник (2 октомври). Изборите - петите поред след края на конфликта в страната от 1992-1995 г. - за първи път бяха изцяло организирани от вътрешни институции. 
						"Вчера в БиХ бе постигнат реален напредък към демокрация и аз поздравявам страната и народа й с провеждането на честен избирателен процес, в който представителите можеха да се избират свободно," каза в понеделник Дейвид Хийт, ръководител на Международната мисия за наблюдение на изборите (ММНИ). 
						Макар всички наблюдатели да дават положителни оценки на изборите, една пета от тях дадоха отрицателни оценки за процеса на преброяване. 
						"Макар че общо взето изборите бяха добре организирани, разочарование предизвикаха някои проблеми, появили се по време на преброяването на гласовете," каза посланик Любомир Копай, ръководител на дългосрочната наблюдателна мисия на ОССЕ/ОДИЧП. "Трябва да се предприемат всички необходими мерки, включително ефективно обучение на служителите, отговарящи за провеждането на изборите, за да се гарантира още по-пълно доверието на гласоподавателите." 
						Избирателите гласуваха за членове на тричленното Председателство на страната, което включва по един представител на всяка от трите етнически общности в страната - босненци, сърби и хървати, както и за членове на националния парламент. 
						Освен това в Република Сръбска (РС) се проведоха и избори за президент и двама вицепрезиденти на автономната област, както и за членове на парламента, а избирателите в мюсюлманско-хърватската Федерация БиХ (ФБиХ) гласуваха за парламент на автономната област и за десет кантонални събрания. 
						По закон босненският и хърватският представител в държавното Председателство се избират от гласоподавателите във ФБиХ, а сръбският представител се избира от гражданите на РС. 
						Все още се очакват окончателните резултати, но последните данни, оповестени от Централната избирателна комисия в БиХ в понеделник вечерта, показаха, че са гласували почти 55 % от близо 2,7 млн. гласоподаватели. 
						Изглежда нито един от сегашните членове на тристранното Председателство на БиХ не е бил преизбран. Очаква се Харис Силайджич, основател на умерената Партия за БиХ и военновременен външен министър и премиер, да бъде избран за босненското място. Небойша Радманович, член на партията на премиера на РС Милорад Додик Съюз на независимите социалдемократи, ще представлява босненските сърби в Председателството. 
						Според последните резултати се очаква Желко Комшич от многоетническата Социалдемократическа партия да заеме хърватското място след победа над кандидата на Хърватския демократичен съюз за този пост, Иво Миро Йович.

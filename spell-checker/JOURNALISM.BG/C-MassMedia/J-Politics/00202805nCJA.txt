Управляващата партия започва мащабни промени в държавните институции
					14/05/2012
					Управляващата партия връчва предизвестия за освобождаване от работа на десетки верни поддръжници на партията, като според нея с това се цели повишаване на ефективността на управлението. Критици обаче твърдят, че високоплатените държавни служители вероятно ще получат други работни места в правителството.
					От Мишко Талески за Southeast European Times от Скопие – 14/05/12
 
					 
						
Премиерът Никола Груевски и неговата партия призовават всички граждани с подходяща квалификация да кандидатстват за новите свободни работни места. [Ройтерс]
						Управляващата партия ВМРО-ДПМНЕ ще смени 150 от своите членове и кадри, работещи в държавния сектор – от най-високите до най-ниските позиции, а също така и в общинските комитети на партията. 
						За първи път в региона управляваща партия се реформира, без изборите да са послужили като катализатор на този процес. 
						„Включваме нови хора, за да запазим темпото, с което искаме да работим, особено на позиции, където заради умора или отдалечаване от гражданите темпът се е понижил до предишните нива“, заяви премиерът Никола Груевски. 
						Директорите на четири институции – "Македонски електроцентрали" (ЕЛЕМ), Агенцията по държавните пътища, Агенцията по железопътен транспорт и службата на държавния кадастър – подадоха оставка. 
						Въпреки че на много служители ще им се наложи да си търсят друга работа, някои ще останат на ръководни постове в правителството. 
						Йове Кекеновски, политически анализатор и преподавател в Университета „Св. Климент Охридски“, похвали решението като широкообхватно и положително, но посочи, че тези действия е трябвало да бъдат предприети много по-рано, за да се подобрят резултатите от работата на правителството. 
						Той обясни, че попълването на държавни работни места с кадри на управляващата партия е създало сериозна пречка за прилагането на справедливите и прозрачни практики в областта на заетостта в целия регион, а също така на самите демократични практики. 
						„Ако правителството наистина иска да покаже, че промените не са козметични, то трябва да започне от първия ешелон, т.е. с министрите от кабинета, а не само с директорите на агенции“, каза Кекеновски за SETimes. 
						Това ще бъде голяма победа не само за управляващата партия, но и за прозрачната демокрация - и в крайна сметка за обществото като цяло, добави той. 
						Според повечето анализатори сменянето на показалите незадоволителни резултати министри ще засили общественото доверие в кабинета и преди всичко в премиера. 
						Македонските медии вече съобщиха, позовавайки се на правителствени източници, че министърът на транспорта и съобщенията Миле Янакиевски ще бъде сменен. 
						„Аз оглавявам министерството и възприемам всеки ден, сякаш това е първият ми ден на този пост. С всеки изминал ден съм все по-мотивиран да провеждам нови проекти и през последните шест години осъществих много такива“, отговори Янакиевски. 
						Критиците отбелязват, че дори и някои министри да бъдат сменени, те ще получат добри места другаде. 
						Политическият анализатор Владимир Божиновски обаче посочи за SETimes, че промените са част от по-голяма програма за задълбочена реформа на македонската администрация, която да я направи по-отговорна и ориентирана към резултатите. 
						„Ако бъдат сменени 150 държавни служители, промените в никакъв случай не са козметични, както твърдят някои. От политическа гледна точка това решение ще бъде голям плюс за управляващата партия преди местните избори догодина“, заяви Божиновски. 
						ВМРО-ДПМНЕ направи още една крачка напред в тази област, като призова всички граждани, които смятат, че притежават необходимите умения, да кандидатстват за някоя от 150-те позиции във втория и третия ешелон. 
						Съгласно трудовото законодателство всички кандидати ще имат равни възможности, независимо от дали са партийни членове, или не. 
						Кекеновски обаче е по-загрижен за това, промените да важат за всички коалиционни партньори в правителството, включително за Демократичния съюз на албанците (ДСИ). 
						„Груевски трябва да каже [на лидера на ДСИ] Али Ахмети кои министри, помощник-министри и държавни секретари не работят добре и да поиска нови хора. Ако той не установи еднакви критерии за всички, общата идея ще бъде компрометирана“, заяви Кекеновски. 
						Обществеността изглежда изненада от решението на управляващата партия, но същевременно го подкрепя. 
						„Време беше някои хора да получат червен картон и всички се надяваме, че техните места ще бъдат заети от по-образовани и опитни хора“, каза за SETimes жителят на Скопие Виктор Траяновски, на 39 г. 
						Никъде другаде в региона не се провеждат подобни едностранни инициативи. В Сърбия и Гърция, например, изборите на 6 май ще наложат извършването на промени, но едва след като победилите партии сформират нови коалиции. 
						„Заради партийното влияние няма разделение между законодателната, изпълнителната и съдебната власт. По този начин се доближаваме до авторитарна система“, посочи пред местните медии Весна Пешич, независим депутат в сръбския парламент. 
						Освен замяната на някои директори, Македония ще разклати и дипломатическия си корпус, като смени няколко посланици. Назначени са най-малко четирима нови дипломати и се очакват още нови лица. 
						„Положително е, че държавата избира по-известни имена, които са се доказали, а не партийни кадри, някои от които се представиха под очакванията. Решението със сигурност ще засили дипломатическите, културните, а вече и търговските и икономическите отношения на Македония, като ще бъде поставен все по-голям акцент върху инвестициите“, каза Божиновски за SETimes. 
					
				
			
					 
					
 
 

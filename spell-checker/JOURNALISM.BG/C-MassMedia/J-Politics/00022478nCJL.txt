Хърватският президент започна двудневно официално посещение в Австрия
					07/05/2007
					 
						ЗАГРЕБ, Хърватия - Президентът Стипе Месич започна в понеделник (7 май) двудневно официално посещение в Австрия, където ще се срещне с колегата си Хайнц Фишер, канцлера Алфред Гузенбауер и председателя на парламента Барбара Прамер. Очаква се основни теми на разговорите да бъдат двустранното сътрудничество и разширяването на ЕС. Месич и Гузенбауер ще присъстват и на австрийско-хърватски бизнесфорум във Виена. 
						Други новини -- В събота от Шишак потегли автобус на ЕС, който ще направи едноседмична обиколка из Хърватия в рамките на проект, имащ за цел да запознае обществеността със Съюза. Инициативата е ориентирана главно към младите хора. (Пословни дневник, ХРТ - 07/05/07; Вечерни лист - 06/05/07; ХИНА - 05/05/07)

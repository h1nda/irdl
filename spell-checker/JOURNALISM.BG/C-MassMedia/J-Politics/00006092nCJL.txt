Анан удължава крайния срок за постигане на споразумение по плана за Кипър
25/02/2003
 
АНКАРА, Турция -- Генералният секретар на ООН Кофи Анан заяви в понеделник (24 февруари), че крайният срок за постигането на компромис за Кипър може да бъде удължен до 7 март. Сегашният срок изтича на 28 февруари. Анан е в Турция за последни консултации, преди да отлети за Кипър в сряда, за да съдейства за развитието на мирния процес. Той съобщи, че преработеният мирен план ще включва компромиси, необходими за приемането му от двете страни в конфликта. Анан подчерта обаче, че независимо от евентуалното удължаване на крайния срок, двете общности на Кипър трябва да проведат на 30 март референдум за обединението на острова.
Новоизбраният президент на Република Кипър Тасос Пападопулос пристигна в понеделник в Гърция. Програмата му включва срещи с гръцкия президент Костис Стефанопулос и министър-председателя Костас Симитис. Представителите на Гърция изразиха пълната си подкрепа за Пападопулос и неговите усилия за обединяване на Кипър. Пападопулос, който е критикуван за поддържаните от него радикални възгледи относно бъдещето на острова, заяви че ще направи всичко възможно за приемането на начертания от ООН мирен план. (Катимерини, Атинска новинарска агенция, Македонска новинарска агенция, Милиет - 25/02/03; Анадолска агенция - 24/02/03)

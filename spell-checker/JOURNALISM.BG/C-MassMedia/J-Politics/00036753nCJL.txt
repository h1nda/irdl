Косовските партии подписаха кодекс за поведение по време на изборите 
					16/11/2010
					 
						ПРИЩИНА, Косово -- В понеделник (15 ноември) повечето от партиите, участващи в извънредните избори на 12 декември, обещаха да проведат честна надпревара като предварително условие за свободни и демократични избори. По покана на изпълняващия длъжността президент Якуп Красничи, представителите на партиите подписаха Кодекс за поведение. „Ние желаем крайният резултат от изборите на 12 декември да бъде волята на народа на Косово, а не манипулираната му воля”, каза Красничи. Политическите партии обещаха също да не оказват натиск върху дейността на Централната избирателна комисия и да уважат резултатите от изборите. Международните представители приветстваха инициативата и заявиха, че Косово се нуждае от избирателен процес, който отговаря на най-високите международни стандарти. 
						Движението „Ветевендосе” отказа да подпише споразумението, заявявайки, че „няма доверие на политическите партии” и не иска да бъде част от „официалния маскарад”. (Кохавижън, РТК, Клан Косова, Телеграфи -15/11/10)

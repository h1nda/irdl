Гръцкият и турският министри призовават към подновяване на мирните преговори по Кипър 
					29/03/2005
					Перспективите за възобновяване на мирните преговори по Кипър, изглежда, се подобряват след призивите, отправени от всички заинтересовани страни за начало на нова инициатива за обединение на острова. 
					(Ройтерс, АФП, Атинска информационна агенция, Кипърска информационна агенция, Радио Хеленик, НТВ МСНБС - 28/03/05)
 
					 
						
"Трябва да гарантираме, че този път няма да настъпи провал. Не можем да си го позволим още веднъж," каза гръцкият външен министър Петрос Моливиатис (вляво), заедно с Генералния секретар на ООН Кофи Анан в Ню Йорк.[AФП]
						11 месеца след като най-новите международни усилия за обединение на Кипър претърпяха неуспех гръцкият външен министър Петрос Моливиатис призова Генаралния секретар на ООН Кофи Анан в понеделник (28 март) да инициира нови мирни преговори. Подобен призив дойде и от Анкара. 
						След срещата си с Анан в Ню Йорк Моливиатис изрази становище, че сега същестува общ консенсус сред четирите заинтересовани страни - кипърските гърци, кипърските турци, Гърция и Турция - по това, че трябва да се подновят преговорите за преодоляване на повече от 30-годишното разделение на Кипър. 
						"Изразихме позицията, че сега има сближаване на възгледите и в този смисъл трябва да възобновим процеса на обединение на острова въз основа на плана на Генералния секретар," цитира Ройтерс думите на гръцкия външен министър. "И трябва да гарантираме ,че този път няма да настъпи провал. Не можем да си позволим още един неуспех."
						Най-новата международна инициатива за намиране на решение на кипърския въпрос се провали след референдума от април миналата година, когато кипърските гърци отхвърлиха с голямо мнозинство плана на ООН за обединение на острова. Макар че мнозинството от кипърските турци подкрепиха плана, само международно признатата кипърска гръцка част на острова се присъедини към ЕС на 1 май. 
						Анан подсказа, че няма да инициира нов кръг от преговорите, ако шансовете за техния успех са нищожни. ООН също така даде да се разбере, че очаква Никозия да конкретизира промените, които иска да бъдат внесени в проекта, отхвърлен от кипърските гърци миналата година. 
						Натискът на Атина за нови международни усилия за решаване на кипърския проблем идва след неотдавнашното публично изявление на президента на кипърските гърци Тасос Пападопулос, в което се отправи призиви за продължаване на преговорите под егидата на ООН. 
						"Желанието ни е да се подновят възможно най-скоро преговорите по уреждане на кипърския въпрос под егидата на ООН, с по-голямо участие на ЕС и в рамките на плана на Кофи Анан," каза лидерът на кипърските гърци на 18 март. 
						В понеделник турският външен министър Абдулах Гюл повтори призивите на Анкара към ООН да стартира нова инициатива. 
						Той обаче намекна същевременно, че може да има отлагане на подписването на Протокола за разширяване на приложното поле на Митническия съюз с ЕС, чийто член сега вече е и Кипър. Според него правителството е получило проектотекста на документа от Европейската комисия в края на седмицата, но подписването му може да се отложи за втората половина на тази година. Анкара се очаква да започне преговорите за членство в Съюза на 3 октомври. Гюл добави, че подписването на Протокола няма да доведе до непряко признаване на кипърско гръцкото правителство. 
						"Признаването на кипърско-гръцкия сектор е изключено," каза той. "Това може да стане само след като се намери трайно решение."

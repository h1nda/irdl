Според НПО ЕС трябва да разгледа недостатъците на закона за преброяването
					04/06/2012
					Законът за националното преброяване в Босна и Херцеговина е нередовен и дискриминационен и може да затвърди различията, казват водещи НПО. 
					От Анес Алич за Southeast European Times от Сараево -- 04/06/12
 
					 
						
Роми в Какан наблюдават местните тържества през прозореца. НПО казват, че новият закон за преброяване на населението ще даде изкривена представа за населението на малцинствата в БиХ. [Ройтерс]
						Новият закон за преброяването в Босна и Херцеговина (БиХ) предизвиква опасения какво може да означава новата статистика за малцинствата в страната. Тази особена чувствителност към извършването на преброяването беше причина за изоставането на БиХ от други страни от Западните Балкани, много от които проведоха преброяванията си през 2011 г. 
						Законът, приет през февруари под растящ международен натиск, създаде условия за провеждането на национално преброяване в БиХ през април 2013 г. - първото преброяване в страната след 1991 г. 
						Преброяването е много важно за стремежите на БиХ за членство в ЕС и за подписването на Споразумение за стабилизация и асоцииране (ССА), което е първата стъпка към членство в ЕС. Именно този стимул накара шестпартийната управляваща коалиция в страната да направи закона за преброяването реалност. 
						Според местни НПО и правозащитни групи обаче преброяването ще допринесе за затвърждаване на етническата политика и узаконяване на дискриминацията срещу малцинствата в страната. 
						НПО в БиХ са много загрижени. В неофициални разговори представители на НПО изложиха пред представители на ЕС своите опасения относно естеството на новото преброяване, но казаха за SETimes, че са получили само половинчат отговор и че международната общност изглежда се колебае да се налага по въпроса и бави процедурите. 
						Анди Макгъфи, говорител на делегацията на ЕС в БиХ, каза, че мониторинговата мисия ще направи второто си посещение този месец. 
						"Данните от преброяването - следователно и самото провеждане на преброяването - са от решаващо значение за бъдещия просперитет и евроинтеграцията на Босна и Херцеговина. Публичните услуги могат да се планират правилно само върху стабилна статистическа основа. Чуждите инвеститори изискват такава информация, когато решават дали да инвестират в страната. А данните за населението ще са необходими за формулиране на отговорите, когато Босна и Херцеговина получи въпросника от Европейската комисия, свързан със заявлението за членство," каза той.
						"Опасявам се, че недостатъците [в закона за преброяването] не са от техническо естество, а умишлено продължаване на конституционната дискриминация срещу етническите малцинства, и липсва политическа воля той да бъде променен," каза за SETimes Лидия Пискер, представител на коалицията от НПО "Инициатива за свободно деклариране". 
						
						"От началото нямаше срок за обществен коментар, нито публичен процес на консултации, преди законът да бъде приет в парламента. Гражданските групи, групите за малцинствата, правозащитните и наблюдаващите органи не получиха възможност да дадат принос или коментар по закона, за да се гарантира прозрачност," каза Пискер. 
						Дерво Сейдич, представител на ромския информационен център "Кали Сара", каза за SETimes, че не само преброяването ще представи изкривена картина на босненското население, но също така и ще насърчи продължаващото разделение на БиХ на три основни групи плюс "други". 
						"От жизнено важно значение за преброяването е то да зачита правата на всички свободно да се декларират или да откажат да се декларират за членове на етнически или религиозни групи. В идеалния случай терминът "други" изобщо не трябва да се използва," каза Сейдич. 
						От 45 въпроса във въпросника три са посветени на етнически характеристики. От гражданите ще се иска да обявяват националността си, вероизповеданието си и майчиния си език - въпроси, срещу които силно се противопоставят групите за защита на човешките права и малцинствата. 
						Мая Сахаджич, представител на Асоциацията за международно право в БиХ, каза за SETimes, че поради деликатната етническа и политическа ситуация в страната спорните въпроси трябва да се изключат от въпросника точно както са изключени в много страни на ЕС. 
						"Например в страни като Белгия, Гърция, Италия, Люксембург и други няма въпрос за религията или майчиния език. Като незадължителни въпроси тези за етническата принадлежност и вероизповеданието трябва да се изключат от преброяването или бъдат формулирани по такъв начин, че да се избегне дискриминация," каза Сахаджич. 
						Пискер каза, че секторът на НПО ще започне кампания за насърчаване на международната общност към действие по въпроса за продължаващата дискриминация на малцинствата и политизирането на преброяването на населението. 
						"Тъй като човешките права и недискриминацията са основни принципи на ЕС, очакваме [от Съюза] да поеме по-активна роля в босненското преброяване. Ще настояваме ЕС да заеме официално становище по този въпрос до ноември, когато следва де бъде представен годишният доклад за напредъка на Босна," каза Пискер. 
					
				
			
					 
					
 
 

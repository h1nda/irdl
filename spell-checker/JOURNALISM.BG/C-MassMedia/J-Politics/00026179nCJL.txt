Турска парламентарна комисия прие поправка в член 301
					18/04/2008
					 
						АНКАРА, Турция – Парламентарната комисия по евроинтеграция прие късно в сряда (16 април) законопроект, с който ще бъде изменен член 301 – най-спорния и дълго обсъждан член от турския наказателен кодекс. Гласуването бе предшествано от разгорещен дебат, а представители на крайнодясната Партия на националистическото движение накрая напуснаха залата. Съгласно предложената поправка текстът „обида на турската национална идентичност” се заменя с "обида на турската нация" с цел да се елиминира неясното определение за „турска идентичност”. Законопроектът освен това предвижда президентът задължително да одобрява всяко завеждане на дело по член 301, който бе използван многократно за съдебно преследване на турски интелектуалци, писатели и журналисти въпреки критиките на ЕС.
						Други новини – В четвъртък парламентът одобри ключова реформа, целяща преструктуриране на скъпо струващата система на социално осигуряване. Общо 225 депутати подкрепиха законопроекта, а 55 гласуваха „против”. Основната промяна ще бъде постепенното повишаване – в продължение на десетилетия – на възрастта за пенсиониране на 65 г. от сегашните 48 г. за мъжете и 44 г. за жените. Профсъюзите се противопоставиха на реформите, но МВФ твърди, че те са финансово необходими. (Заман, Хюриет - 18/04/08; НТВ, Ройтерс - 17/04/08)

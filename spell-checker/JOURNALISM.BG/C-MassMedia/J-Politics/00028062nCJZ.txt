Дипломатически дневник: Словенският президент посети БиХ
					14/10/2008
					Словенският президент Тюрк е на двудневно посещение в БиХ. Още в дипломатическите новини от седмицата: гръцкият премиер Костас Караманлис бе в Малта; Германия ще подкрепи кандидатурата на Албания за ЕС.
					 
						
Словенският президент Данило Тюрк обеща подкрепата на страната си за кандидатурата на БиХ за ЕС. [EС]
						Словенският президент Данило Тюрк започна в понеделник (13 октомври) двудневна официална визита в Босна и Херцеговина с насрочени посещения в Сараево, Баня Лука, Мостар и мемориалния център в Поточари. Тюрк обеща подкрепата на страната си за процеса на присъединяване на БиХ към ЕС и каза, че страната може да получи кандидатски статут много скоро. „Говорим за премахване на визите след около година и кандидатски статут за БиХ през 2010 г.,” каза пред репортери Тюрк след среща с членове на тристранното председателство на БиХ. 
						 *** 
						
Гръцкият премиер Костас Караманлис завърши в събота (11 октомври) двудневното си посещение в Малта. На среща в петък с малтийския си колега Лорънс Гонзи Караманлис похвали отличните отношения между двете страни и добави, че сътрудничеството трябва да се запази и доразвива. Двамата лидери обсъдиха също световната финансова криза и публикуваха общо изявление, заявявайки, че са необходими радикални ответни мерки на всички нива за овладяване на кризата. 
						*** 
						Чешкият премиер Мирек Тополанек отхвърли в сряда (8 октомври) всяка формула, която би мигла да означава привилегировано партньорство за Турция вместо пълноправно членство в ЕС. „Привилегировано партньорство или други подобни формули не са приемливи. Всяка страна кандидатка, която изпълнява критериите, би трябвало да има правото да стане член на ЕС,” каза Тополанек на обща пресконференция в Анкара след среща с турския си колега Реджеп Тайип Ердоган. През януари предстои Чешката република да поеме ротационното председателство на ЕС. 
						*** 
						Германският канцлер Ангела Меркел заяви в сряда (8 октомври), че Германия подкрепя интеграцията на Албания в ЕС и ще подпише протокола за членството на страната в НАТО. Меркел се срещна с албанския премиер Сали Бериша по време на посещение в Берлин. Германският канцлер похвали напредъка на Албания в борбата с организираната престъпност и корупцията, но призова правителството да направи още повече. Бериша отново подчерта ангажимента на страната за борба с корупцията и обеща да ускори необходимите за членство в ЕС реформи. 
						 *** 
						Либерализирането на визовия режим за албанските граждани, желаещи да посетят Чешката република, и директните полети между двете страни биха подобрили двустранното сътрудничество, заяви на 7 октомври албанският президент Бамир Топи. По време на среща в Тирана Топи и председателят на чешкия сенат Пшемисъл Соботка бяха единодушни, че настоящото двустранно сътрудничество е "на задоволително ниво". Албания обаче желае да укрепи и икономическите си връзки с Чехия и да засили туризма, каза Топи. 
						
						(Различни източници 07/10/08-14/10/08)

ЕС ще отвори две нови глави в преговорите с Турция
					11/12/2007
					 
						БРЮКСЕЛ, Белгия -- Външните министри от ЕС решиха в понеделник (10 декември) да добавят още две глави към дневния ред на преговорите с Турция през следващата седмица, като не уважиха загрижеността на Франция във връзка с присъединяването на страната. Главите ще бъдат по въпросите на здравеопазването и защитата на потребителите и трансевропейските мрежи. Франция обаче извоюва символична победа, като успя да накара ЕС да не използва термините "присъединяване" и "членство" в официалното си изявление за преговорите с Турция и политиката на разширяване на Съюза. Тези думи бяха заменени с "междуправителствени конференции" с Турция.
						В изявление от вторник турското външно министерство изрази разочарованието си от резолюцията, приета от външните министри. Министерството заяви, че назоваването на турските стремежи към членство и ангажиментите на страната по такъв заобиколен начин е предизвикало силна обществена реакция. (Анадолска информационна агенция, Сабах, Заман, Файненшъл Таймс, EU Observer - 11/12/07; Си Ен Ен Търк, Ройтерс - 10/12/07)

Белград се надява да започне преговори за членство в ЕС през 2012 г.
					18/01/2011
					Сърбия се надява да получи официален кандидатски статут за ЕС през декември, след което да започне преговори за членство следващата пролет.
					(Б92, Emg.rs, София Ехо - 18/01/11; AФП, Бета, Агенция Фокус Нюз, Сръбско правителство, Европейски парламент)
 
					 
						
Сръбският вицепремиер Джелич ще направи изказване пред Европейския парламент и ще проведе разговори за интеграцията на страната в ЕС с представители на ЕС и Съвета на Европа в Страсбург. [Ройтерс]
						Вицепремиерът за европейската интеграция Божидар Джелич изрази в понеделник (17 януари) надежда, че неговата страна ще започне присъединителните преговори с ЕС в началото на следващата година. 
						 Белград подаде официалното си заявление за членство в 27-членния блок през декември 2009 г. Около десет месеца по-късно лидерите от ЕС изпратиха кандидатурата на страната до Европейската комисия (ЕК) за мнение. 
						Малко след това изпълнителният орган на ЕС изпрати на Сърбия въпросник, съдържащ близо 2 500 въпроса, за да може да направи оценка на готовността й да стане официален кандидат за членство. 
						Според съобщения от понеделник сръбското правителство ще представи своите отговори на еврокомисаря по разширяването Щефан Фюле на 31 януари в Брюксел. 
						Джелич изрази в понеделник надежда, че мнението на Комисията, което се очаква да бъде публикувано през октомври, ще даде възможност страната му да бъде призната официално за кандидат-членка на ЕС до края на тази година. 
						"Целта на Сърбия е да получи кандидатски статут за членство в ЕС и, което е още по-важно, да бъде насрочена дата за откриване на предприсъединителни преговори за пролетта на 2012 г.," каза той пред членове на комисията по външни отношения на Европейския парламент (ЕП). 
						Той се изказа пред комисията по външни отношения на законодателния орган на ЕП по Споразумението за стабилизация и асоцииране (ССА) на Сърбия със Съюза ден преди пленарния дебат в Страсбург. В сряда (19 януари) 736-местният ЕП трябва да гласува резолюция за ратифицирането на това важно споразумение. 
						Процедурата по ратифициране започна официално през юни миналата година. Досега 11 от общо 27 страни, членки на ЕС, са ратифицирали споразумението. 
						Проекторезолюция на ЕП за процеса на евроинтеграция на Сърбия, която също се очаква да бъде одобрена в сряда от депутатите от ЕП, призовава останалите 16 членки да завършат по-бързо процеса на ратификация. 
						Документът, представен от докладчика на законодателния орган на ЕС за Сърбия, Йелко Кацин, призова също Белград да се заеме с въпросите от особено важно значение за присъединителния процес, включително развитието на регионалното сътрудничество и добросъседските отношения. 
						ЕП "призовава сръбското правителство да разпусне паралелните стуктури в Косово, които подкопават процеса на децентрализация и пречат на пълното интегриране на сръбската общност в косовските институции," се казва в него. 
						Документът, одобрен от комисията по външни отношения на Европейския парламент миналия месец, подчертава също, че участието на косовските сърби в избирателния процес е от съществено значение за предотвратяване на маргинализирането на общността. 
						По-нататък в него отново се подчертава, че пълното сътрудничество с Международния трибунал за бивша Югославия (МТБЮ) и по-конкретно залавянето и предаването на Ратко Младич и Горан Хаджич, остава ключово условие за напредъка на Сърбия към евентуално членство в ЕС. 
						ЕП "подчертава, че само задържането и екстрадирането в Хага на оставащите на свобода двама обвиняеми може да се смята за най-убедителното доказателство за пълно сътрудничество, и призовава за по-систематични усилия за арестуването им," се казва в документа.

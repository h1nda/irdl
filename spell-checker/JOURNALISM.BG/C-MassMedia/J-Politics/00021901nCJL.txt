Генералният секретар на ООН призова за своевременно завършване на преговорите за статута на Косово
					14/03/2007
					 
						НЮ ЙОРК, Съединени щати -- Генералният секретар на ООН Бан Ки Мун призова за "своевременно приключване" на преговорите за статута на Косово, заявявайки, че Косово и народът му се нуждаят от "яснота за бъдещето си". Доклад на Бан до Съвета за сигурност на ООН, относно събитията в провинцията между ноември и февруари, бе публикуван на уебсайта на ООН във вторник (13 март). В него се подчертава необходимостта от устойчиво решение, което да гарантира стабилността и мирното съжителство на всички общности в провинцията. 
						Междувременно във вторник специалният пратеник на ООН Марти Ахтисаари отхвърли призивите на Русия за продължаване на преговорите между Белград и Прищина. Той заяви, че продължаването на преговорите само ще влоши положението. Във вторник както ЕС, така и американският Държавен департамент подкрепиха решението на Ахтисаари да изпрати проектоплана си на Съвета за сигурност. (Албейниън Нюз - 14/03/07; Уебсайт на ООН, Бета, Б92, Танюг, KosovaLive, EU Observer, AФП, ЮПИ - 13/03/07)

Милошевич и Сешели разпитани във връзка с политически убийства
07/08/2003
Разпитът в сряда на бившия югославски президент Слободан Милошевич е свършил бързо. Милошевич е заподозрян за участие в убийството на неговия главен политически съперник Иван Стамболич, чийто тяло бе открито по време на разследването на покушението на 12 март срещу бившия премиер Зоран Джинджич.
(AП, Ройтерс, AФП, Би Би Си, Гласът на Америка, Радио Б92 - 06/08/03)
 
 
Сръбските следователи разпитаха бившия югославски президент Слободан Милошевич в Хага в сряда (6 август) във връзка с убийството на неговия главен опонент Иван Стамболич през 2000 г. Срещата е свършила бързо и главният разпит е бил насрочен за четвъртък
"Срещата се състоя и всичко, което мога да кажа, е че ние се радваме, че можем да съдействаме на следствието", заяви говорителят на трибунала на ООН за военните престъпления Джим Ландейл. Адвокатите на Милошевич не са присъствали на срещата в сряда.
Настоявайки цялата процедура да бъде снимана и излъчена в Сърбия, бившият югославски ръководител е заявил, че няма да сътрудничи на следствието. Следователите са отхвърлили исканията на Милошевич. АП цитира правосъдния министър Владан Батич, който е казал, че съгласно сръбските закони подробностите за провежданите разследвания трябва да се държат в тайна.
Стамболич, бивш президент на Сърбия, който се очакваше да бъде главният съперник на Милошевич на президентските избори през октомври 2000 г., изчезна, когато е тичал в белградски парк един месец преди гласуването. Неговото тяло бе открито, заровено в яма, през април тази година по време на операцията на властите срещу организираната престъпност, проведена след убийството на сръбския премиер Зоран Джинджич.
През април сръбската полиция повдигна обвинения срещу Милошевич, че е поръчал убийството на Стамболич. Съпругата на Милошевич Мира Маркович бе обвинена в побудителство. Властите в Белград смятат, че в случая са замесени членове на военизираните подразделения, създадени през 90-години.
Обвинителните актове във връзка с убийствата на Стамболич и Джинджич ще бъдат издадени до края на месеца, каза Батич в сряда, без да потвърждава дали Милошевич ще бъде в списъка на обвиняемите лица.
Междувременно друг екип от белградски прокурори посети центъра за задържане към трибунала на ООН по-рано тази седмица, за да разпита лидера на Сръбската радикална партия Воислав Сешели във връзка с неговата предполагаема роля в заговора за убийството на Джинджич. През април сръбската полиция повдигна обвинения срещу Сешели и още 44 лица, но неговата партия отрече всякакво съучастие в убийството на 12 март.
Сешели се предаде на трибунала на ООН за военните престъпления няколко седмици преди убийството на бившия премиер, като предупреди за очаквана "кървава пролет".
Ландейл съобщи, че трибуналът на ООН не е участвал в разпитите на Сешели в понеделник и вторник. "Ние просто съдействахме за изпълнение на молбата на властите в Белград, като осигурихме стая и техническа помощ", каза той.
Разпитът е бил записан на видео касета и ще бъде използван като основа за решението дали Сешели трябва да бъде обвинен.

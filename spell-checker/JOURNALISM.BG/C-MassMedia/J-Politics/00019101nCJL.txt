Рен намекна, че присъединителните преговори на ЕС с Турция могат да бъдат замразени заради кипърския въпрос
					30/06/2006
					 
						БРЮКСЕЛ, Белгия -- В четвъртък (29 юни) еврокомисарят по разширяването Оли Рен намекна, че ЕС може да замрази започналите неотдавна присъединителни преговори с Турция, ако пристанищата и летищата на Анкара останат затворени за кипърски гръцки трафик. Макар и да изрази надежда, че това няма да стане, Рен предупреди, че ЕС няма да се поколебае да предприеме действия, ако Турция не изпълни ангажиментите си. Също в четвъртък турският парламент прие нов закон срещу тероризма, който увеличава броя на престъпленията, които се категоризират като терористични действия. ЕС и правозащитни организации се оплакаха от някои от неговите клаузи, като например криминализирането на подкрепата за идеи, споделяни от бунтовнически групировки, или публикуването на декларации на незаконни организации. Законът разрешава също на властите да не допускат адвокати до заподозрените през първите 24 часа от задържането им. (Заман - 30/06/06; TurkishPress.com, Ройтерс - 29/06/06)

Изборите за президент на Черна гора се провалиха
23/12/2002
Проведените в неделя (22 декември) избори за президент на Черна гора се провалиха поради ниска избирателна активност, съобщиха представителите на две независими организации за мониторинг.
Игор Йованович за Southeast European Times от Белград - 23/12/02
 
 
Проведените в неделя (22 декември) избори за президент на Черна гора, Югославия, се провалиха поради ниска избирателна активност, съобщиха представителите на две независими организации за мониторинг. Претендентът Филип Вуянович спечели повече от 80 процента от гласовете, но много избиратели не гласуваха заради бойкот на опозицията, в резултат на което гласувалите бяха под необходимите 50 процента. Според наблюдателите разочарованието от политиците вследствие на скандала с трафика на проститутки също допринесе за апатията на избирателите.
Според Центъра за наблюдение на изборите в Подгорица и белградския Център за свободни избори и демокрация, само 209 800 или 45,9 процента от регистрираните 456 981 са гласували. Кандидатът на управляващата Демократическа партия на социалистите (ДПС) - Вуянович - получи 176 000 гласа или 83,9 процента. Втори е Драган Хайдукович с 5,9 процента. Останалите гласове си поделят другите девет кандидата. Според западните наблюдатели изборният процес е протекъл без съществени нередности.
Трите най-силни партии в опозиция в Черна гора, които съставляват коалицията "За промяна", бойкотираха изборите, както и Либералният съюз - бивш съюзник на ДПС - който в момента е в силен конфликт с правителството на Черна гора.
Същите кандидати трябва още веднъж да участват в повторните изборите. Докато законът не определя крайния срок, според сведения новите избори ще се проведат в средата на януари. Междувременно Вуянович ще продължи да бъде президент - пост, който заема откакто Мило Джуканович стана премиер.
В неделя Вуянович заяви, че е доволен от получените гласове. На пресконференция той насърчи тези, които не са гласували в неделя, да го направят и изрази надежда, че изборите през януари ще му дадат "няколкото процента, необходими за победата".
Асошиейтид прес цитира Вуянович: "Поради голямото деструктивно влияние на тези, които призоваха към бойкот, тези избори нямаха успех ... но Черна гора ще има президент през януари и съм сигурен, че това ще съм аз".
Ниската избирателна активност беше причина за неуспеха и на повторните президентски избори в Сърбия - партньора на Черна гора в сегашната Югославска федерация, проведени в началото на месеца. Тази година Сърбия и Черна гора подписаха споразумение за създаването на нов, по-свободен съюз, в който всяка общност ще има почти пълен суверенитет.

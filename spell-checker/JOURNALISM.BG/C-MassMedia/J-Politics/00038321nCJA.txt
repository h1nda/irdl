Турската опозиция се опитва да влияе върху външната политика
					28/04/2011
					Външната политика, която дълго не е била сред обсъжданите теми при избори, добива все по-голямо значение за избирателите.
					От Алакбар Рауфоглу за Southeast European Times -- 28/04/11
 
					 
						
Кемал Кълъчдароглу се опитва да обнови РНП, откакто зае лидерския пост миналия май. [Ройтерс]
						След възхода на управляващата Партия на справедливостта и развитието (ПСР) през 2002 г. опозиционните партии не са имали голямо влияние върху развитието на амбициозните цели на Турция, свързани с външната политика. Политическото раздвижване в Републиканската народна партия (РНП) през последната година обаче може да промени тази тенденция. 
						Към края на март петима влиятелни членове на РНП - заместник-председателят Осман Корутюрк, Гюлсюн Билгехан, Умут Оран, Фаик Йозтрак и съветникът на председателя, Фарук Логоглу - посетиха Вашингтон, за да представят новата външнополитическа платформа на партията преди изборите на 12 юни. 
						"Бяхме посрещнати с изключителен интерес на най-високо равнище," каза за SETimes Логоглу, бивш посланик в Съединените щати, след поредица от разговори с конгресмени и представители на Държавния департамент. 
						"Нашата външнополитическа платформа, която представихме на американските си партньори, се основава на принципите на лоялността и прозрачността," каза той, добавяйки, че дипломацията на ПСР е лишена от реализъм и ефективност. 
						Корутюрк, син на шестия президент на Турция Фатхи Корутюрк, смята, че докато опозицията е била извън властта, ПСР е променила радикално имиджа на Турция на международната сцена. 
						"Днес ни задават неочаквани въпроси относно ограничения на [всичко], от човешките права и свободи до регионалната позиция на Турция сред нейните съседки," каза той за SETimes, добавяйки, че вместо да поддържа последователна външна политика, ПСР използва дипломацията за своите вътрешнополитически интереси. 
						"Например," настоява той, "мнозина на Запад смятат, че Турция не демонстрира точната лидерска роля, която се очаква от нея по отношение на социалните движения в Близкия изток, докато ПСР се опитва да се възползва от това и да спечели гласовете на [религиозните] вярващи в страната." 
						Логоглу се вълнува основно от отношенията на Турция със Запада. "Видяхме, че най-забележителното мнение за Турция е схващането, че демокрацията в страната върви назад," каза той. 
						Заместник-лидерът на ПСР Салих Капусуз защитава политиките на партията си, заявявайки за SETimes: "Това са все мнения на опозицията; ние имаме нашата собствена истина, която се приема от целия свят като официалната позиция на Турция. Ние не пазим тайни от нашия народ или от международните си партньори - ние казваме истината било във Вашингтон, на Изток или в сърцето на Турция." 
						По отношение на американско-турските отношения Капусуз казва: "Нашите страни са партньори, но това не значи, че трябва да подкрепяме грешките на Вашингтон." 
						Юсуф Текин, политолог в Института за стратегическо мислене, мозъчен тръст със седалище в Анкара, казва, че както във всяка предизборна кампания, всички партии се съсредоточават върху външната политика във своите платформи, но че за първи път се случва - поради вълненията в Близкия изток - народът да се интересува повече от източната политика отколкото от западната. 
						"ПСР разбира това много добре," каза той за SETimes. "Следователно тя не се опитва да получи подкрепа от Запада в този момент." 
						"Ситуацията с РНП обаче е различна," добавя Текин, аргументирайки се, че като партия, която се крепи на светската политика, основната опозиция търси подкрепа от Запада. 
						"Турският народ става свидетел как международната гледна точка на страната добива повече авторитет и това играе важна роля в международните отношения," настоява Капусуз. "Резултатите от политиката на ПСР ще се видят на изборите на 12 юни." 
						Очаква се ПСР отново да спечели, докато РНП ще остане основната опозиционна партия.

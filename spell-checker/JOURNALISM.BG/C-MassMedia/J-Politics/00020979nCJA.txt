Преговорите за статута на Косово продължават 
					15/12/2006
					Провеждащите се с момента преговори за статута на Косово ще определят дали Косово ще получи независимост или ще остане автономна провинция на Сърбия. 
					От Блерта Фоничи-Кабаши за Southeast European Times от Прищина – 15/12/06
 
					 
						
Оценката на специалния пратеник на ООН Кай Ейде на ситуацията в Косово доведе до сегашния процес за определяне на статута. [Гети Имиджис]
						През 2005 г. специалният пратеник на ООН Кай Ейде направи оценката, че неопределеният статут на Косово е фактор за регионална нестабилност. Становището му подтикна Съвета за сигурност на ООН да излезе с изявление на председателството в подкрепа на оценката на Ейде и да сложи началото на процеса за определяне на статута. 
						Позицията на Белград е, че Косово трябва да бъде област със значителна автономия, но не и независима държава. Преговорната платформа на Сърбия, често характеризирана като “повече от автономия, по-малко от независимост”, предвижда предоставянето на широки права на самоуправление, но отказва на Косово роля в международните дела и отбраната, както и представителство в централните институции на властта в Сърбия. 
						"Търсим международни гаранции за защита на сърбите, имуществото на сърбите, сръбските манастири в Косово и настояваме границите да не се променят", заяви външният министър Вук Драшкович. 
						Той казва, че сериозните политици не трябва да дават ултиматуми, но и не бива да позволяват да бъдат отнемани сръбски територии. "Със Споразумението от Куманово Сърбия загуби властта си върху Косово и Контактната група твърди, че няма връщане назад. Според нас решението е някъде между нашите искания за запазване на териториалната цялост и исканията на албанците да получат пълна независимост” каза Драшкович. 
						Позицията на Прищина е, че Косово трябва да е напълно независимо, но със силна институционална защита на малцинствата в Косово. Прищина също така заявява, че независимостта на Косово следва като резултат от разпадането на бивша Югославия и действията на бившия президент Слободан Милошевич през 90-те години. 
						"Ние не се стремим към създаването на албанска държава, а към създаване на независимо, многоетническо Косово, защитаващо правата на всички малцинства," заяви министър-председателят на Косово Агим Чеку. Той определя независимостта като единственото възможно решение за албанците. 
						През ноември 2005 г. Контактната група формулира набор от “ръководни принципи” за решаване на въпроса със статута на Косово. Сред тях е изискването да няма връщане към ситуацията отпреди 1999 г., да няма промяна на границите на Косово или обединяване на Косово със съседни държави. 
						На среща през януари 2006 г. Контактната група декларира, че уреждането на въпроса “трябва да е приемливо за населението на Косово" и че "трябва да се положат всички възможни усилия за постигане на договореност чрез преговори през 2006 г." 
						Първоначално преговорите се съсредоточиха върху въпроси, важни за дългосрочната стабилност на Косово, особено правата и защитата на малцинствата и в частност на косовските сърби. 
						Повечето международни наблюдатели смятат, че тези преговори ще доведат до някаква форма на независимост, която сръбските лидери все още отхвърлят. Контактната група е заявявала в редица свои публични изявления, че независимо от резултата от преговорите за статута в Косово ще бъде разположена нова международна мисия, която ще контролира прилагането на договореностите и ще гарантира правата на малцинствата.

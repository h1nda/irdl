Косово отбеляза първата годишнина от приемането на конституцията
					09/04/2009
					 
						ПРИЩИНА, Косово -- Парламентът проведе в сряда (8 април) тържествено заседание, на което отбеляза първата годишнина от приемането на конституцията на Косово. Председателят на парламента Якуп Красничи отбеляза, че "все още има трудности при прилагане на конституцията на територията на цяло Косово, най-вече ... където още съществуват паралелни структури на сръбското правителство." Конституцията бе приета на 9 април 2008 г. и влезе в сила на 15 юни.
						Други новини от сряда -- Бившият специален пратеник на ООН в Косово Марти Ахтисаари заяви, че сега, когато отношенията между Вашингтон и Москва се подобряват, е оптимист по отношение на признаването на независимостта на Косово от Русия. Миналата година Ахтисаари получи Нобелова награда за мир, отчасти заради усилията му за решаване на въпроса за статута на Косово. Той заяви за “Гласът на Америка”, че е разочарован, че някои държави, членки на ЕС, не са признали независимостта на Косово. (Зери, Коха Диторе, Лайм, Косова Сот - 09/04/09; Кохавижън, РТК, Б92, Бета, Гласът на Америка, Телеграфи, Косовалайв, Клан - 08/04/09)

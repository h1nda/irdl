МВФ заявява, че споразумението с Румъния е "встрани от пътя"
					01/11/2005
					След като не успя да постигне споразумение с румънското правителство за икономическата му програма за 2006 г., МВФ обяви в понеделник, че двугодишното стендбай споразумение за около 370 млн. долара, подписано между фонда и Румъния през 2004 г., е вече "встрани от пътя".
					(Зиуа - 01/11/05; AП, Дау Джоунс, Ромпрес, Медиафакс, Reporter.gr - 31/10/05)
 
					 
						
Румънският премиер Калин Попеску Търичану жестикулира по време на среща с чужди кореспонденти в Букурещ в понеделник (31 октомври). Търичану каза, че изискванията на МВФ са несъвместими с нуждите на страната от развитие на инфраструктурата. [AФП]
						След като не успя да постигне споразумение с румънското правителство за икономическата му програма за 2006 г., МВФ посочи в понеделник (31 октомври), че настоящото му стендбай споразумение с Букурещ ще бъде прекратено. 
						"Ще докладвам на директорите на МВФ, че програмата на МВФ с Румъния е вече встрани от пътя," каза след двуседмични преговори с румънски официални лица ръководителят на мисията на фонда за Румъния, Емануел ван дер Менсбрюге. 
						МВФ одобри през юли 2004 г. 24-месечно стендбай споразумение с Румъния за около 367 млн. долара, целящо да затвърди предходните достижения на страната и да подготви икономиката й за гладко и безпроблемно присъединяване към ЕС, планирано за 2007 г. 
						При одобрението на споразумението миналата година МВФ отбеляза "намаляването на общия държавен бюджетен дефицит, заздравяването на финансите на държавните предприятия чрез коригиране на цените на енергията и задържане на работните заплати" като някои от основните стабилизационни стратегии, които Румъния трябваше да следва. Той препоръча също мерки за контролиране на нарастването на кредитите и корекции за подобряване на ефективността в областта на финансовите приходи и разходи. 
						Ван дер Менсбрюге изказа в понеделник загриженост, че фискалната и парична политика, прилагана понастоящем и предвидена за следващата година, може да засегне макроикономическата стабилност на Румъния. 
						"С настоящата си политика Румъния рискува да влезе в ЕС с отслабена конкурентоспособност, растящо макроикономическо неравновесие, влошено образование и здравеопазване и сериозни пропуски във физическата си инфраструктура," заяви официалният представител на МВФ. 
						Според изявлението на фонда, цитирано от румънската осведомителна агенция "Медиафакс", въвеждането през януари на плосък подоходен данък от 16 %, който замени корпоративния данък от 25 % и прогресивния данък общ доход за физическите лица, вариращ между 18 и 40 %, е довел до загуби в бюджетните приходи от около 1,5 % от БВП. Същевременно работните заплати в публичния сектор са се повишили с около 50 %. И двете тенденции способстват за инфлационен натиск, казват от МВФ. 
						"В случай че годишната инфлация остане 8 до 9 %, докато инфлацията в (страните от) ЕС е 2 - 2,5 %, румънската икономика ще губи все повече и повече от своята конкурентоспособност," каза Ван дер Менсбрюге. 
						МВФ счита също така за нереалистични плановете на правителството да намали бюджетния дефицит до около 0,5 % от БВП през 2006 г. от предвидения за тази година дефицит от близо 1 %. Властите трябва да обмислят как да изразходват по-малко средства за работни заплати и повече за такива неща, като инфраструктурата, стоки и услуги, заяви фондът. 
						Правителството отхвърли условията на МВФ като "неприемливи", а премиерът Калин Попеску Търичану настоява, че развитието на инфраструктурата е приоритет. 
						Ефективно споразумение с МВФ не е сред изискванията за членство в ЕС. Европейската комисия обаче даде ясно да се разбере, че "стабилната макроикономическа рамка е съществен индикатор за степента на готовност на страната за членство, а състоянието на споразуменията на страната с МВФ могат да предоставят ценна информация в това отношение".

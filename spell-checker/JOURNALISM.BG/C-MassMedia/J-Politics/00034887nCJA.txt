ЕС бил виновен за промяната във външната политика на Турция
					10/06/2010
					Министърът на отбраната на САЩ Робърт Гейтс казва, че нежеланието на ЕС да приеме Турция за член отблъсква страната от Запада.
					(Уол Стрийт Джърнъл, ФТ - 10/06/10; Ройтерс, АФП, Би Би Си, Гласът на Америка, РСЕ/РС, Euobserver, Хюриет, Заман, Джерусалем Поуст - 09/06/10)
 
					 
						
"Трябва да се замислим дълго и сериозно защо тези събития [се случват] в Турция и какво бихме могли да направим, за да им се противопоставим ," каза министърът на отбраната на САЩ Робърт Гейтс. [Гети Имиджис]
						Нежеланието на ЕС да приеме Турция за пълноправен член донякъде е причина за влошаването на турско-израелските отношения напоследък, както и за отдръпването на Анкара от Запада, каза в сряда (9 юни) министърът на отбраната на САЩ Робърт Гейтс. 
						"Ако има нещо вярно в схващането, че Турция се движи в източна посока, то се дължи в немалка степен на факта, че тя бе тласната нататък, и то тласната от някои в Европа, които отказват да дадат на Турция онзи тип органична връзка със Запада, на която Турция се надяваше," каза той по време на посещение в Лондон. 
						Турция започна преговори за членство с ЕС през октомври 2005 г., около шест години след като стана официален кандидат за членство и близо пет десетилетия след като Анкара изрази интерес към изграждането на по-тесни връзки с тогавашната Европейска икономическа общност. 
						Преговорите обаче се движат бавно поради мудния напредък на реформите в предимно мюсюлманската страна и отказа й да отвори своите пристанища и летища за транспортни средства от членката на ЕС Кипър. От общо 35 глави, които желаещите страни трябва да договорят преди приемането им в Съюза, Турция е успяла да отвори едва 12, докато преговорите по други 13 са замразени. 
						Междувременно членките на ЕС от "тежката категория" Франция и Германия настояват, че дори и присъединителните преговори с Анкара да завършат успешно, това не би трябвало да означава пълноправно членство за нея, а по-скоро някакъв вид "привилегировано партньорство". 
						На фона на тези обезкуражаващи сигнали членката на НАТО Турция през последните години се опитва да засили сътрудничеството си с ислямски държави като Сирия и Иран. След като посредничиха за постигане на спорно споразумение за обмен на ядрено гориво с Техеран миналия месец, Турция и Бразилия бяха единствените страни, които гласуваха в сряда в Съвета за сигурност на ООН против новия пакет от санкции срещу Иран. 
						Гейтс посочи, че преориентацията на външната политика на Анкара към Изтока и в частност все по-обтягащите се отношения на страната с Израел са "причина за безпокойство" за Съединените щати. 
						"Двете държави имаха доста конструктивни отношения, които допринасяха за стабилността в региона, и се надявам, че с времето този вид конструктивни отношения могат да се възобновят," каза той. Отношенията между Анкара и Тел Авив достигнаха точка на пределно напрежение миналата седмица след инспекцията на Израел на корабите от флотилия с помощи, предназначени за Газа, при която бяха убити девет турски активисти. 
						"Трябва да се замислим дълго и сериозно защо тези събития [се случват] в Турция и какво бихме могли да направим, за да им се противопоставим и да направим по-здравите връзки със Запада много по-важни и стойностни за турските лидери, каза Гейтс. 
						Подчертавайки, че темповете на присъединителните преговори на Турция с ЕС зависят от напредъка на реформите, Мая Коциянчич, говорителка на върховния представител на ЕС по въпросите на външната политика Катрин Аштън, каза, че 27-членният блок не е отговорен за влошаващите се отношения на Анкара с Израел. 
						"ЕС е в много добри отношения както с Турция, така и с Израел," каза тя за информационния портал "Euobserver". "Турция е страна, кандидатка за членство в ЕС, а Израел е важен партньор. Двустранните отношения между тези две държави нямат връзка с двустранните отношения между ЕС и всяка от тези държави."

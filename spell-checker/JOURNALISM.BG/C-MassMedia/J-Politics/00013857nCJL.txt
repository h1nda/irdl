Министри от сръбска партия оттеглят оставките си от правителството на БиХ 
					10/03/2005
					 
						САРАЕВО, Босна и Херцеговина (БиХ) -- Тримата представители на Сръбската партия за демократичен прогрес (ПДП) в министерския съвет на БиХ -- министърът на външните работи Младен Иванич, министърът на транспорта Бранко Докич и заместник-министърът по социалната политика Зоран Тешанович -- са оттеглили оставките си, според изявление на ПДП от сряда (9 март). Новината бе потвърдена от премиера на БиХ Аднан Терзич, който каза, че това е резултат от политическо споразумение, постигнато между основните партии в БиХ по време на неотдавнашната им среща в Неум. ПДП и Терзич посочиха, че този ход ще ускори изпълнението на изискванията в предварителното проучване на ЕС. Тримата министри от ПДП подадоха оставките си през декември след санкциите на върховния представител Пади Ашдаун срещу Република Сръбска. (Независне новине - 10/03/05; РТРС - 09/03/05)

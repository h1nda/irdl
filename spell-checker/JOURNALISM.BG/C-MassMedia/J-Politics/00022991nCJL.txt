ЕС заяви, че споразумението с Либия за българските медицински сестри все още не е близо
					22/06/2007
					 
						БРЮКСЕЛ, Белгия -- Комисарят на ЕС по външните отношения Бенита Фереро-Валднер отрече в четвъртък (21 юни), че споразумението за освобождаване на петте български медицински сестри, осъдени на смърт в Либия, е предстоящо. Тя обаче призна, че преговарящите от ЕС активно работят за уреждане на въпроса. Медицинските сестри и палестинският лекар, който неотдавна получи българско гражданство, бяха осъдени на смърт по обвинения в умишлено заразяване на почти 500 деца с ХИВ. България, нейните европейски съюзници и Съединените щати отхвърлиха присъдата, позовавайки се на експерти, които свидетелстваха, че епидемията е започнала, преди медиците да бъдат наети на работа. Семействата искат компенсации за всяко заразено дете. 
						Други новини от четвъртък -- Още един либийски полицейски служител е завел иск, обвинявайки медицинските сестри в клевета. През май сестрите и лекарят бяха оправдани по дело за клевета, заведено от шестима други полицейски служители, които според медиците са ги изтезавали, за да ги накарат да направят самопризнания. (Сега, Дарик - 22/06/07; АФП, БНР, Дарик, бТВ - 21/06/07)

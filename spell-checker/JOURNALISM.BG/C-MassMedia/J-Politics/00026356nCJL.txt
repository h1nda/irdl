Сръбският президент Тадич получи смъртни заплахи
					06/05/2008
					 
						БЕЛГРАД, Сърбия -- Сръбският президент Борис Тадич е получил смъртни заплахи, съобщи всекидневникът "Блиц" в статия, публикувана в понеделник (5 май). В нея се казва, че заплахите са се увеличили значително след обявяването на независимостта на Косово през февруари и решението на Тадич да подпише Споразумението за стабилизация и асоцииране с ЕС миналата седмица. Според "Блиц" писмата са дошли от Чикаго, откъдето са били изпратени и други заплашителни писма, получени от сръбски министри и официални представители на съда.
						Държавната прокуратура на Сърбия потвърди, че знае за ситуацията и че прави всичко в рамките на законните й правомощия, за да защити президента и да открие авторите на заплахите. (Блиц - 06/05/08; Бета, Б92, РТС, Ройтерс, AП - 05/05/08)

Нов закон в Румъния опростява осиновяването
					20/12/2011
					Промяната на закона за осиновяванията беше приветствана като стъпка напред за една система, смятана от мнозина за твърде бюрократична. 
					От Пол Чокою за Southeast European Times от Букурещ -- 20/12/11
 
					 
						
След като новият закон влезе в сила през пролетта, процедурата по осиновяването в Румъния ще отнема по-малко време. [Reuters] 
						Новият закон, приет през ноември и влизащ в сила следващата пролет, следва да намали бюрократичните спънки и да съкрати процедурата по осиновяването, които се считат за двете основни пречки пред осиновяване на сирачета. 
						Новият закон за осиновяванията ограничава процеса на оценка до една година, след което детето вече подлежи на осиновяване, ако биологичните родители не предявят претенции към него. Той също така удължава периода, през който сирачетата подлеждат на осиновяване от една на две години, с което се увеличава шансът на децата на намерят нов дом.
						Досега роднини на детето, до четвърто коляно, бяха насърчавани от съда да осиновят детето. Според новия закон роднините просто ще бъдат уведомявани, че детето вече подлежи на осиновяване, без натиск самите те да го осиновят. 
						Властите и анализаторите са оптимисти за новия закон. 
						"Ние работихме по промените в закона за осиновяванията и се опитвахме да ги наложим точно с цел да увеличим броя на осиновяванията на годишна база. Очакваме с времето статистиката да покаже значително увеличение в това отношение", каза за SETimes Богдан Панаит, ръководител на Националната служба за осиновяване (ORA). 
						Той отбеляза, че в момента в съда се разглеждат 851 процедури по осиновяване на деца. През 2010 г. са били осиновени 1011 деца. 
						Панаит отбеляза, че новите промени са резултат от национално проучване, осъществено през периода 2010-2011 г. в партньорство с УНИЦЕФ, което е откроило дългата и сложна процедура по осиновяването като пречка. 
						Специалистите твърдят, че новият закон отговаря на настоящата социална реалност в Румъния. 
						"Промените в закона за осиновяванията са стъпка напред, предприета от румънските власти и отговаряща на нуждите на семействата, които чакат да осиновят дете", каза за SETimes Михаела Нафтанаила, редактор на вестник "Романия Либера". 
						"Той носи в себе си нова философия -- промяна на фокуса от реинтегрирането на децата в техните семейства и риска да не бъдат ефективно приети към това да подлежат на осиновяване от семейства, които отговарят на строги икономически и морални критерии и отчаяно искат дете", обясни тя. 
						Нафтанаила добави, че в момента в домовете за деца, лишени от родителски грижи има 67 000 деца, новият закон ще работи и в посока на интеграцията им и на това да им бъдат предоставени подходящите грижи и образование, за да успеят като възрастни. 
						"След като се интегрират в осиновителските семейства, няма да се оказват в един момент на улицата, чистейки стъклата на колите на кръстовища, тъй като са били изгонени от социалните домове при навършване на 18-годишна възраст", заключи тя. 
						В съответствие с въведените промени Националната служба за осиновяване започна да обучава социални работници от органите за местно самоуправление, които да се справят с новия обем работа. 
						Въпреки напредъка обаче остават някои пречки: липсата на специализиран персонал в някои от регионите, социалните предразсъдъци и липсата на съдилища, специализирани в осиновявания. 
						Статистиката показва, че румънците предпочитат да осиновяват деца на възраст между нула и три години, които не са били в дом за деца лишени от родителски грижи и са с техния етнически произход. 
						В крайна сметка осиновяването може да осигури удовлетворение и възможности и за детето, и за семейството, както показва историята по-долу. 
						"През 1987 г. осинових малко момиченце от бедно селско семейство. Въпреки всички пречки на тогава изолиращата система в крайна сметка излязох победител", разказа за SETimes А. Сандулеску. 
						"Но не системата ме притесняваше най-много, а хората около мен. Семейството ми трябваше да се премести, тъй като съседите настояваха да кажат на малката ми дъщеря, че е осиновена. Поглеждайки назад обаче съм сигурна, че бих го направила отново, без да се замисля", каза тя. 
						Дъщеря ѝ, която сега е на 26 години, току-що е завършила медицина и е стажант в болница.
						"Знам, че изцяло промених живота ѝ, давайки ѝ тази възможност. И вероятно точно това кара всички тези семейства да чакат за осиновяване на дете."

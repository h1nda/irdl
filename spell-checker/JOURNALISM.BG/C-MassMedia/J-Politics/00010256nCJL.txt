Опозицията в РС провежда протестни акции с искане за предсрочни избори
24/03/2004
 
БАНЯ ЛУКА, Босна и Херцеговина (БиХ) -- Опозицията в Република Сръбска (РС), ръководена от Съюза на социалдемократите, организира митинг в Баня Лука във вторник (23 март). Около 10 000 души се събраха, за да протестират срещу икономическите трудности в автономната област и да поискат оставката на правителството. Демонстрантите настояват за предсрочни избори през октомври, които да съвпаднат с местния вот. Президентът на РС Драган Чавич отхвърля тази идея.
Други новини: ръководителят на делегацията на Европейската комисия в БиХ Майкъл Хъмфриз се срещна с председателя на тричленното президентство в БиХ Сюлейман Тихич в Сараево във вторник. Хъмфриз призова към ускорение на реформите, за да се гарантира интеграцията на страната в структурите на ЕС и подписването на Споразумение за стабилизиране и асоцииране.
Междувременно новоназначеният шеф на Държавната гранична служба на БиХ Релия Ковач се оттегли от поста във вторник поради безпокойството сред международната общност, свързано с квалификацията му за заемания пост. (ПБС БиХ, РТРС, АФП, Pincom.info - 23/03/04)

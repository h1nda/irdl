Турският премиер Ердоган призова за предсрочни избори, за намаляване на политическото напрежение
		02/05/2007
		Премиерът заяви, че ще поиска конституционни промени, за да се осигури възможност избирателите, а не парламентът, да изберат следващия президент.
		От Айхан Шимшек за Southeast European Times – 02/05/07
 
		 
			
Заместник-председателят на Конституционния съд в Турция Хашим Килич, говори пред медиите във вторник (1 май) и обявява решението да се анулира първия кръг на изборите за нов президент. [Гети Имиджис] 
			Турският премиер Реджеп Тайип Ердоган съобщи късно във вторник (1 май) решението си да се свикат предсрочни избори след като върховният съд на страната анулира вота в парламента в петък за избор на нов президент. 
			Общите избори ще бъдат изтеглени за 24 юни, вместо през ноември, както бяха насрочени първоначално, заяви Ердоган. Той също обяви намеренията си за промяна на конституцията, за да може държавният глава да се избира чрез народен вот, а не от парламента. 
			Решението на Ердоган не облекчава тревогите на секуларните сили в Турция, на опозицията и на военните. То обаче се очаква да облекчи политическото напрежение в страната. 
			Стотици хиляди демонстранти се събраха в Анкара и Истанбул, за да изразят подкрепата си за секуларизма и протеста си срещу управляващата Партия на справедливостта и развитието (ПСР) на Ердоган. В същото време турските военни, които по традиция се смятат за пазител на секуларизма, отправиха остро предупреждение срещу правителството. Те обещаха да защитават наследството на основателя на държавата Мустафа Кемал Ататюрк и обвиниха правителството, че толерира радикалния ислямизъм. Военните също дадоха ясен сигнал, че ще се противопоставят на кандидатурата за президент на ПСР Абдула Гюл заради ислямисткото му минало. 
			Общо 361 депутати, повечето членове на ПСР, присъстваха на парламентарното заседание в петък, като 357 от тях гласуваха за единствения кандидат, външния министър Гюл. Необходимо бе участието най-малко на 367 депутати за да има кворум, но опозиционните партии бойкотираха заседанието. Те разкритикуваха ПСР за това, че не е успяла да потърси консенсусен кандидат за президент, който би имал по-широка подкрепа сред различните слоеве на обществото. 
			Секуларистката опозиционна партия РНП след това сезира съда, за да анулира гласуването в петък. 
			Ердоган, който е лидер на ПСР, както и министър-председател, предложи Гюл за кандидат миналата седмица след месеци на догадки и публични дебати дали самият той няма да се кандидатира. Гюл е добре известен на Запад и е смятан за сравнително умерен. Турските секуларисти обаче са убедени, че той тайно споделя ислямистки възгледи. 
			Както Ердоган, така и Гюл са били членове на ислямистко политическо движение забранено през 1998 г. След това те основават ПСР, определяйки я като "консервативно демократическа" партия, като твърдят, че тя се е откъснала от своите ислямистки корени. 
			"Аз съм настроен оптимистично за бъдещето на турската демокрация. Трябва да разглеждаме събитията в по-широк контекст", заяви в сряда Семих Идиз, известен турски анализатор и външнополитически експерт . "Когато военните направиха такова остро изявление, правителството прояви самоувереността да му се противопостави. Много НПО и интелектуалци разкритикуваха военните. Това е възможно благодарение на развитието на демокрацията в Турция в рамките на процеса за присъединяване към ЕС." 
			"Стотици хиляди протестиращи демонстрираха в Истанбул не само в защита на секуларизма, но също и срещу военния преврат. Повечето от тях бяха представители на женски неправителствени организации. ПСР трябва да разбере, че секуларизма е тема, която тревожи повечето хора в тази страна и че на тази тревога трябва да бъде обърнато внимание," заяви Идиз.

Румънският политик Нъстасе напусна поста си на партиен лидер след обвинения в корупция
					17/01/2006
					В понеделник бившият румънски премиер Адриан Нъстасе напусна лидерския пост на опозиционната Социалдемократическа партия в очакване на разследване за натрупаното му богатство. 
					(Зиуа - 17/01/06; AП, Букурещ Дейли Нюз, Медиафакс, Евениментул Зилеи - 16/01/06; РСЕ/РС - 13/01/06)
 
					 
						
Съмненията около богатството на бившия премиер Адриан Нъстасе хвърлиха в криза Социалдемократическата партия, споделиха негови колеги. [AФП]
						Бившият премиер Адриан Нъстасе се оттегли в понеделник (16 януари) от поста почетен председател на румънската опозиционна Социалдемократическа партия (СДП) в очакване на разследване на начините за неговото забогатяване. 
						На фона на призивите за оставка, повдигнати от висши партийни функционери, Нъстасе обяви решението си да "преустанови" работата си като лидер на СДП за три месеца. 
						 "Не желая кампанията срещу мен да навреди по какъвто и да било начин на имиджа на партията," цитира румънският ежедневник Зиуа думите му от пресконференция. 
						В имуществена декларация, представена миналата седмица, Нъстасе е посочил, че е получил като наследство над 300000 евро и три апартамента от своя леля, която починала миналата година на 97-годишна възраст. Той твърди, че леля му Тамара, която според сведенията е живяла бедно, е спечелила богатството си, като в последните години е продала семейни накити и е инвестирала сполучливо в пазара на недвижими имоти. 
						В петък румънската служба за борба с корупцията обяви, че ще разшири разследването си на източниците на семейното наследство на Нъстасе. Бившият премиер вече бе подложен на проверка във връзка със сделка за закупуване на недвижим имот от бивш депутат, който по-късно бе обвинен в измама. 
						Нъстасе, който бе на премиерския пост между 2001 и 2004 г., обвинява президента Траян Бъсеску, че стои зад кампанията срещу него, окачествявайки я като политически мотивирана. 
						В понеделник се очакваше Нъстасе да даде показания пред прокурорите, но вместо това той изпрати свои адвокати. 
						Бившият външен министър Мирча Джоана, който бе избран за председател на СДП миналата година, заяви, че партията е изправена пред морални и етични проблеми в резултат на обвиненията в корупция срещу Нъстасе, така че оставката му е "единствената (приложима) формула в момента". 
						 "Това е труден момент за партията," цитира думите му АП. "Ние не сме нито глухи, нито слепи за тези морални измерения." 
						Нъстасе обаче не се оттегли от поста си на председател на Камарата на депутатите, долната камара на парламента, въпреки настояванията на премиера Калин Попеску Търичану, който оглавява румънската Националлиберална партия (НЛП). 
						"НЛП призовава публично Адриан Нъстасе да поеме отговорност за този полтически скандал," цитира Зиуа изказване на Търичану от понеделник. "Би било нормално той да подаде оставка като председател на Камарата на депутатите, за да не навреди на имиджа на параламента."
						 Търичану твърди, че Нъстасе не е единственият корумпиран политик в СДП. "Сега започва да излиза наяве истината за действията на лидерите на тази партия, докато са били в опозиция преди 2000 г.", каза Търичану. "Но ние очакваме да станат публично достояние и действията им по време на тяхното управление между 2000 и 2004 г." 
						 Междувременно друг член на ръководството на СДП обяви своята оставка с твърденията, че е преследван от политически опоненти. 
						Дан Йоан Попеску, председател на букурещката организация на партията и бивш министър на икономиката и промишлеността в кабинета на Нъстасе, също е разследван след подаване на имуществената си декларация. Съобщавайки за разследването в понеделник, прокурорите казаха, че са наредили конфискация на 23 имота, собственост на семейството на Попеску, тъй като бившият министър не е пояснил по какъв начин ги е придобил. Според съобщенията Попеску не е могъл да докаже произхода и на част от парите, които е спечелил през 2004 г.

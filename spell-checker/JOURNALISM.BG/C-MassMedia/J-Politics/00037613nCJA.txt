Политическата криза в Албания може да навреди на туризма и икономиката
					01/03/2011
					Според анализатори имиджът на страната като нестабилна може да отблъсне посетителите
					От Линда Карадаку за Southeast European Times от Тирана – 24/02/11
 
					 
						
Неотдавнашните безредици може да се отразят зле на албанския туризъм. [Линда Карадаку/SETimes] 
						Миналата година към Албания се стекоха милиони туристи, привлечени от обещанието за една атрактивна и екзотична дестинация. Секторът на туризма и пътуванията е най-силният бранш на икономиката на страната. 
						Ще откаже ли обаче продължаващата политическата криза потенциалните посетители? Някои анализатори смятат, че има риск. 
						Според Артан Ходжа, председател на Университета по търговия в Тирана, сцените от кървавия протест са накарали страната да изглежда по-малко стабилна и безопасна. 
						"Подобно възприятие парализира частните инвестиционни инициативи и заетостта, независимо дали те са албански, или чуждестранни," каза той. "То плаши туристите и прави банките нерешителни, което на свой ред оставя дълготраен отпечатък върху бъдещото икономическо развитие." 
						Артан Герги, изпълнителен директор на Фондацията за икономическа свобода, каза за SETimes, че политическата криза оказва голямо влияние. 
						"Когато имиджът на една страна се унищожи, това неизбежно се отразява върху икономиката. Парадоксално е, че за да се изгради имидж, са нужни години на работа и ангажираност на национално равнище, а за разрушаването му са достатъчни само няколко часа," каза той. 
						Макар че отрицателните последици могат да се усетят, каза той, вероятно те няма да траят дълго. 
						"Да се надяваме, че разполагаме с достатъчно време да се възстановим, доколкото можем, от това неудобно положение чрез силна маркетингова кампания, показваща положителната страна на туризма в Албания," каза Герги. 
						Броят на посетителите постепенно се повишаваше през последните години. По данни на правителството увеличаването му е десетократно от 2004 г. насам и премиерът Сали Бериша се опитва да направи сектора първостепенен приоритет. Милиарди се харчат за разкрасяването на албанското крайбрежие и археологическите обекти. 
						Процъфтяващият туризъм помогна на страната да устои на глобалната финансова криза, въпреки че експертите са на различни мнения дали той е повишил доходите значително. 
						Според Ходжа е твърде рано да се знае със сигурност колко дълбоко политическата криза е засегнала растежа. 
						 "Реалните и преки последици са свързани не само с човешки и материални щети, но и с енергията, изразходвана за нелепости и грешни намерения, която би могла да се използва за по-добро провеждане на политики, управление, насърчаване на делови идеи и социални дейности," каза той. 
						Все пак, каза той, албанската икономика се оказа жилава, като основните й параметри останаха стабилни дори и по време на световната финансова криза. Пътят може да е неравен, но е слабо вероятно да излезем от релсите. 
						"Политическата, институционалната и правната система, икономиката и обществото продължават да устояват на отрицателните ефекти от политическата криза и няма голям шанс за материализиране на мрачните сценарии," каза той за SETimes.

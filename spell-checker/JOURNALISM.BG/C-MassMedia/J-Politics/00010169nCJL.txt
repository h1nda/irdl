Основната опозиционна партия в Македония обяви кандидата си за президент
16/03/2004
 
СКОПИЕ, Македония -- Основната опозиционна партия ВМРО-ДПМНЕ номинира 41-годишния кардиолог Сашко Кедев за свой кандидат на президентските избори, които ще се проведат на 14 април. Общо 1558 делегати на ВМРО-ДПМНЕ го подкрепиха по време на проведената в понеделник (15 март) партийна конференция. Кедев обяви пред съпартийците си, че сред приоритетите му ще бъде намаляването на безработицата, подобряването на жизнения стандарт и бизнес климата, както и укрепването на сигурността, като същевременно се запази курсът на евроатлантическа интеграция. Сега Кедев започва да събира 10 000 подписа, които ще са му нужни, за да се регистрира за участие в надпреварата. Друг член на ВМРО-ДПМНЕ бившият министър на отбраната Любе Бошковски вече е събрал необходимите подписи. Той ще се яви като независим. Лидерът на Демократическата партия на албанците Арбен Джафери заявява, че и той ще има достатъчно подписи, за да се кандидатира. (Макфакс, А1 ТВ - 15/03/04)

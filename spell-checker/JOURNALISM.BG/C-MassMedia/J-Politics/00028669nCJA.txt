Бивш румънски министър-председател ще състави новото правителство
					12/12/2008
					Президентът Траян Бъсеску номинира в сряда бившия министър-председател Теодор Столожан да състави новото коалиционно правителство на ЛДП-СДП.
					От Паул Чокою за Southeast European Times от Букурещ - 12/12/08
 
					 
						
Номинираният за министър-председател на Румъния Теодор Столожан (вляво) дава пресконференция в двореца “Котрочени” в сряда (10 декември). [Гети Имиджис]
						Решението на президента да номинира в сряда (10 декември) Теодор Столожан за глава на новото правителство не беше изненадващо. Политикът ветеран е бил и по-рано министър-председател на Румъния, а преди това, през бурните години след падането на режима на Чаушеску, министър на финансите. 
						Предвид предстоящото въздействие на световната финансова криза върху Румъния и навлизането й във важен период на реформи, президентът избра личност, известна със своята роля във възстановяването на икономиката на страната. 
						"Необходим ни е способен премиер," заяви Бъсеску, като добави, че номинираният от него кандидат разбира причините за нестабилността на световните финансови пазари и има необходимия авторитет, за да ръководи страната в трудни времена. 
						Той отхвърли слуховете, че правителството ще бъде с кратък мандат. Премиерът ще изпълнява длъжността си за срок от четири години, заяви Бъсеску. 
						Според Столожан неговият кабинет има две "изключително спешни" задачи – да се справи с икономическата ситуация, като същевременно започне реформи във важни области, като здравеопазването и образованието. 
						Той заяви, че се надява новото правителство да положи клетва до 22 декември. 
						Двупартийната коалиция сега трябва да започне трудните преговори за портфейлите на министрите. Първата пукнатина в доскоро солидно изглеждащата основа се появи, когато двете партии не можаха да постигнат съгласие дали да приемат етническата партия на унгарците ДСУР в управляващата коалиция. Социалдемократическата партия (СДП) се противопоставя на участието но ДСУР в коалицията и твърди, че въпросът не подлежи на договаряне. 
						Възможно е връщането на бивши държавни служители, известна с ролята си в борбата срещу корупцията. Между тях са Василе Блага, министър на вътрешните работи от 2004 г. до 2007 г., и Моника Маковей, министър на правосъдието през същия период. 
						Очаква се лидерът на СДП Мирча Джоана да бъде следващият председател на Сената и заместник-председател на Висшия съвет по отбрана на страната (ВСОС). 
						Акценти от предизборната програма на Столожан бяха разсрочването на жилищните кредити на семействата в нужда, спорното увеличение от 50 % на учителските заплати, ускоряване на децентрализацията и реформата в държавната администрация, възобновяване на процеса на приватизация и освобождаване от данъчно облагане на реинвестираната печалба. 
						Столожан, заместник-председател на Либералдемократическата партия (ЛДП), се оттегли от президентската борба преди четири години, като отстъпи в полза на Бъсеску, който спечели поста. Икономист по образование, след края на политическия си мандат от 1992 г. до 1999 г. той е заемал високи постове в Световната банка.

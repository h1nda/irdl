Европейският парламент призова всички европейски държави да признаят Косово
					06/02/2009
					Европейският парламент прие в четвъртък резолюция, с която насърчава петте държави, членки на ЕС, които все още не са признали независимостта на Косово, да направят това. Той призова също за оказване на пълна международна подкрепа на ЮЛЕКС и за конструктивен диалог между Белград и Прищина.
					(АФП, Ройтерс, АКИ, Euobserver, Бета, Б92, Ню Косова Репорт, Европейски парламент - 05/02/09)
 
					 
						
Резолюцията беше приета с 424 гласа "за", 133 "против" и 24 "въздържал се" на пленарно заседание в Страсбург, Франция. [ЕП]
						Европейският парламент (ЕП) прие в четвъртък (5 февруари) резолюция, с която призовава всички европейски държави да признаят Косово. Косово обяви независимост от Сърбия на 17 февруари 2008 г. и оттогава бе признато като суверенна държава от 54 страни, в това число от САЩ и 22 от 27-те държави, членки на ЕС. 
						Резолюцията, която беше приета в четвъртък с 424 гласа "за", 133 "против" и 24 “въздържал се", препоръчва Кипър, Гърция, Румъния, Словакия и Испания да последват примера на другите държави, членки на ЕС. Петте протакащи признаването страни се страхуват, че може да насърчат сепаратистки движения на собствените си територии. 
						ЕП подчертава, че ЕС е поел ангажимента да играе водеща роля за гарантиране на стабилността на Балканите, и изразява своята готовност "да подпомогне икономическото и политическо развитие на Косово, като предложи ясни перспективи за членство в ЕС, както е направил това за региона като цяло". 
						Документът, който не е със задължителна сила, приветства също "успешното разполагане" на европейската съдебна и полицейска мисия в Косово (ЮЛЕКС) през декември. 
						Членовете на ЕП заявиха, че очакват ЮЛЕКС да изпълни мандата си да подпомага устойчивото развитие на Косово и да гарантира върховенството на закона за всички етнически общности. 
						Те призоваха също международната общност да покаже пълна подкрепа за ЮЛЕКС и да съдейства при поемането на задълженията на ЮНМИК на цялата територия на Косово. 
						ЕК и държавите членки трябва да помогнат на правителството да преодолее критичния недостиг на персонал и да предоставят подкрепа за обучението на държавни служители, както и да подпомогнат усилията на властите за подобряване на комуникационната инфраструктура, заявиха депутатите. 
						Приветствайки подобрената ситуация със сигурността в най-младата държава в Европа, те подчертаха "изключителната необходимост от многоетнически полицейски сили" в цяло Косово и призоваха властите в страната да улеснят реинтеграцията на косовските сръбски полицейски служители, чието връщане все още предстои. 
						Документът приветства решението за назначаване на висш косовски сръбски полицейски служител за член от Косовската полицейска служба, който ще бъде директно подчинен на ЮЛЕКС, като първа стъпка към осигуряване на адекватно представяне на малцинствата в полицейските сили. 
						Резолюцията призовава още за полагане на повече съвместни усилия от страна на ЕС при насърчаване на етническите сърби към участие в политическия, икономическия и социалния живот на Косово. 
						Членовете на Европейския парламент призоваха за уреждане на правния статут на живеещите в Косово роми, ашкали и цигани, самоназоваващи се "египтяни", които са без гражданство. 
						Парламентът даде също висока оценка на сръбското правителство за приемането на разполагането на ЮЛЕКС и готовността му да си сътрудничи с мисията въпреки твърдото противопоставяне на Белград на отделянето на Косово. Той насърчи Сърбия "да продължи да показва такова конструктивно отношение, което съответства на стремежите на страната за присъединяване към ЕС".

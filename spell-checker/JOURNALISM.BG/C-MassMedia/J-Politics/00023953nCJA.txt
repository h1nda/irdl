Западнобалканските страни подписаха визови споразумения с ЕС
					20/09/2007
					ЕС подписа във вторник споразумения за визовия режим и реадмисия с пет балкански страни, облекчаващи визовите изисквания и такси за определни групи граждани.
					От Ерлис Селимай за Southeast European Times от Тирана - 20/09/07 
 
					 
						
Заместник-председателят на ЕК Франко Фратини (вляво) и португалският вътрешен министър Руи Перейра разговарят с преставители на пресата в Брюксел във вторник (18 септември). [Гети Имиджис]
						Студенти, учени, бизнесмени и журналисти от западнобалканските държави сега ще могат да кандидатстват и да получават визи за пътуване до 27 страни от ЕС съгласно споразумение, подписано във вторник (18 септември) от пет балкански страни. Албания, Босна и Херцеговина, Македония, Черна гора и Сърбия одобриха споразуменията, които ще влязат в сила от 1 януари 2008 г. 
						Заместник-председателят на Европейската комисия Франко Фратини, португалският вътрешен министър Руи Карлош Перейра и вътрешните министри на западнобалканските страни подписаха документите в Брюксел. 
						"Подписването на споразуменията е важно политическо решение към по-тясно сътрудничество между ЕС и западнобалканските страни в деликатните области на миграцията и движението на хора. Гладкото прилагане на тези споразумения ще създаде възможност Комисията да започне структуриран диалог по евентуален безвизов режим за гражданите на западнобалканските страни в бъдеще", каза Фратини по време на церемонията. 
						Съгласно споразуменията определени групи граждани -- в т. ч. бизнесмени, студенти и журналисти -- ще могат да получават виза за ЕС срещу 35 евро, вместо сегашните 60 евро. Притежателите на дипломатически паспорти ще бъдат освободени от изискването за виза. Споразуменията за визовия режим и реадмисия ще важат за 15 страни от ЕС и т. нар. Шенгенска зона за свободно пътуване. Броят на страните се очаква да се увеличи до 24 до края на годината, но Великобритания, Ирландия и Кипър ще останат извън района за свободни пътувания в ЕС. 
						Предложението за документите бе одобрено от Европейския съюз на 13 ноември 2006 г., но след силната съпротива на някои страни, като Германия, подписването бе отложено. Макар че мнозина очакват преговори за пълното премахване на визовия режим, поради тази съпротива въвеждането на безвизови пътувания може да отнеме още по-дълго време. 
						Съгласно споразуменията петте страни са задължени да приемат обратно незаконни имигранти, които са влезли в ЕС през Балканите. Резулататът от това може да има голямо значение за въвеждането на безвизови пътувания, каза Фратини. Той призова също така за по-строг граничен контрол и за въвеждане на по-сигурни паспорти с биометрични данни. 
						"[Споразуменията] са много важни за хората от Западните Балкани и ще спомогнат за подобряване на международните контакти между гражданите от ЕС и региона. Те са още едно доказателство за ангажимента на региона към европейската перспектива. Сега очакваме правилно прилагане на двете споразумения, така че да създадем условия за диалог за безвизовите пътувания и условията за тях с всяка една от страните в региона," каза еврокомисарят по разширяването Оли Рен. 
						"Подписването на споразумението е сигнал за успеха и искрения стремеж на Македония към евроатлантическа интеграция. Надяваме се, че тази стъпка ще бъде последвана от пълно либерализиране на визовия режим," каза македонският вътрешен министър Гордана Янкуловска. 
						Ефективното прилагане на Споразуменията за облекчаване на визовия режим и реадмисия ще гарантира по-добро управление на миграционния натиск и ще създаде възможност за планиране на структуриран диалог по пътя, начертан от Солунския дневен ред, в посока на премахване на визите за западнобалканските страни.

Основните партии в Турция работят за постигане на консенсус по новия наказателен кодекс 
					31/08/2004
					 
						АНКАРА, Турция -- Основните партии се стремят да постигнат консенсус по нови проектопредложения за изменения на турския Наказателен кодекс и да преодолеят недостатъците, цитирани в предишен доклад на ЕС, заявиха представители на управляващата Партия на справедливостта и развитието (ПСР) и на опозиционната Народно-републиканска партия (НРП) в понеделник (30 август). В навечерието на извънредната сесия на парламента на 14 септември ПСР и НРП интензифицираха консултациите си и вече постигнаха споразумение по някои въпроси, посочи министърът на правосъдието Джемил Чичек. Той допълни, че ако не се постигне консенсус по някои други въпроси - като разрешение за участие на религиозни дейци в политическия живот на страната - сегашните разпоредби в закона ще бъдат запазени. (НТВ – 31/08/04)

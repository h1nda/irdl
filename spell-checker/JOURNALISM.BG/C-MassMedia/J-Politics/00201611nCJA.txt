Сръбският президент Тадич е на визита в Сараево
					07/07/2011
					Официалното посещение е намек за бъдещи по-добри отношения. 
					От Бедрана Калетович за Southeast European Times от Сараево - 07.07.2011 г. 
 
					 
						
Сръбският президент Борис Тадич беше посрещнат с военна церемония при второто си официално посещение в своя роден град Сараево в сряда (6 юли). [Бедрана Калетович/SETimes]
						Сръбският президент Борис Тадич беше на второ свое официално посещение в Сараево в сряда (6 юли), където се срещна с членове на тристранното председателство и депутати от двете камари на парламента във връзка с двустранните отношения и подкрепата на Сърбия за усилията на БиХ за интеграция в ЕС. 
						При няколко предишни свои визити в БиХ Тадич посещаваше Република Сръбска (РС) и лидера й Милорад Додик, демонстрирайки подкрепата на Белград за сръбския анклав за сметка на Сараево. Сега обаче, посещавайки своя роден град Сараево, Тадич може би подчертава промяна в отношенията на Сърбия с БиХ, които бяха обтегнати още от войната в Босна в началото на 90-те години на 20-и век. 
						В Сараево Тадич заяви, че уважава Дейтънското мирно споразумение и желае същите добри отношения с бошнаците и хърватите, каквито има и със сърбите. „Ние уважаваме конституцията на БиХ и искаме да издигнем нашите отношения на най-високо действено ниво в областта на международните отношения, в сферите на енергетиката и производството, борбата с корупцията, сигурността и въпросите на безопасността и отбраната”. 
						„Нашите държави са естествено свързани: сърби, хървати и бошнаци живеят в БиХ и Сърбия и нашите отношения са културни, икономически и инфраструктурни”, добави той. 
						Някои анализатори предполагат, че визитата на Тадич е в резултат на натиска от страна на Вашингтон и Брюксел, които са поставили като условие за евро-атлантическата интеграция на Сърбия сътрудничеството с международния Трибунал в Хага и слагане на край на близките връзки с РС и нейния президент Додик. 
						„Визитата е началото на края на медения месец в отношенията между Белград и Баня Лука [столицата на РС] и край на двуличната политика на Сърбия по отношение на БиХ. Време е да бъде изпратено ясно послание от Белград към народа и правителството на РС, че Сараево е тяхната столица”, заяви политическият анализатор Светлана Ценич за SETimes. 
						По време на посещението, бошнашкият член на председателството Бакир Изетбегович каза, че подобни срещи са необходими за укрепване на отношенията и за подчертаване на културната и икономическа база, на която могат да бъдат изградени солидни основи. 
						„БиХ има най-голям дял в стокооборота със Сърбия. Над един милион сърби живеят в БиХ и над 300 000 бошнаци живеят в Сърбия. Имаме всички основания за развиване на по-добри отношения, а това не може да стане без разговори”, заяви той. 
						Председателят на Председателството на БиХ Небойша Радманович, който е сърбин, каза, че разговорите са били важни и са очертали значението на преговорния процес с ЕС за сближаването на становищата на всички страни. 
						„Разговаряхме за границите, за някои общи тревоги… Договорихме се да решим всички открити въпроси колкото може по-бързо, защото Сърбия и БиХ са важни за стабилността на Западните Балкани и за Европейския съюз като цяло”. 
						Тадич засегна и чувствителният въпрос за геноцида и военните престъпления, извършени по време на войните в бивша Югославия, заявявайки, че Сърбия ще сътрудничи на Трибунала за изправянето пред съда на извършителите на военни престъпления. „Само по този начин можем да построим общества с бъдеще”, каза той. 
						Като президент Тадич на два пъти посети Сребреница, през 2005 и 2010 г., където склони глава в почит към жертвите на геноцида, с което разгневи онези, които отричат сърбите да са извършвали геноцид там през 1995 г. 
						Тадич беше подложен на натиск от страна на сръбските ултранационалисти след арестуването и екстрадирането в Хага на генерал Ратко Младич, който е обвинен във военни престъпления и геноцид за своята роля за клането в Сребреница. 
						„Ще бъда много доволен, ако в края на моята политическа кариера мнозина кажат, че съм предател, ако тогава всички живеят добре - сърби, хървати и бошнаци - и сме изградили магистрали, свързващи всички наши държави”, заяви Тадич. 
						Тадич изрази също увереност, че последният оставащ на свобода обвиняем във военни престъпления, Горан Хаджич, ще бъде изправен пред правосъдието в скоро време.

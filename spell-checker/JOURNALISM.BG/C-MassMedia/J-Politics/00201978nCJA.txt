Сърбите от южната част на страната се чувстват като пешки в политическа игра 
					21/10/2011
					Картината изглежда различно за живеещите южно от р. Ибър. 
					От Линда Карадаку за Southeast European Times от Прищина - 21.10.2011 г.
 
					 
						
Косовските сърби в Грачаница и други анклави описват последствията от безредиците в граничните области. [Ройтерс]
						Политическите вълнения в северната част на Косово продължават, а етническите сърби в други части на страната казват, че се намират в трудно положение. 
						„Сърбите южно от р. Ибър се чувстват като играчки в ръцете на Прищина и Белград, заложници на политиката, водена от Прищина и Белград”, казва Даниела М., жителка на Чаглавица. „Белград ни мрази, защото сме пречка в откритата им борба за северната част на Косово, а Прищина ни разглежда като потенциална карта в борбата за контрол над Севера.” 
						„По никакъв начин не можете да сравнявате сърбите южно от Ибър със сърбите от Севера. На юг има определена степен на интеграция, което не е така на север”, добави тя. 
						Братислав Николич, кмет на Стръпче, се съгласява, че перспективите са различни. „Косовските сърби от Юга, под р. Ибър, в по-голямата си част са безразлични към събитията на север във връзка с бъдещия статут на тази територия”, каза той пред SETimes. 
						„Те обаче се безпокоят от възможна ескалация на насилието и от възможността някои разочаровани и склонни към насилие албанци да наранят някого”, каза той. 
						Инцидент в четвъртък (20 октомври) породи тези страхове. Един сърбин беше застрелян, а други двама бяха ранени в село Добруша, част от община Исток. Полицията съобщи, че заподозреният се е предал на полицията и че изглежда стрелбата е била свързана със спор за собственост. Правителството в Прищина осъди инцидента и заяви, че отговорният за него трябва да бъде изправен пред съда. Министър-председателят Хашим Тачи го определи като „мерзко деяние” и обеща подобни престъпления да не се толерират. 
						Независимо от това инцидентът допринася за безпокойството, изпитвано вече от много етнически сърби. 
						Александра Йованович от Грачаница казва, че е обезпокоена от въздействието, което напрегнатата политическа обстановка оказва върху обикновените хора. „Страхувам се, че това е само началото; ние сме в годината преди изборите в Сърбия и Косово”, каза тя, добавяйки, че не подкрепя какъвто и да било вид насилие. 
						Зарко Йоксимович, също сърбин от Грачаница, казва, че това, което се случва на север, „е нуждата на Белград и Прищина да поддържат високо напрежение, за да може хората в Сърбия и Косово да не мислят за по-съществени неща, като безработицата, корупцията и престъпността.” 
						Въпреки че може и да имат резерви, много сърби от Юга все още са солидарни с тези от северната част на страната. Това беше демонстрирано в четвъртък, когато около 1 000 жители на Грачаница излязоха на мирен протест.

Президентът на РС прогнозира, че в крайна сметка промените в конституцията на БиХ ще бъдат приети 
					02/05/2006
					 
						БАНЯ ЛУКА, Босна и Херцеговина (БиХ) -- Президентът на Република Сръбска (РС) Драган Чавич, който е председател на Сръбската демократическа партия (СДП), каза в понеделник (1 май), че тези, които миналата седмица отхвърлиха промените в конституцията на БиХ, са направили "ужасна" грешка. Той прогнозира, че в крайна сметка проектоизмененията ще бъдат приети от парламента на БиХ. Миналата сряда долната камара на БиХ отхвърли промените, като само два гласа не достигнаха за нужното мнозинство от две трети.
						Други новини -- Главният прокурор на БиХ Маринко Юрчевич призова за промени, които да ускорят работата по делата за военни престъпления. "Не можем да работим по дела за военни престъпления 100 години. Престъпленията не остаряват, но е факт, че хората умират от старост", каза Юрчевич в интервю, публикувано във вторник в "Дневни Аваз". Ако сегашните пречки бъдат премахнати, прокурорите ще могат да приключат поне две трети от делата за военни престъпления в рамките на десет години, добави той. (Дневни Аваз - 02/05/06; РТРС, СРНА, ПБС БиХ - 01/05/06)

Ердоган призовава към преговори за Кипър
03/01/2003
Лидерът на Партията на справедливостта и развитието Реджеп Тайип Ердоган призова към радикална промяна в политиката на Турция по отношение на Кипър.
(АФП, Гардиан, Индипендънт, Таймс - 03/01/03; АП, Ройтерс, БиБиСи, Анадолска агенция, Радио "Гласът на Америка" - 02/01/03)
 
 
Лидерът на управляващата в Турция Партия на справедливостта и развитието (ПСР) Реджеп Тайип Ердоган призова към радикална промяна в политиката на страната му по отношение на Кипър и за незабавно възобновяване на преговорите по предложението на ООН за повторно обединение на разделения остров. "Не желая да продължавам политиката, която беше поддържана спрямо Кипър през последните 30 - 40 години", заяви Ердоган в сряда (1 януари).
Отправяйки критики към лидера на турските кипърци Рауф Денкташ за неуспеха да се постигне решение, Ердоган заяви: "Това не е личен бизнес на г-н Денкташ ... Това е борбата на един народ за съществуване".
Кипър е разделен от 1974 г., когато след опит за преврат, целящ обединяване с Гърция, турските войски окупираха северната част на острова. През 1983 г. турската част обяви независимост, но не успя да постигне признание от международната общност. Единствено Турция, която поддържа 35-хилядна армия в постоянно разположение на острова, призна независимостта.
Ако бъде постигнато мирно споразумение между турските и гръцките кипърци до края на следващия месец, то би открило пътя към приемането на целия остров в ЕС през 2004 г. То също така би подсилило и собствената кандидатура на Анкара за ЕС, която е ключов приоритет в програмата на ПСР.
По време на срещата в Копенхаген през декември, ЕС отправи покана към Кипър да се присъедини заедно с девет други кандидата, но заяви, че ако двете части на острова не постигнат споразумение до края на февруари, ще бъде поканена само гръцката част на острова. Позовавайки се на здравословни проблеми, Денкташ не успя да присъства на срещата.
Забележките на Ердоган бяха отправени след голямата демонстрация, която проведоха миналата седмица турски кипърци в подкрепа на плана на ООН за повторното обединяване на острова и срещу позицията на техния лидер.
"Ако 30 000 души в Северен Кипър излизат заедно на демонстрация, това означава, че там нещо се случва", заяви Ердоган. "Това не е обичайно или случайно събитие. Ние трябва да помислим добре върху този план. Не може просто да се махне с ръка на мнението на хората".
Гръцките кипърски политици приветстваха промяната. "Ако този дух надделее, ние наистина вярваме, че може да се постигне разрешение до 28 февруари", каза говорителят на правителството Михалис Папапетру, цитиран от Гардиан.
Не стана ясно веднага как реагираха другите турски политически партии и влиятелните в страната военни лидери на изявлението на Ердоган.
Според Хюсеин Багджи, професор по международни отношения в техническия университет в Анкара, цитиран от АП, "Изявлението на Ердоган показва промяна в намеренията на Турция спрямо Кипър. Досега позицията беше, че липсата на решение също е решение... Мнението на обществото е против г-н Денкташ. Това е нещо ново".
Междувременно, във вторник турският парламент прие с категорично мнозинство законите, с които се ограничават изтезанията и се дава свобода на изразяване. Според новите закони, на съдиите няма да бъде позволено да заменят затворническите присъди на обвинените в изтезаване с глоби. Съдилищата ще разполагат с по-малка власт да ограничават политически партии, а журналистите няма да бъдат принуждавани да разкриват своите източници пред властите.

Несигурност преди изборите в Сърбия
					03/05/2012
					Двете главни партии водят пред останалите според социологическите проучвания, но се очаква да има коалиционен кабинет.
					От Бояна Милованович за Southeast European Times в Белград - 03/05/12
 
					 
						
Кандидатът за президент Борис Тадич присъства на предизборен митинг в Белград. [Ройтерс]
						Сърбия се намира в предизборна треска, докато гласоподавателите се подготвят да се отправят към избирателните секции в неделя (6 май). Вълненията в очакване на изборите обаче са примесени с чувство за несигурност. 
						Единственото нещо, в което всички са сигурни е, че най-голямата битка ще се води между коалицията около Сръбската прогресивна партия и коалицията, ръководена от Демократическата партия (ДП). 
						Данните от проучванията сочат, че Прогресивните и Демократите заедно ще спечелят между 50 и 60% от гласовете. Изглежда, че разликата между двете партии ще бъде само няколко процента, а според последните проучвания Прогресивната партия ще има лек превес. 
						Анализатори и социолози смятат, че на втория кръг на президентските избори най-вероятно ще се явят лидерът на Прогресивната партия Томислав Николич и бившият сръбски президент и лидер на ДП Борис Тадич. 
						Коалицията около реформираната Социалистическа партия на Сърбия - ръководена преди от Слободан Милошевич - също има шанс на изборите според социологическите проучвания. Партията, понастоящем ръководена от вътрешния министър Ивица Дачич, се очаква да спечели около 12% от гласовете и да бъде ключов играч в сформирането на новото правителство. 
						Дачич ще реши дали да продължи сътрудничество със сегашния член на управляващата коалиция ДП или да сформира нова коалиция с Прогресивната партия. Поради тази негова позиция Дачич все повече се споменава като кандидат за премиер. 
						"Никой не е достатъчно смел да предложи по-точни прогнози за окончателния резултат от тези избори и несигурността е по-голяма отвсякога. Прогресивните и Демократите се открояват - и по всичко изглежда, че тези две партии могат да си поделят половината електорат", каза за SETimes Марко Благоевич, изпълнителен директор на Центъра за свободни избори и демокрация. 
						Според Благоевич никой не може да каже коя от общо 18-те изборни листи ще прескочи бариерата от 5% и ще влезе в парламента. Сигурно е само, че освен Прогресивните и Демократите, Социалистите на Дачич също ще заемат места в парламента. 
						"Сръбската радикална партия и Демократическата партия на Сърбия имат добри шансове да влязат в парламента, както и Обединените региони на Сърбия. Социологическите проучвания също показват нарастване на популярността на новата политическа партия "Двери", но никой не може определено да каже дали тя ще прескочи изборната бариера." 
						Благоевич каза, че който и да се окаже начело на бъдещото правителство, сигурно е, че евроинтеграцията ще продължи. 
						"Eвроинтеграцията е нещо, което не може да се отмени и дали ще напредваме по-бързо или по-бавно, това остава да видим", каза Благоевич. 
						Десет кандидати ще участват в президентските избори, включително и Дачич. 
						Макар че проучванията на общественото мнение показват, че броят на гражданите, които не са решили за кого да гласуват, е голям, около 60% от тях все пак ще отидат да гласуват. 
						Пенсионерката Станка Билич, 72-годишна, е една от разочарованите от всички политици, както от онези, които са на власт, така и от опозицията. 
						"Няма за кого да гласувам. Всички ни разочароваха и никой не работи за народа, а само за себе си. Обаче аз все пак ще отида да гласувам и тъй като бъдещето на страната е изложено на риск, ще попитам 21-годишната си внучка за кого да гласувам, нека това бъде нейно решение", каза тя за SETimes. 
						Мирослав Прокопиевич, професор по икономика в Белград и съветник в Института за европейски изследвания каза за SETimes, че няма да гласува. 
						"Няма нито една партия, която сериозно желае да наложи върховенството на закона и пазарната икономика, затова няма за кого да гласувам. Който и да дойде на власт, ще бъде изправен дори пред още по-трудна икономическа ситуация и още по-голяма безработица", каза Прокопиевич за SETimes. 
						Той отбеляза, че икономическото положение не е цветущо и в ЕС, поради което кампанийните речи за продължаваща евроинтеграция не е гаранция за по-добър стандарт на живот. 
						"След тези избори ще остане само купчина празни, неизпълнени обещания на партийните кандидати", каза Прокопиевич. 
					
				
			
					 
					
 
 

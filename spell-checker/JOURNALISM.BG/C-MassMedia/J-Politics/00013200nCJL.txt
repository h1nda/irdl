Партньорите от управляващата коалиция в Македония обсъждат местните избори 
					10/01/2005
					 
						СКОПИЕ, Македония -- Социалдемократическият съюз на Македония (СДСМ) и Либерално-демократичната партия (ЛДП), които съвместно съставляват управляващата коалиция Заедно за Македония, положиха официално начало в неделя (9 януари) на консултациите си относно местните избори на 13 март. Кметът на Скопие Ристо Пенов, който е лидер на ЛДП, излезе с декларация след преговорите с председателя на СДСМ и премиер на Македония Владо Бучковски. Според Пенов кандидатите на ЛДП ще се явят от името на коалицията на изборите за кмет в Скопие и Велес. Самият Пенов ще се стреми да получи трети мандат. Младшият партньор в правителството, Демократичният съюз за интеграция, се очаква да го подкрепи. 
						Други новини: Преговорите между Скопие и Атина за разрешаване на спора около конституционното име на Македония вероятно ще се възобновят в Ню Йорк на 14 януари. Представители на двете страни потвърдиха взаимно решимостта си да намерят изход. (Дневник, Вест, Утрински вестник, АНА - 10/01/05; МИА - 09/01/05)

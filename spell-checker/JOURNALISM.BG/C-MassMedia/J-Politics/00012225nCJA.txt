Турция приветства решението на ЕК за преговорите за членство 
					07/10/2004
					Европейската комисия даде условно разрешение за започване на преговори с Турция за членство в ЕС, като предупреди, че преговорите могат да бъдат замразени, ако страната направи отстъпление в областта на реформите. Решението бе добре прието в Анкара въпреки условията.
					От Фатих Баран за Southeast European Times от Истанбул - 07/10/04
 
					 
						
Премиерът Реджеп Тайъп Ердоган нарече доклада на ЕК балансиран и каза, че се надява преговорите да започнат в началото на 2005 г. [АФП]
						Един многоочакван доклад, публикуван от Европейската комисия в сряда (6 октомври), даде условно разрешение за започване на преговори с Турция, която според доклада е изпълнила т. нар. критерии от Копенхаген. Ако лидерите на ЕС одобрят препоръките на доклада на срещата си на върха през декември, Турция ще преодолее важно препятствие по пътя си към евентуално членство в ЕС. 
						Този път обаче е доста неравен. В обръщение към Европейския парламент председателят на ЕК Романо Проди каза, че предстои да се направят още много стъпки и ЕС може да замрази преговорите, ако Анкара направи отстъпление в областта на човешките права и реформите. Докладът на ЕК, който не препоръчва конкретна начална дата за започване на преговорите, посочва, че реално Турция няма да се присъедини към ЕС до около 2015 г., дори и ако преговорите започнат в началото на 2005 г. Макар и да хвали реформите и усилията на Турция да хармонизира законите си с тези на ЕС, докладът изразява и загриженост по отношение на реализирането на реформите. 
						
						"Макар свободата на религиозните убеждения да е гарантирана от конституцията, немюсюлманските религиозни общности продължават да изпитват трудности", са установили членовете на комисията. "По отношение на влиянието на военните бе засилен гражданският контрол над армията с цел доближаване до практиката в страните членки на ЕС. Но въоръжените сили в Турция продължават да упражняват влияние чрез редица неформални механизми." 
						Докладът подчертава също предимствата и възможностите, които присъединяването на Турция ще донесе и на двете страни. "Присъединяването на Турция ще е по-различно от предишните разширения на ЕС поради населението, площта, географското положение на Турция и нейния потенциал в областта на икономиката, сигурността и въоръжените сили", се казва в него. "Турция ще се превърне във важен модел на предимно мюсюлманска държава, която се придържа към такива фундаментални принципи, като свобода, демокрация, спазване на човешките права и основни свободи и върховенството на закона." 
						Макар и комисията да даде условно "да" на Турция, докладът в общи линии отговори на очакванията на Анкара. Като го нарече балансиран, премиерът Реджеп Тайъп Ердоган каза, че се надява преговорите да започнат през първата половина на 2005 г. 
						"Членството на Турция няма да стане за една нощ", каза Ердоган. "Определено Турция очаква да приключи тази фаза в рамките на приемлив период от време. За тази цел ние в Турция ще изпълним нашата част от ангажимента." 
						Турският външен министър Абдула Гюл приветства това решение, като го нарече "историческа стъпка" и за Турция, и за Европа, макар че разкритикува някои от предложенията на ЕК, защото се различавали от минали практики спрямо страни кандидатки. 
						"Турция разбира желанието на ЕС да разработи общи мерки за ефективно прилагане и контролиране на процеса на преговорите", каза Гюл. "Но не може да се приеме за конструктивен и обективен подход предложението за приемане на различни критерии и методи спрямо Турция. Тези предложения, които противоречат на решенията, взети на Европейския съвет в Хелзинки през декемвери 1999 г. по отношение на принципа за еднакво третиране на Турция и останалите кандидатки, трябва допълнително да се обсъдят." 
						Дениз Байкал, лидер на опозиционната Републиканска народна партия, изрази по-силни възражения, като предупреди: "Условните преговори ще накарат хората в Турция да си задават въпроси за искреността на ЕС."

Президентът на Косово призова гражданите да не участват в протеста в събота
					02/03/2007
					 
						ПРИЩИНА, Косово, Сърбия -- Косовският президент Фатмир Сейдиу направи телевизионно обръщение в четвъртък (1 март), в което призова гражданите да не участват в запланувания за събота протест срещу предложението за статута на специалния пратеник на ООН Марти Ахтисаари. Сейдиу предупреди, че има вероятност от прояви на насилие, както се случи по време на демонстрацията на 10 февруари, когато двама демонстранти загинаха, след като бяха простреляни от полицията с гумени куршуми. Младежкото движение "Самоопредление", което настоява за незабавна независимост на Косово от Сърбия, е организатор на протестите. 
						Други новини -- В четвъртък руският заместник-министър на външните работи Владимир Титов се срещна с официални лица в Белград. След срещата те заявиха пред репортерите, че както Сърбия, така и Русия са на мнение, че проектопланът за Косово на специалния пратеник на ООН Марти Ахтисаари не е готов да бъде представен пред Съвета за сигурност на ООН, тъй като планът не е приемлив за Сърбия. Те настояват преговорите по проектоплана, които трябва да завършат в петък във Виена, да продължат, макар че досега не са постигнати компромиси между делегациите, представляващи Белград и Прищина. (Данас, Блиц - 02/03/07; Ройтерс, Kosovalive, Танюг, Бета - 01/03/07)

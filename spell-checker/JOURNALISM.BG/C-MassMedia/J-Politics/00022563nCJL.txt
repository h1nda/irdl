Ердоган очаква Сезер да одобри промените в турската конституция 
					15/05/2007
					 
						АНКАРА, Турция -- Министър-председателят Реджеп Тайип Ердоган каза, че очаква президентът Ахмед Недждет Сезер да одобри приетите наскоро конституционни промени, които позволяват турският президент да бъде избиран чрез пряко гласуване, а не от парламента. След среща на лидерите на управляващата Партия на справедливостта и развитието в понеделник (14 май) Ердоган отказа да коментира възможността за насрочване на референдум по пакета от конституционни промени, ако Сезер наложи вето върху него.
						Други новини -- Върховният представител на ЕС по сигурността Хавиер Солана предупреди в интервю, че ЕС не бива да прекратява преговорите за членство с Анкара. Да имаме Турция на наша страна е жизненоважно за сигурността на Европа, каза той за германския вестник „Велт ам Зонтаг”, като добави, че страната може да започне да търси други партньори, ако бъде отхвърлена. (НТВ, АНКА, Хюриет, Джърнъл ъв Търкиш Уикли - 14/05/07)

Рохан: "Слаби" шансове за напредък в преговорите между Белград и Прищина
					18/09/2006
					Още един кръг от преките преговори между делегациите на косовските албанци и сърби завърши без напредък, а заместник специалният пратеник на ООН, председателстващ преговорите, вече твърди, че по-нататъшен напредък едва ли може да се очаква.
					От Блерта Фоничи за Southeast European Times от Прищина – 18/09/06
 
					 
						
"Перспективата за напредък става все по-далечна," каза Алберт Рохан, заместник специален пратеник на ООН. [Гети Имиджис]
						Делегациите от Белград и Прищина проведоха десетия кръг от преговорите във Виена в петък (15 септември). Отново в центъра на вниманието бе децентрализацията и отново двете страни не можаха да преодолеят сериозните си различия по въпросите. Заместник специалният пратеник на ООН Алберт Рохан, който председателстваше преговорите, заяви, че шансовете за по-нататъшен напредък са "все по-слаби". 
						"Истински напредък нямаше, никаква важна стъпка от която и да е страна," каза Рохан. "Някои от компромисите, направени от сръбската делегация в преговорите на експертно ниво, сега бяха поставени под условие в зависимост от приемането на други искания," добави той. 
						Основните спорни въпроси включваха общинските граници, броят на новите сръбски общини в Косово и бъдещето на разделения град Митровица. 
						И двете страни отказаха да помръднат от позициите си за Митровица, каза Рохан. Косовските албанци са за един град с две общини и със задължителен общ съвет, отговарящ за местните услуги. 
						Сръбската страна обаче иска да обедини Митровица със Звечан и твърди, че ако има общ съвет, той би трябвало да бъде напълно доброволна институция. 
						Двете страни постигнаха известни допирни точки относно създаването или разширяването на общините със сръбско мнозинство, каза Рохан. "Има съгласие по факта, че общини трябва да бъдат създадени в Грачаница, Ранилуг, Партеш и Кликот; стои въпросът за разширяването на Ново Бърдо. Както казах, въпросът е само в това докъде да се простират и колко големи трябва да бъдат тези общини." 
						Той отбеляза обаче, че продължават да съществуват различия по предложената нова община в Обилич. Нещо повече, сръбската страна продължава да настоява за създаване на сръбски общини на места, където населението е под съгласувания праг от 5 000 души. 
						Сръбската страна иска да бъдат направени изключения за по-важните религиозни обекти и т. нар. "общини на завръщане", където има вероятност да се завърнат бежанци, ако знаят, че там ще бъде създадена сръбска община, каза Рохан. 
						"Наближава моментът, в който само с преговори няма да постигнем целта. Можем да разговаряме още десет години и пак да не променим нищо," заключи пратеникът. 
						Западни дипломати посочват, че в случай на провал в постигането на компромис между сръбските и косовските албански преговарящи Съветът за сигурност на ООН вероятно ще се намеси преди края на 2006 г. и ще наложи решение. В редица медийни репортажи се обсъжда, че това решение може да бъде някаква форма на независимост на Косово под дългосрочното наблюдение на ЕС и НАТО. 
						Специалният пратеник на ООН Марти Ахтисаари отпътува за Ню Йорк в събота, за да запознае Съвета и външните министри от шестчленната Контактна група със ситуацията. 
						Междувременно нарастват признаците на напрежение с два бомбени атентата в провинцията през последните няколко дни. Рано в петък бомба избухна под автомобила на вътрешния министър на Косово Фатмир Реджепи, като причини щети, но не и жертви. Четири автомобила, включително един, принадлежащ на косовското министерство на местното самоуправление, бяха разрушени при друга експлозия на следващия ден. 
						В събота в Белград сръбският премиер Воислав Кощуница говори на военен парад, като обеща да предотврати отцепването на провинцията. 
						"Сърбия ще защитава Косово с всички демократични и законови средства," каза премиерът. 
						
Кореспондентът на Southeast European Times Светла Димитрова участва в изготвянето на този репортаж

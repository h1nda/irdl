Македония и САЩ подписаха споразумение по член 98
02/07/2003
Македонският президент Борис Трайковски, членове на кабинета и всички основни политически сили подкрепиха решението на Македония да подпише споразумение, което забранява екстрадирането на американски граждани в Международния наказателен съд в Хага.
От Валентин Нешовски за Southeast European Times в Скопие - 02/07/03
 
 
Във вторник (1 юли) македонският външен министър Илинка Митрева и посланикът на САЩ в Македония Лорънс Бътлър подписаха двустранно споразумение, което забранява екстрадирането на американски граждани към Международния наказателен съд (МНС). Всички основни македонски партии подкрепиха и приветстваха това решение, а парламентът се очаква да го ратифицира.
Управляващата коалиция СДСМ заяви, че решението отговаря на националните интереси. Демократическият съюз за интеграция каза, че отношенията със САЩ са важни и изрази надежда, че ЕС ще прояви разбиране към решението. Основната опозиционна сила ВМРО-ДПМНЕ декларира, че Македония трябва да вземе под внимание своите интереси през този важен исторически период.
Македония е четвъртата страна от региона, която подписва такова споразумение с Вашингтон. Останалите държави са Румъния, Босна и Херцеговина и Албания. Общо 43 страни от целия свят са сключили такава договореност. САЩ подчертават, че не се стремят да освободят своите граждани от отговорност при извършване на военни престъпления; те по-скоро се безпокоят от възможността да бъдат организирани изфабрикувани и политически мотивирани процеси.
Според правителствени източници ролята на САЩ като стратегически партньор на Македония е от ключово значение. Македония сътрудничи със САЩ в антитерористичната коалиция, а македонски войници са изпращани в Афганистан и Ирак. Вашингтон подкрепя стремежа на страната към пълноправно членство в НАТО.
ЕС упражняваше натиск върху Скопие да не подписва споразумението. Само няколко дни преди да бъде взето решението Съветът на Европа декларира, че такива споразумения създават проблеми от юридически характер и са политически вредни. Преди подписването на документа правителството е уведомило председателя на Европейската комисия Романо Проди и посланика на ЕС в Македония.
Ирена Гузелова, говорител на ЕС в Македония, заяви, че Съюзът не може да налага санкции или други наказателни мерки срещу Македония, тъй като страната не е член на ЕС.
Тъй като Македония е подписала Римския статут за Международния наказателен съд, страната реши да не включва текст с реципрочно действие за македонски граждани в споразумението.
В същия контекст САЩ прекрати временно във вторник военна помощ на обща стойност 47 млн. щ.д. за повече от 30 държави. Мярката влиза в сила автоматично по силата на американски закон, който постановява преустановяване на помощ за държави, които не са подписали споразумения за имунитет от юрисдикцията на МНС до 1 юли. България, Хърватия и Сърбия-Черна Гора са балканските държави, засегнати от тази разпоредба. Президентът Джордж Буш направи изключение от наказателната мярка за Албания, Босна и Херцеговина, Македония и Румъния, които са подписали споразумението, но все още не са го ратифицирали. Държави- членки на НАТО и група държави, определени като " важни американски съюзници извън НАТО" автоматично се изключват от тази санкция.

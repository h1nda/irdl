Меркел настоява за върховенство на закона в Косово и добри междусъседски отношения
					20/12/2011
					Германският канцлер отправи недвусмислено послание за нуждата от напредък към върховенство на закона и борба с широко разпространената корупция.
					От Мухамет Брайшори и Ивана Йованович за Southeast European Times от Прищина и Белград -- 20/12/11
 
					 
						
Германският канцлер Ангела Меркел и косовският министър-председател Хашим Тачи на летището в Прищина. [Лаура Хасани/SETimes]
						Ангела Меркел пристигна в Прищина в понеделник (19 декември), като това беше първото посещение на германски канцлер, откакто Герхард Шрьодер дойде в страната малко след като войските на КФОР влязоха в Косово през 1999 г. 
						По време на визитата си Меркел отправи недвусмислено послание към Косово да увеличи усилията за демократизация. 
						"Германия смята, че бъдещето на целия регион е членство в ЕС. В нашия разговор аз още веднъж подчертах колко е важно Косово да се развие като демократична страна, където има върховенство на закона и прозрачност. Мисля, че проблемът с корупцията остава на дневен ред", заяви Меркел. 
						Освен това тя призова Косово да реши граничния спор със Сърбия чрез постигане на "общи форми на участие" и определи споразумението между Прищина и Белград за съвместно управление на границите като добра идея. 
						"Съвместният граничен контрол може да е нещо, договорено на хартия, но все още е неприложено. В този контекст помолих косовската страна да свърши своята част от работата. И, разбира се, в постоянен контакт сме с президента [Борис] Тадич", заяви Меркел. 
						На срещата си с 1 300 германски войници в щабквартирата на КФОР в Прищина Меркел ги похвали за свършената работа и заяви, че контрабандата и незаконната търговия могат да бъдат победени в Северно, както и в Южно Косово, въпреки че страната няма пълен суверенитет на север. 
						"Тази [ситуация] не е изцяло независима от това, което се казва и се прави в Белград", заяви Меркел, визирайки причините за отлагането на даването на кандидат-членски статут на Сърбия по-рано този месец. 
						Меркел заяви, че е отправила ясно послание към Белград, че Германия очаква премахване на паралелните структури в Косово. 
						"Важно е да се завърши въвеждането на съвместния граничен контрол. Разбира се, трябва да вървим стъпка по стъпка, за да стигнем до момента, когато няма да има паралелни структури", заяви тя. 
						Министър-председателят Хашим Тачи заяви, че е уверил Меркел, че Косово ще сътрудничи на ЮЛЕКС по всички въпроси, като определя диалога и добрите съседски отношения със Сърбия като приоритетни. 
						"Диалогът не просто е една от възможностите, диалогът е единствената възможност, единственото решение на всички въпроси между Косово и Сърбия, които искаме да уредим", заяви Тачи. 
						Политическият коментатор Фатлум Садику каза за SETimes, че в светлината на факта, че Германия поема водещата роля в европейската балканска политика, визитата на Меркел е историческо събитие. 
						"Меркел се спря на основните точки, които са пречка за Косово, корупцията и върховенството на закона, и аз разбрах това като условията, от които Германия няма да се откаже, що се отнася до напредък в евроинтеграцията", каза Садику. 
						Експертът по евроинтеграцията Албер Гаши обясни за SETimes, че балканската политика на Германия ефективно е подтикнала ЕС да предприеме първи стъпки към Косово. 
						"[Това] е единствената държава, която може да убеди петте непризнаващи Косово държави да не блокират страната", каза Гаши. 
						
						Реакциите в Сърбия 
					
						Докато посланието на Меркел за нормализиране на отношенията между Белград и Прищина и подновяване на търговията не се различава много от това, което каза тя по време на посещението си в Белград през август, коментарът за премахването на паралелните структури предизвика сериозна загриженост в Сърбия. 
						Сръбските власти, както и обществеността, се чудят дали изявленията на Меркел поставят директно нови условия за придобиване на кандидат-членски статут, или просто предполагат конкретен график. 
						"Тя заяви, че това може да се тълкува като нов, допълнителен натиск върху Белград да приеме тези условия. Така че за Белград остават две условия - регионално представителство и институциите на север. Единственият въпрос е дали тези условия са в кутията за получаване на дата, или в кутията за получаване на кандидат-членски статут", каза за SETimes бившият сръбски посланик в Германия Огнен Прибичевич. 
						Прибичевич заяви, че позицията на Германия е от ключово значение за по-нататъшния процес на евроинтеграция на Сърбия. 
						"Сърбия трябва да реши [проблема] с регионалното представителство и да премахне институциите на север, за да получи по-подходяща оценка за своята евроинтеграция, и това е нещо, пред което ще сме изправени през следващите месеци и, страхувам се, години." 
						Сръбската депутатка в косовския парламент Рада Трайкович заяви за SETimes, че позицията на Меркел е принципна. 
						"Страната изисква работещи институции, които ще намалят корупцията и престъпленията. Когато говорим за сърбите в Косово, е ясно нейното предпочитание сърбите бавно да започнат процес на премахване на паралелните институции. Като поиска по-активна позиция от Прищина за процеса по съвместно управление на границите, тя посочи, че Прищина също [не е] напълно честна в този процес", заяви Трайкович.

Ситуацията в Северно Косово обединява политическия елит в Прищина
					16/08/2011
					Влиятелни политически фигури застанаха зад действията на правителството в северната част на страната, но някои казват, че ще има последствия.
					От Линда Карадаку за Southeast European Times от Прищина -- 16/08/11
 
					 
						
Парламентът прие резолюция с 89 на 8 гласа, с която даде подкрепата си за правителството. [Ройтерс]
						Макар и да имат различия по повечето други въпроси, основните политически сили в Косово са на едно мнение поне по един въпрос: ходът на правителството от миналия месец за поемане на контрола върху граничните постове на север. 
						Арбана Видишичи, ръководител на косовската секция на Радио "Свободна Европа", казва, че намесата на север е отбелязала първия случай, в който политическият елит на страната е застанал единен в подкрепата си за сегашната администрация. 
						"Вярвам, че причината бе в разочарованието от ситуацията на север, 12-годишното статукво, за което косовският политически елит обвинява международната общност," каза Видишичи за SETimes. "Сега те виждат в това повод за значителна промяна на тази ситуация," 
						Подчертавайки широката подкрепа, парламентът прие на 28 юли резолюция в подкрепа на решението с 89 на 8 гласа. 
						Единственият сериозен отпор дойде от "Ветевендосе", чиито представители казаха, че премиерът Тачи не е отишъл достатъчно далеч. Те призоваха президента да обяви извънредна ситуация в страната и да прекрати преговорите със Сърбия. 
						"Обединение, мобилизиране на всички граждани и поданици за подкрепа на институциите в защита на Косово, това е единственият начин за запазване на териториалната цялост," каза Глаук Конюфца, депутат, представляващ партията. 
						Той обвини също премиера Хашим Тачи в "личен героизъм", заявявайки, че той иска да свърши всичко сам. 
						Акцията на правителството бе подкрепена от Студентския парламент към Университета в Прищина. Неговият председател, Ментор Хасани, каза за SETimes, че те напълно се доверяват на косовската полиция и подкрепят намесата. 
						"Акцията обедини политиците в страната и нейните граждани, защото интервенцията беше необходима," каза той за SETimes. 
						Неправителствената организация "Нектар на добротата" междувременно започна бойкот на продуктите от Сърбия. 
						Представителят на НПО Лавдрим Гаши каза за SETimes, че те възнамеряват да накарат гражданите "да осъзнаят, че могат да напълнят кухните си и без сръбски стоки". 
						Някои политически коментатори обаче реагираха предпазливо, намеквайки, че действителните последици може да не бъдат еднозначни. 
						"Нищо не произлезе от срещата в ООН. Акцията на косовското правителство бе законна, но недобре подготвена, и в крайна сметка се провали. Косово ще плати за това, защото втори опит би бил много труден," каза анализаторът Неджмедин Спахиу за SETimes. 
						"Северният въпрос в преговорите може да тръгне в друга посока и да излезе от рамката на Ахтисаари," каза той. "Не би било добре да имаме втора държава като Босна, разделена на кантони и автономни области." 
						Ходът на правителството предизвика реакция от местните косовски сърби, които вдигнаха барикади и попречиха на полицията да получи достъп до единия граничен пункт. Един полицай загина при очевидно снайперистко нападение. 
						Кризата се успокои, след като КФОР пое контрола върху постовете. По временно споразумение мироподдържащите сили на НАТО ще продължат да ги охраняват в очакване на дългосрочно решение.

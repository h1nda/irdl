Външният министър на Люксембург Аселборн каза, че ЕС скоро ще започне да прилага временното търговско споразумение със Сърбия 
					26/02/2009
					 
						БЕЛГРАД, Сърбия -- ЕС може да започне да прилага временното търговско споразумение със Сърбия още от следващия месец, каза в сряда (25 февруари) за излизащия в Нови Сад всекидневник "Дневник" външният министър на Люксембург Жан Аселборн. Той не пожела да коментира дали това означава, че Холандия ще направи компромис по въпроса за арестуването на босненския военновременен генерал Ратко Младич и ще позволи на ЕС да ратифицира Споразумението за стабилизация и асоцииране със Сърбия. Все пак той повтори по-раншната препоръка на еврокомисаря по разширяването Оли Рен Сърбия да изчака ратификацията, преди да връчи молбата си за членство.
						Други новини от сряда -- Вестник "Вечерне Новости" съобщи, че членовете на правителствената коалиция Обединена Сърбия (ОС) и Сръбската социалистическа партия (ССП) са изгладили различията си. Неотдавна ОС обвини двама членове на кабинета от ССП в регионални пристрастия при разпределението на фондове. (Дневник, Б92, ФоНет, Вечерне Новости, Прес Онлайн - 25/02/09)

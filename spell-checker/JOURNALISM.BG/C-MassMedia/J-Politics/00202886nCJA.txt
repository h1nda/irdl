Политическата безизходица спъва президентския вот в Албания
					09/06/2012
					Разногласията между основните партии в парламента забавиха избора на следващия президент. 
					От Ерл Мурати за Southeast European Times в Тирана - 08/06/12 
 
					 
						
Главните албански политически играчи все още са в задънена улица по отношение на избора на нов президент. [Ройтерс] 
						Трите кръга на гласуването в парламента не успяха да излъчат нов президент на Албания, което наложи провеждането на четвърти кръг в понеделник (11 юни) и застраши статута на страната по отношение на членството й в ЕС.
						ЕС оказва натиск върху албанските политици да обединят правителството, преди страната да стане кандидатка за членство. Но главните политически партии не можаха да се споразумеят за официалния кандидат в първите три кръга на гласуването в парламента, в които печелившият кандидат трябваше да получи три пети от гласовете. 
						Кандидатът, представен от управляващата Демократическа партия (ДП) Джезаир Заганьори, се оттегли в петък (8 юни). “Целта ми бе да бъда избран за президент с консенсус между мнозинството и опозицията. Няма да участвам в четвъртия кръг, защото опозицията не подкрепя моята кандидатура, а аз не искам да бъда избран само с гласовете на управляващата коалиция,” каза Заганьори няколко часа след края на парламентарното заседание 
						Според конституцията в двата последни кръга държавният глава може да бъде избран с обикновено мнозинство, което е възможно за управляващата коалиция, тъй като тя има повече от половината места в парламента.
						"Решени сме да изберем президент на страната,” заяви, както го бе правил многократно, премиерът от ДП Сали Бериша. 
						ЕС заяви, че няма да признае вота като обединителен процес, тъй като той продължава и след трите кръга. 
						Опозицията не предложи алтернативен кандидат; вместо това тя поиска от мнозинството да представи за обсъждане други имена. Депутатът от Социалистическата партия Кемал Минджози каза за SETimes, че президентът не трябва да бъде наложен от мнозинството, а кандидатурата му трябва да бъде издигната на масата на преговорите между лидерите на двете основни партии. “Досега нямаме прозрачен процес. Онова, което искаме е президент, издигнат в резултат на преговорите между лидерите на ДП и СП,” каза Минджози. 
						Депутатът от Демократическата партия Дашнор Сула прикани опозицията да представи свои собствени предложения.
						"Не срещата между двамата лидери трябва да определи консенсусната кандидатура, а вотът в парламента. Мнозинството публично обяви своя кандидат. Опозицията също трябва да обяви своя кандидат... Не можем да имаме 'назначен' президент. Кандидатите трябва да се включат в надпреварата и да дадат възможност на най-добрия да спечели. Това е демокрация,” каза Сула за SETimes. 
						Бившият лидер на Социалистическата партия и бивш министър-председател Фатос Нано публично поиска от Еди Рама, председател на СП, да го подкрепи като кандидат на партията. Но Рама каза, че бъдещият президент не трябва да бъде личност със силна политическа биография. 
						Несигурният процес за избор на президент принуди еврокомисаря по разширяването на ЕС Щефан Фюле да изпрати писмо до Бериша и Рама, призовавайки ги да възстановят диалога. 
						"Президентът на страната трябва да бъде избран чрез консултации,” заяви Фюле на 30 май. 
					
				
			
					 
					
 
 

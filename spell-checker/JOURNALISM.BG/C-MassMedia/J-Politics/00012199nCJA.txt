Доклад на ЕК ще препоръча начало на преговори за членство с Турция 
					05/10/2004
					Според дипломатически източници ключово важен доклад на Европейската комисия ще даде зелена светлина за началото на преговори за членството на Турция в ЕС. Вероятно е обаче той да препоръча по-стриктен контрол върху процеса на преговорите. 
					(AФП, International Herald Tribune - 05/10/04; AП, Ройтърс, Би Би Си , ФТ, Гласът на Америка, турска преса - 04/10/04)
 
					 
						
Външният министър Абдула Гюл (на снимка от миналия месец в Ню Йорк) заяви пред репортери, че дипълнителни предусловия за Турция по отношение на нейното членство в ЕС биха били недопустими. [AФП]
						Дипломатически източници в Брюксел потвърдиха в понеделник (4 октомври), че доклад на Европейската комисия, който ще бъде публикуван в сряда, ще препоръча на ЕС да започне преговори с Турция. Източниците обаче са посочили, че документът вероятно ще предупреди, че преговорите могат да бъдат суспендирани, ако Анкара не отбележи по-нататъшен напредък в сферата на човешките права. 
						"Турция изпълнява в достатъчна степен политическите критерии от Копенхаген, за да започне преговори за членство," цитира АФП широко и неофициално огласения доклад. 
						Турция получи официален статут на кандидат за членство през 1999 г., но все още не е получила дата за начало на преговорите за присъединяване. Преди две години лидерите на организацията поеха ангажимент да решат на срещата си на върха през декември 2004 г. дали да започнат преговори с Анкара. Ако докладът даде зелена светлина за преговорите, те следва да започнат "без забавяне", посочиха лидерите през 2002 г. 
						Според някои източници процесът на преговори вероятно ще започне през втората половина на 2005 г. и се очаква да изминат между 10 и 15 години, преди Турция се присъедини към Съюза. Турският премиер Реджеп Тайип Ердоган каза в неделя, че преговорите биха могли да продължат до 2019 г. 
						Макар че отбелязва "значителния" прогрес на Турция към изпълнение на международните стандарти в сферата на човешките права, докладът на комисията изразява загриженост относно тяхното нарушаване. Според АФП документът посочва, че изтезанията не са вече системна практика в Турция, но предупреждава, че "продължават многобройните случаи на изтезания и особено на малтретиране." 
						Изтеклите към медиите части от доклада сочат, че Турция ще бъде призована да подобри състоянието на свободата на словото и на медиите, както и третирането на голямото кюрдско малцинство в страната. 
						Според френския всекидневник "Фигаро" ЕК ще препоръча кандидатурата на Турция да бъде подложена на много по-стриктен контрол в сравнение с тези на десетте държави от ЦИЕ, които се присъединиха към ЕС на 1 май. 
						Наследникът на Гюнтер Ферхойген на поста комисар на ЕС по разширяването Оли Рен потвърди в понеделник, че ЕК ще даде зелена светлина на преговорите с Турция, но допълни, че "ние определено ще се нуждаем от силен механизъм за наблюдение, за да наблюдаваме изпълнението на турските ангажименти в сферата на човешките права и правата на малцинствата... и на върховенството на закона." 
						ЕК също така вижда необходимост от "постоянна предпазна клауза", за да се избегне рискът от голям прилив на турски икономически имиганти в ЕС, каза Рен, който поема поста на 1 ноември. 
						Според проектодоклада Турция вероятно ще бъде изправена пред угрозата от "внезапна спирачка", която би позволила на ЕС да преустанови преговорите си с Анкара, ако тя се отклони от пътя на реформите. 
						Макар да заявява, че би могла временно да се съгласи с мерки за ограничаване на движението на турци към ЕС, Анкара се противопоставя срещу всеки опит тези ограничения да станат постоянни, твърдейки, че това би представлявало нарушение на ангажимента от Брюксел за третиране на турската кандидатура по същия начин като тези на останалите държави-кандидати.

Министър от македонския кабинет защитава проект за административна реформа в парламента
12/02/2004
 
СКОПИЕ, Македония -- Министърът на местното самоуправление Александър Гестаковски се изказа в защита на спорния законопроект за административното делене в започналите в парламента дискусии в сряда (11 февруари). Гестаковски каза, че законът има ключово значение за процеса на децентрализация и ще подобри общинското управление и обществените услуги. Неотдавнашните общински референдуми демонстрираха силно противопоставяне на заплануваните промени.
Други новини: Министърът на отбраната Владо Бучковски замина в сряда на официално посещение в Литва, Латвия и Естония. Той и колегите му ще направят опит да засилят военното сътрудничество и обмяната на опит, свързани с подготовката за членство в НАТО. (Утрински весник - 12/02/04; MИA, Макфакс - 11/02/04)

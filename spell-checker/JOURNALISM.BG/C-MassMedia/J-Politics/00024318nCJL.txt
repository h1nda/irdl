Мнозинството в албанския парламент ще подкрепи законопроект, който ограничава имунитета на законодателите
					23/10/2007
					 
						ТИРАНА, Албания -- Премиерът Сали Бериша съобщи в понеделник (22 октомври), че мнозинството в парламента подкрепя проектозакон, който ще ограничи имунитета на законодателите срещу съдебно преследване. На среща с парламентарната група на управляващата Демократическа партия Бериша подчерта, че нито един депутат няма да бъде защитен от разследване. Той призова опозиционните партии също да подкрепят законопроекта.
						Други новини -- Парламентът откри официални процедури за снемане на имунитета на външния министър Лулзим Баша. Прокуратурата иска да установи дали е имало корупция в търга за строителството на част от магистралата Дуръс-Кукеш. (Шкип, Газета Шкиптаре, Шекули, Панорама - 23/10/07; Топ-Ченъл, 24-оре, Balkanweb - 22/10/07)

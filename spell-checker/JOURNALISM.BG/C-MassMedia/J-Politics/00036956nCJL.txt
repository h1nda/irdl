Фюле обвини и двете страни за политическата криза в Албания 
					05/01/2011
					 
						ТИРАНА, Албания -Еврокомисарят по разширяването Щефан Фюле потвърди, че на Албания й е бил отказан кандидатски статут поради продължаващата политическа криза. Управляващата Демократическа партия (ДП) и опозиционната Социалистическа партия (СП) са в конфликт от общите избори през юни 2009 г., за които СП твърди, че са били манипулирани, и иска провеждането на щателно разследване. ДП обаче отказва да проведе разследване при толкова широко формулирани условия. „Едни от главните политически критерии, Копенхагенските критерии, са свързани с политическата криза, която се отразява върху функционирането на демократичните институции като парламента”, каза Фюле пред Би Би Си във вторник (4 януари). Коментирайки обвиненията, разменяни между двете спорещи страни, Фюле каза, че отговорността е и на двете. (Нюз 24, Balkan Web, НОА, Телеграфи - 04/01/11)

Молдовските жени се борят за равни права в политическия живот
					25/05/2011
					Молдова е далеч от изпълнението на своята цел на хилядолетието за развитие за равенство между половете. Ще помогне ли нова инициатива?
					От Алина Раду за Southeast European Times от Кишинев – 25/05/11
 
					 
						
В правителството на Молдова има една жена. [Ройтерс]
						Много жени в Молдова могат да допринесат за политическия живот в страната също като техните колеги мъже, но културните и социалните бариери са пречка пред тях. С наближаването на местните избори на 5 юни страната може да се нуждае от силен тласък, за да изпълни своята цел на хилядолетието за развитие, а именно да постигне равенство между мъжете и жените в политиката. 
						Нова съвместна инициатива, чието начало беше поставено през този месец от молдовски парламентаристи и службата на ООН в Молдова, има за цел да помогне за изпълнението на този ангажимент. Около 200 жени кандидатки ще преминат обучение по лидерство за воденето на ефективна политическа кампания. 
						Инструкторите ще пътуват до различни райони в страната, за да водят дискусии, отговарят на въпроси и оказват подкрепа. Организаторите се надяват да увеличат броя на жените общински съветници и кметове от 13 на 25 %. 
						„Местните избори през юни са последният шанс на Молдова да изпълни целта за насърчаване на участието на жените в обществено-политическия живот”, заяви заместник-председателят на Либералдемократическата партия Лиляна Палихович, една от малкото жени в парламента. 
						„Няма по-добър начин да се стигне до националните политически институции от придобиването на опит в местната администрация. Насърчаваме жените да започнат на местно ниво и да продължат да се развиват”, добави Палихович, която започна инициативата заедно с Каарина Имонен, координатор на ООН за страната. 
						Борбата ще бъде трудна. Едва 13 % от местата за областни съветници и 18 % от кметските постове се заемат от жени. На по-високо административно ниво разликата е още по-голяма. В правителството има само една жена, а в парламента жените са по-малко от една четвърт. 
						В Хънчещ Екатерина Букур подготвя среща между местни активисти. 
						„Не е лесно жените да бъдат насърчени заради стереотипите, миграцията и бедността. Хората не са склонни да имат доверие в жените. Въпреки това вече имаме няколко жени в местните и областните съвети и те са важен глас на местната администрация. Те просто трябва да бъдат насърчени да продължат”, заяви Букур за SETimes. 
						Даниела Терзи-Барбаросие, директор на Центъра за партньорство за развитие, каза за SETimes, че Молдова разполага с огромен ресурс от жени, които все още се пренебрегват от мъжете в политиката. 
						„Много жени имат големи управленски и политически умения, но в днешно време са скептично настроени към политиката. Те извършват много работа на местно ниво, в политическите партии, но не стигат по-далеч от местните и областните съвети. Когато лидерите на политически партии – а повечето от тях са мъже – съставят листите за парламентарните избори, жените са в дъното на списъка, на позиции, на които нямат шанс”, каза тя. 
						Виорел Фурдуи, председател на Конгреса на местните власти в Молдова, потвърждава, че жените в политиката обикновено са концентрирани на местно равнище. 
						„В някои местни съвети 70 % от членовете са жени, което показва, че те се ползват с добра подкрепа. Но да има само една жена областен председател при 40 области и само една жена в правителството, показва, че държавната администрация трябва да се поучи от местните съвети и да предлага повече места на жени, за да създаде равнопоставеност между половете”, заяви Фурдуи. 
						Целта на хилядолетието за развитие на Молдова предвижда 25 % от кметовете да бъдат жени, както и 25 % от членовете на окръжните съвети и 40 % от членовете на местните съвети.

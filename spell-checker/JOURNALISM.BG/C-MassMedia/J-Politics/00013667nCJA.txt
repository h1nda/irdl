ЕС остава твърд за условията преди началото на предприсъединителните преговори на Хърватия 
					22/02/2005
					Призовавайки отново Хърватия да предаде укриващия се генерал Анте Готовина на Трибунала на ООН за военни престъпления възможно по-скоро, външните министри на ЕС потвърдиха в понеделник, че пълноценното сътрудничество с Трибунала на ООН за военни престъпления остава важно условие в процеса на присъединяване. 
					(АП, Ройтерс, АФП, ХИНА, Радио Б92 - 21/02/05)
 
					 
						
Укриващият се генерал Анте Готовина трябва да бъде екстрадиран към Трибунала на ООН за военни престъпления възможно по-скоро, заявиха външните министри на ЕС. [AФП]
						По-малко от месец преди планираното начало на предприсъединителните преговори с ЕС Загреб бе подложен на натиск отново в понеделник (21 февруари) да докаже, че сътрудничи пълноценно с Международния наказателен трибунал за бивша Югославия (МНТБЮ) и да предаде важния заподозрян във военни престъпления, запасният генерал Анте Готовина. 
						"Пълното и безусловно сътрудничество на страните от Западните Балкани с МНТБЮ остава важно условие, за да продължи движението им към ЕС," казаха външните министри на Съюза в изявление след редовната си среща в Брюксел, допълвайки ,че "последният укриващ се обвиняем трябва да бъде намерен и прехвърлен в Хага възможно по-скоро."
						През декември лидерите на ЕС дадоха зелена светлина за начало на предприсъединителни преговори с Хърватия на 17 март, при положение че тази страна пълноценно сътрудничи с МНТБЮ и екстрадира Готовина. 
						Като един от тримата най-издирвани от Трибунала обвиняеми той премина в нелегалност в средата на 2001 г. скоро след като прокурорите на ООН повдигнаха срещу него обвинения във военни престъпления във връзка с предполагаемата му роля при убийството на 150 сърби от Краина и експулсирането на други 150 000 души към края на конфликта от 1991-1995 г. в Хърватия. 
						В писмо до председателството на ЕС от миналата седмица главният прокурор на Трибунала на ООН Карла дел Понте каза, че властите "чисто и просто не са направили всичко по силите си ", за да го заловят. Тя ги обвини освен това, че не успяват да разбият поддържащата мрежа, която тя определи като "жива, жизнена и активна". По тази причина дел Понте изтъква, че не е в състояние да удостовери, че Хърватия сътрудничи пълноценно с Хага. 
						Висши представители в Брюксел потвърдиха позицията си от декември, като подчертаха, че Хърватия е добре дошла в ЕС, но преди това трябва да изпълни изискванията на сътрудничеството. "Тук няма никакви изненади, това е предусловие за начало на преговорите," каза външният министър на Люксембург Жан Аселборн, чиято страна е понастоящем ротационен председател на ЕС. 
						От своя страна хърватските власти заявяват, че са интензифицирали усилията си за издирване на беглеца, настоявайки, че нито едно от събраните досега сведения до този момент не е доказало, че Готовина е в страната. 
						 "Имаме служби, които си вършат работата със засилена интензивност и с помощта на международни експерти. Убеден съм, че ще тръгнем по следите му," каза Стипе Месич, който се очаква да посети Брюксел в началото на март. 
						"От нас зависи да покажем, че сме прозрачни, отговорни и напълно ангажирани със случая," цитира Ройтерс думите на хърватския външен министър Колинда Грабар-Китарович в Брюксел в понеделник. "Мисля, че ще убедим ЕС, че полагаме максимални усилия."
						Следващата редовна среща на външните министри е насрочена за 16 март, последната дата, на която Брюксел може да реши дали преговорите с Хърватия ще започнат на следващия ден.

НАТО и ЕС настояват Караджич и Младич да бъдат арестувани преди 10-ата годишнина от Дейтънското споразумение
					13/09/2005
					 
						БРЮКСЕЛ, Белгия -- В понеделник (12 септември) генералният секретар на НАТО Яп де Хоп Схефер и върховният представител на ЕС по въпросите на сигурността Хавиер Солана призоваха основните заподозрени във военни престъпления Радован Караджич и Ратко Младич да бъдат арестувани преди отбелязването на 10-ата годишнина от Дейтънското мирно споразумение тази есен. На пресконференция, организирана след среща в централата на НАТО в Брюксел, те подчертаха, че пълното сътрудничество с трибунала в Хага е основно условие, което Босна и Херцеговина и Сърбия и Черна гора трябва да изпълнят, за да се придвижат към интеграция в ЕС и НАТО. ЕС няма да се поколебае да блокира присъединителния процес, ако задълженията не бъдат изпълнени, каза Солана, като цитира случая с Хърватия. Преговорите на Загреб с ЕС бяха отложени, защото страната не успя да предаде на трибунала генерал Анте Готовина.
						Други новини -- Министрите на отбраната на НАТО ще проведат неофициална среща в Берлин тази седмица. В дневния ред ще бъдат включени главно въпроси, свързани с мисиите на алианса в Косово, Афганистан и Ирак, както и с борбата срещу тероризма. (Независне новине, Дневни аваз - 13/09/05; Уеб-сайт на НАТО, Бета - 12/09/05)

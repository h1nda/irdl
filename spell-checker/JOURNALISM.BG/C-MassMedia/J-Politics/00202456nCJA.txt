Членът на председателството на БиХ Комшич напусна партията си
					21/03/2012
					Членът на председателството на БиХ Желко Комшич напусна управляващата Социалдемократическа партия, с което разтърси политическата сцена в страната.
					От Бедрана Калетович за Southeast European Times от Тузла -- 21/03/12
 
					 
						
Желко Комшич ще продължи работата си като член на тристранното председателство на БиХ. [Ройтерс]
						Членът на председателството на Босна и Херцеговина (БиХ) Желко Комшич подаде във вторник (20 март) оставка от поста си на заместник-председател на Социалдемократическата партия (СДП) и дългогодишен член на висшето ръководство на партията. 
						Комшич, хърватският член на тристранното председателство, е един от най-популярните политици във Федерация Босна и Херцеговина. 
						"Оставам член на председателството на [БиХ] и ще продължа да работя на тази позиция на пълни обороти и с всички задължения към държавата", заяви Комшич пред медиите, след като обяви оттеглянето си от партията. 
						Въпреки че нямаше реакция от СДП, мнозина спекулират, че ходът с оттеглянето на Комшич произтича от конфликта му с председателя на партията Златко Лагумджия, който подкрепи кандидатурата на сръбския външен министър Вук Йеремич за генерален секретар на ООН. 
						Посещението на председателя на СДП в Белград миналата седмица беше кулминацията на неразбирателството помежду им, тъй като Лагумджия игнорира противопоставянето от страна на Комшич и членовете и поддръжниците на партията на неговата подкрепа за Йеремич. 
						"Добре е да се постигне консенсус и да имаме един кандидат. Трябва... да подкрепим Йеремич. В противен случай бихме били фриволни политици без единна позиция", заяви Лагумджия пред репортери в Белград след срещата си с Йеремич на 14 март. 
						СДП стана най-силната партия на политическата сцена в БиХ на последните общи избори през 2010 г. 
						По ирония на съдбата резултатите от тези избори бяха центърът на напрежението в партията. 
						Много от членовете на партията усетиха, че решението на Лагумджия да образува коалиция с Партията на демократичното действие (ПДД) е автократично, и то беше сметнато за предателство от повечето партийни кадри и граждани, които подкрепиха СДП на изборите. 
						"Лагумджия и Комшич разрушиха СДП, като я превърнаха в заложник на лични политически желания. Техният конфликт е само показател за безотговорността от страна на държавата", заяви за SETimes професорът от Философския факултет в Сараево Енвер Казаз. 
						Конфликти в СДП има от дълго време. Много видни членове напуснаха партията. 
						"Партията забравя принципите на социалдемокрацията. Това е неин фундаментален принцип, а случващото се в партията е цената на това действие", заяви за SETimes бившият член на СДП Сенад Печанац. 
						Сюлейман Тихич, лидер на ПДД, заяви, че смята, че оттеглянето на Комшич може да повлияе на външната политика на страната. 
						"Това може да усложни работата на председателството на БиХ и на министерството на външните работи с оглед на факта, че Комшич и другите членове на председателството ръководят външната политика", каза Тихич за SETimes. 
						Само месеци след местните избори през октомври оставката шокира гласоподавателите и постави СДП в трудна позиция в светлината на популярността на Комшич. 
						"Той никога не е фаворизирал една националност. Той се бореше за страната, за БиХ. Заради това бях мотивирана да гласувам за него", каза Селма Гунич от Сараево за SETimes. 
						"Тази страна има нужда от политици като Комшич. Ако партията е предала възгледите му, логичният ход е да я напусне. Тези действия са причина за по-силна подкрепа за него", каза за SETimes живеещият в Тузла Ивица Томич. 
					
				
			
					 
					
 
 

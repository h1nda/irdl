Албанските партии провеждат предизборни митинги
					04/04/2011
					
						ТИРАНА, Албания -- Политическите партии започнаха кампанията за местните избори на 8 май с митинги в края на седмицата. Лидерите на управляващата Демократическа партия (ДП) представиха в неделя (3 април) бившия министър на туризма Фердинанд Джафери като свой кандидат за кмет на пристанищния град Дуръс, обещавайки да превърнат града в регионален туристически център. Опозиционната Социалистическа партия се съсредоточи върху Тирана, където лидерът й и настоящ кмет на столицата Еди Рама наблегна на изпълнените инфрастуктурни проекти през неговото управление. Кандидатът на ДП в тази надпревара е Лулзим Баша. Кампанията започва официално в петък. 
						Междувременно в района на Лежа стана първият случай на насилие, свързано с изборите. Кандидатът Зеф Дочи, представляващ Социалистическото движение за интеграция в община Балдре, бе прострелян в събота след завръщането си от митинг. Полицията е арестувала заподозрения извършител. Дочи се намира във военната болница в Тирана. 
						При посещение в Тирана заместник-помощникът на държавния секретар на САЩ Томас Кънтриман каза, че избирателният процес ще бъде внимателно наблюдаван от международната общност, добавяйки, че оценката му ще има решаващо значение за бъдещето на Албания в ЕС. (Balkan Web, Топ Чанъл, Шекули, Клан, Телеграфи - 03/04/11; Газета Шиптаре, Шчип, Шекули - 02/04/11)

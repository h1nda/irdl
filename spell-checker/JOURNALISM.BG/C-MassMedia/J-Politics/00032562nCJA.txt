Сръбският парламент ратифицира статута на Войводина
					01/12/2009
					Въпреки опозицията парламентът ратифицира статута на северната сръбска провинция Войводина.
					От Игор Йованович за Southeast European Times от Белград -- 01/12/09
 
					 
						
Войводина. [Архив]
						Повече от година след приемането му от правителството в понеделник (30 ноември) статутът на Войводина бе одобрен и от парламента. Забавянето на ратификацията се дължеше на възражения от членове както на управляващата коалиция, така и на опозицията, които смятаха, че статутът е в нарушение на конституцията и дава твърде големи правомощия на северната сръбска провинция. 
						От 163-мата депутати в парламента, присъствали на гласуването, 138 са гласували за законопроекта, предаде сръбската държавна информационна агенция "Танюг". 
						Основните възражения на опозицията бяха, че статутът определя най-големият град във Войводина - Нови Сад - за столица и че предвижда възможността провинцията да открива свои представителства в чужбина, да сключва споразумения с други райони, както и да основе своя собствена академия на науките и изкуствата. 
						След приемането на внесените от социалистите миналия месец изменения Войводина се определя в статута като автономна провинция и неделима част от Сърбия. Измененията също така предвиждат Войводина да може да открива свои представителства в европейските региони и в Брюксел със съгласието на сръбското правителство и че Нови Сад вече не се определя като столица, а като главен административен център. 
						 Въпреки промените опозицията продължава да бъде неудовлетворена. Бившият премиер Воислав Кощуница от Демократическата партия на Сърбия казва, че фактът, че статутът все още съдържа разпоредба за референдум относно територията на Войводина, е опасен за цялостта на Сърбия. Партията възнамерява да потърси мнението на Конституционния съд по въпроса. 
						Други представители на властите отхвърлиха подобни опасения. 
						Председателят на Скупщината на Войводина Шандор Егереши каза, че приемайки статута, управляващата коалиция е демонстрирала политическа зрялост, и добави, че това е само началото на децентрализацията и регионализация в Сърбия. 
						Ръководителят на администрацията на Войводина и заместник-председател на Демократическата партия, Боян Пайтич отхвърли обвиненията, че новият статут е сепаратистски. "Сега Войводина ще разполага с по-голяма автономия, но все пак тя ще е по-малка отколкото в други региони в Европа," каза Пайтич по време на дебата. 
						Лидерът на Социалистическата партия и вицепремиер на Сърбия Ивица Дачич каза, че измененията на статута "са най-голямото поражение за привържениците на автономията след две десетилетия", тъй като "тяхната концепция за Войводина като република" се е провалила. Той добави, че Сърбия никога няма да разреши Войводина да напусне територията й.

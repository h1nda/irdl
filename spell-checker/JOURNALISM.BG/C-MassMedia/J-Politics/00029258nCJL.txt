Турция разследва обвинения в купуване на гласове преди местните избори през март
					10/02/2009
					 
						АНКАРА, Турция -- В понеделник (9 февруари) главната прокуратура започна разследване по обвинения, че държавни служители в източната провинция Тунджели са се опитвали да купуват гласове за местните избори на 29 март. Според съобщения в медиите разследването срещу местните власти в Тунджели е започнало след оплакване от малката опозиционна Трудова партия. Турските медии неотдавна публикуваха снимки на държавни служители от канцеларията на областния управител на Тунджели, които раздават нови хладилници, перални, настолни компютри и мебели на потенциални гласоподаватели. В събота Висшият избирателен съвет обяви, че ще заведе наказателни дела срещу политическите партии или фондации, които се опитват да подкупват гласоподаватели.
						Други новини от понеделник -- Според съобщенията арменски учен е оттеглил инициативата за кампания за поднасяне на извинения за убийствата на турци от арменци в началото на 20-и век. Вдъхновен от подобна турска инициатива, д-р Армен Гавакян от Университета "Макуари" в Сидни реши миналия месец да открие петиция в интернет за поднасяне на извинения на турците за убийствата, извършени от така наречената "Тайна армия за освобождение на Армения". Уебсайтът на петицията трябваше да започне да приема подписи тази седмица, но той я е оттеглил поради острите критики от страна на арменската диаспора. (Йени Шафак - 10/02/09; Информационна агенция Доган, Хюриет, Сабах, Агос - 09/02/09; Ройтерс - 07/02/09)

Турското правителство ще се опита да направи забраната на партии по-трудно приложима
					25/03/2008
					 
						АНКАРА, Турция -- Изпълняващият длъжността председател на парламентарната група на управляващата Партия на справедливостта и развитието (ПСР) Нихат Ергюн каза в понеделник (24 март), че са необходими нови правила, които да направят забраната на политически партии по-трудно приложима. Работи се върху предложения в тази насока, каза той, а промяната на конституцията може да бъде готова за обсъждане от депутатите по-късно през седмицата. Работата на парламента може в скоро време да спре, каза той, като отбеляза, че от четирите партии, представени понастоящем в него, три са изправени пред опити да бъдат забранени: неговата ПСР, прокюрдската Партия за демократично общество и Партията на националистическото действие. "Стана наложително да се преформулират законите във връзка със закриването на партии", каза Ергюн. (Заман - 25/03/08; АП, Ройтерс, Хюриет - 24/03/08)

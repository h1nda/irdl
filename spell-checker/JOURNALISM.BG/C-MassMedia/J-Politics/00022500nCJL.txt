Сръбският президент Тадич поиска партиите да го информират за процеса на търсене на кандидат за премиер
					09/05/2007
					 
						БЕЛГРАД, Сърбия -- Президентът Борис Тадич поиска от групите, подкрепили кандидатурата на заместник-председателя на Сръбската радикална партия (СРП) Томислав Николич за председател на парламента, да го уведомят до петък (11 май) дали са се споразумели за издигане на кандидат за премиер. Сред въпросните парламентарно представени партии са СРП, коалицията между Демократическата партия на Сърбия (ДПС) и "Нова Сърбия" (НС) и Социалистическата партия на Сърбия. Тадич посочи, че въпреки продължилите с месеци преговори до момента няма предложена кандидатура, която да може да си осигури необходимото мнозинство. Крайният срок за избор на ново правителство изтича в понеделник.
						Междувременно Младжан Динкич, лидер на "Г17 Плюс", обяви, че неговата партия няма да участва в никакви преговори за сформиране на ново коалиционно правителство, докато Николич не бъде сменен като председател на парламента. (Б92, Бета, Танюг, РТС - 08/05/07)

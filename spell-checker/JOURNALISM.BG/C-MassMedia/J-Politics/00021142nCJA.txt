Изборите през януари са решаващи за бъдещето на Сърбия
					03/01/2007
					"Сърбия е най-важната страна в региона. Без една стабилна Сърбия там няма да има никакъв мир", предупреди германският канцлер Ангела Меркел във вторник.
					(ФТ, АКИ - 02/01/07; AП - 01/01/07; Блиц, АП - 31/12/06; Б92 - 30/12/06; АКИ - 27/12/06; Болкън Инсайт, Транзишънс Онлайн - 21/12/06; B92 - 16/12/06)
 
					 
						
Премиерът Воислав Кощуница (вляво) и президентът Борис Тадич имат различия по състава на сръбското правителство. [Гети Имиджис]
						Един ден след като страната й пое ротационното председателство на ЕС германският канцлер Ангела Меркел изрази надежда във вторник (2 януари) , че парламентарните избори в Сърбия този месец ще укрепят демократичните сили в страната. 
						"Преди всичко очакваме изборите в Сърбия на 21 януари да укрепят демократичния лагер", каза тя в интервю за британския всекидневник Файненшъл Таймс. "Сърбия е най-важната страна в региона. Без една стабилна Сърбия там няма да има никакъв мир." 
						Последните проучвания показват, че Демократическата партия (ДП) на президента Борис Тадич ще бъде втора на изборите по брой на гласовете след ултранационалистическата Сръбска радикална партия (СРС). Коалицията около Демократическата партия на Сърбия (ДСС) на премиера Воислав Кощуница се очаква да бъде на трето място. 
						ДП, както и ДСС обявиха за свой приоритет интеграцията в ЕС. 
						Но три седмици преди изборите, които ще определят бъдещето на страната през идните години, лидерите на двете най-големи демократически партии изглежда имат различни възгледи за състава на бъдещото правителство. 
						"Мандатът за съставяне на правителство се дава на политическата партия, която има най-голям потенциал да сформира правителство", заяви Тадич в интервю за изданието от 31 декември на белградския всекидневник Блиц. "Моето конституционно задължение е първо да проведа консултации с лидерите на партиите, които ще влязат в парламента. След това ще преценя коя политическа партия има най-голям коалиционен потенциал." 
						Цитирайки резултатите от социологическите проучвания напоследък, Тадич заяви, че очаква ДП да спечели 30 % от гласовете, а коалицията на ДСС - около 18%. Ако стане така, каза той, мандатът за сформиране на правителство ще бъде даден на неговата партия, която има няколко все още необявени кандидати за премиерския пост. Тадич каза, че неговото име не фигурира в списъка. 
						Кощуница не крие аспирациите си за още един мандат като премиер и намекна, че неговата партия ще участва в правителствена коалиция, ако той получи този пост. Той обаче не съобщи позицията на своята партия по отношение на възможни коалиционни партньори. 
						Тадич призова Кощуница и ДСС ясно да заявят, че няма да участват в правителство със СРС, чийто лидер Воислав Шешел е съден от Трибунала в Хага. "Ако за ДСС е все едно дали ще сформира коалицицонно правителство с радикалите или с ДП, тогава ДСС не може да бъде наш коалиционен партньор, нито можем заедно да градим европейско бъдеще за Сърбия", заяви президентът. 
						По отношение на ключовия въпрос за Косово и Кощуница и Тадич заявиха, че са против независимостта на провинцията. В понеделник премиерът посети етнически разделения град Митровица и отново обеща да предотвради отделянето на Косово. 
						"Косово е най-ценната част от Сърбия", е заявил Кощуница, цитиран от АП, пред няколкостотин косовски сърби. "Запазването на Косово [като част от Сърбия] е жизнено важно за бъдещето на Сърбия." 
						В доклад на Международната кризисна група миналия месец се посочва, че коалиция от четири партии, ръководена от Либералдемократическата партия (ЛДП), която не е представена в парламента, е единствената сила в Сърбия с "ясна проевропейска нагласа и реалистична политика по отношение на Косово". Лидерът на ЛДП и бивши вицепремиер Чедомир Йованович е за независимост на Косово.

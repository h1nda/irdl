Косово премина успешно теста с изборите 
					16/11/2009
					Според ЦИК в изборите са участвали почти 50 % от гласоподавателите, като не е постъпила информация за по-съществени проблеми.
					От Линда Карадаку за Southeast European Times от Прищина -- 16/11/09
 
					 
						
Косовски албанци гласуват в избирателна секция в Прищина в неделя (15 ноември). [Лаура Хасани/SETimes]
						Гласоподавателите в Косово гласуваха в неделя (15 ноември) на първите избори в страната от обявяването на независимостта. 
						По неофициални данни Демократичната партия на Косово (ДПК) на министър-председателя Хашим Тачи е спечелила в 20 от общо 36 общини. 
						Победител в Прищина е кандидатът за кмет на Демократичната лига на Косово (ДЛК) Иса Мустафа. В надпреварата за избор на кмет в Дяково е надделял кандидатът на Алианс за бъдещето на Косово (АБК) Пал Лекай. Повечето общини обаче ще проведат втори тур на изборите на 13 декември. 
						Според Централната избирателна комисия (ЦИК) 45 % от избирателите са дали своя глас. Участието на сръбското население в изборите беше слабо, тъй като Белград призова за бойкот на изборите. 
						Председателят на ЦИК Несрин Луща заяви на пресконференция в неделя вечерта, че изборите са протекли без проблеми. 
						Местните медии съобщиха, че шестима души са били арестувани в Митровица за възпрепятстване на изборния процес - тяхната политическа принадлежност все още не е установена. 
						Изборите бяха наблюдавани от делегация, водена от члена на Европейския парламент Дорис Пак. Пак и американският посланик в Косово Кристофър Дел посетиха избирателни секции в Грачаница, предградие на Прищина с голямо сръбско население. 
						"Радвам се, че сръбските граждани не откликнаха на искането на Белград за бойкотиране на този процес, а показаха, че са готови да станат част от демократичните институции на Косово", заяви Дел за местната осведомителна агенция „Телеграфи“. 
						Европейската мрежа на организациите за мониторинг на изборите (ЕМОМИ), оглавявана от Дарко Алексов, и „Демокрация в действие”, коалиция от НПО, също следяха отблизо изборите. 
						Според „Демокрация в действие” в някои общини е имало проблеми, но нищо достатъчно сериозно, за да наруши изборния процес. Очаква се ЕМОМИ да направи първата официална оценка на изборите късно в понеделник. 
						След като даде гласа си в Прищина, Тачи каза пред медиите, че изборите в неделя са исторически ден за страната. 
						"Днешният ден е доказателство, че страната ни заслужава независимостта, че нашите граждани заслужават независимостта, демократичния ред и европейската перспектива", заяви Тачи.

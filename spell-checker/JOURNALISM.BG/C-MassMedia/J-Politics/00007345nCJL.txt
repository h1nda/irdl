БиХ и САЩ подписаха споразумение за оръжеен контрол
18/06/2003
 
ВАШИНГТОН, САЩ -- Външният министър на Босна и Херцеговина (БиХ) Младен Иванич подписа меморандум за разбирателство за оръжеен контрол с американския заместник-държавен секретар Ричард Армитидж във вторник (17 юни). По силата на меморандума САЩ ще съдействат на БиХ да подобри контрола върху износа на военни съоръжения и да разработи държавно-административна система от процедури за издаване на лицензи в този сектор. Членовете на делегацията на БиХ проведоха и срещи с представители на МВФ и Световната банка.
Други новини: подразделения от СФОР активизират своите операции по наблюдение на границата между БиХ и Черна Гора, но отричат, че издирват заподозрени във военни престъпления.
Междувременно в Сараево представители на външните министерства на БиХ, Хърватия и Унгария подписаха споразумение за засилване на трансграничното сътрудничество и за изграждане на пътен коридор 5С, преминаващ през техните територии. (Дневни Аваз, Дневни Лист, Независне Новине - 18/06/03; ФЕНА, СРНА, Би Би Си - 17/06/03)

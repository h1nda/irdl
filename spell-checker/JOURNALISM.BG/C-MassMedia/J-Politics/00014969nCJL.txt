Швейцарският външен министър заявява, че е дошло време за преговори за статута на Косово
					20/06/2005
					 
						БЕЛГРАД, Сърбия и Черна гора -- Швейцарският външен министър Мишлин Калми-Рей бе на посещение в Белград в петък (17 юни) и каза, че е дошло време за започване на дискусиите относно статута на Косово. Тя се срещна с колегата си от Сърбия и Черна гора Вук Драшкович, със сръбския президент Борис Тадич и сръбския премиер Воислав Кощуница. Калми-Рей каза, че е дошло време за преговори за статута на провинцията при "спазване на стандартите и правата на малцинствата". Тя подчерта също така, че Швейцария не подкрепя сценарий, предвиждащ безусловна независимост на Косово. 
						Други новини: Лека пътен инцидент в неделя на моста, свързващ етническите албански и сръбски квартали в гр. Митровица, стана повод за стълкновение между членове на двете общности. Кола, в която пътували четирима албанци, се ударила случайно в микробус, управляван от сърбин. Намиращи се наблизо представители на двете общности започнали да хвърлят камъни едни срещу други и по автомобилите на моста. Полицията бързо разпръснала двете групи, но няколко автомобила понесли щети. Двама души са арестувани. (Интърнешънъл херълд трибюн - 20/06/05; Ройтерс - 19/06/05; Политика - 18/06/05; Бета, Танюг - 17/06/05)

Еврокомисарят Рен похвали плановете на Сърбия да приложи временното търговско споразумение
					24/10/2008
					 
						БЕЛГРАД, Сърбия -- Еврокомисарят по разширяването Оли Рен приветства решението на Сърбия да приложи едностранно своето временно търговско споразумение с ЕС догодина като част от Споразумението за стабилизация и асоцииране. Решението ще „ускори напредъка на Сърбия по пътя й към Европа,” каза Рен за всекидневника „Вечерне Новости” в четвъртък (23 октомври). „Годината 2009 би могла да бъде ключова за процеса на присъединяване на Сърбия към ЕС. Ако всички условия бъдат изпълнени, Сърбия може да стане страна кандидатка до края на следващата година,” каза Рен. Той добави, че освен прилагането на временното търговско споразумение Сърбия може да направи още едно нещо, за да ускори процеса: „Да работи усърдно за сътрудничество с Хагския трибунал за военни престъпления и да докаже, че тази пречка може да бъде преодоляна.” (Вечерне новости, Танюг, Б92 - 23/10/08)

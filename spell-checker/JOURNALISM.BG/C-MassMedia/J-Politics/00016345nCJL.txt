ЕК препоръчва преговорите с БиХ по ССА да започнат
		23/10/2005
		 
			БРЮКСЕЛ, Белгия -- Европейската комисия (ЕК) съобщи в петък (21 октомври), че е препоръчала преговорите по Споразуманието за стабилизация и асоцииране с Босна и Херцеговина (БиХ)да започнат. Решението сега трябва да се одобри от 25-те страни-членки на ЕС, най-вероятно до средата на декември. В официално изявление, ЕК съобщи, че БиХ е постигнала необходимия напредък в изпълнението на 16-те предпоставки, изложени в предварителното проучване от ноември 2003 г. В същото време, се казва в изявлението, БиХ се очаква да продължи да подобрява сътрудничеството си с трибунала на ООН за военни престъпления, да приеме закон за общественото радио и телевизионно разпръскване и да осигури осъществяването на реформите в полицията. Липсата на напредък може да доведе до забавяне или отменяне на преговорите, се казва в изявлението на Комисията.
			Върховоният представител на международната общност в БиХ Пади Ашдаут поздрави ЕК за "забележителното решение". Той заяви това в Женева в края на двудневната конференция за бъдещето на БиХ, спонсорирана от Швейцария. (Независне новине - 22/10/05; Уеб-сайт на ЕС, Суисинфо, източници на СВП - 21/10/05)

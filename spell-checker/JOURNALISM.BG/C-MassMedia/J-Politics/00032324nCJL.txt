Словенските партии искат референдум за споразумението с Хърватия за границата
					11/11/2009
					 
						ЛЮБЛЯНА, Словения -- Управляващата коалиция се присъедини към призивите на опозицията за провеждане на референдум за новото арбитражно споразумение с Хърватия за решаване на двустранния спор за границата. Четирите управляващи партии обявиха във вторник (10 ноември), че ще ратифицират споразумението само ако мнозинството от словенците го подкрепят в консултативен референдум. Ново проучване, публикувано във всекидневника "Дело", сочи, че 48,5 % от словенците подкрепят споразумението, 37 % са против него, а 14,6 % нямат мнение за него. Преди да бъде ратифициран, документът ще бъде внесен в Конституционния съд за оценка. В петък президентът Данило Тюрк каза, че той е за провеждането на консултативен референдум преди ратифицирането в парламента. За разлика от него опозицията иска провеждането на референдум, чиито резултати да са задължителни. (ХИНА, Пословни, Нова ТВ, ХРТ, РТС, Ройтерс - 10/11/09)

Основната опозиционна партия в Македония се отказа да бойкотира президентските избори
11/03/2004
 
СКОПИЕ, Македония -- Лидерите на основната опозиционна партия ВМРО-ДПМНЕ обявиха в сряда (10 март), че са се отказали от идеята да бойкотират предстоящите президентски избори. Според местни медии ВМРО-ДПМНЕ е преразгледала позицията си след разговори с представители на международната общност. Сега се очаква партията да обяви своя кандидат в понеделник. ВМРО-ДПМНЕ заплаши с бойкот, след като управляващата коалиция прие изменения закон за президентските избори, без да включи в него предложенията на ВМРО-ДПМНЕ. Освен това партията не е съгласна с назначаването на Стево Пендаровски за председател на Държавната избирателна комисия.
Също в сряда Македония въведе нов кодекс за поведение на полицията, изготвен в съответствие със стандартите на ЕС и с помощта на експерти от полицейската мисия на ЕС "Проксима". Целта на ръководството е да се ограничат случаите на злоупотреба. (Утрински весник - 11/03/04; Макфакс, A1 ТВ - 10/03/04)

ЕС и САЩ постигнаха споразумение за премахване на търговските бариери и за въздушния транспорт
					01/05/2007
					Лидери на ЕС и САЩ постигнаха споразумения в понеделник след еднодневна среща на върха, подготвяйки почвата за по-добро сътрудничество в много области.
					(AФП, AП, Ройтерс, ДПА, Би Би Си, Блумбърг, Гласът на Америка, Уошингтън Файл, Държавен департамент на САЩ, Официален уеб-сайт на германското председателство на ЕС - 30/04/07)
 
					 
						
Споразумението за открито небе осигурява безпрецедентен достъп на авиокомпаниите до нови дестинации, свързващи всеки американски град с град в блока на ЕС, състоящ се от 27 държави. [Гети Имиджис]
						ЕС и Съединените щати постигнаха споразумение във Вашингтон в пенеделник (30 април) да либерализират още повече въздушните услуги и да укрепят икономическите взаимоотношения, като премахнат бариерите за търговията и инвестициите. Общите ангажименти по много въпроси от взаимен интерес също бяха определени по време на годишната еднодневна среща на върха между ЕС и САЩ в Белия дом. 
						Един от ключовите документи, подписани от американския президент Джордж Буш, германския канцлер Ангела Меркел, чиято страна в момента е председател на ЕС, и от председателя на Европейската комисия Жозе Мануел Барозу, бе планът за трансатлантическо икономическо партньорство. Той създава условия за изграждането на по-силна и по-интегрирана трансатлантическа икономика чрез намаляване на регулаторните пречки и ускоряване работата по ключови проекти в различни области. 
						Споразумението предвижда създаването на Трансатлантически икономически съвет, който ще хармонизира регулаторните стандарти в почти 40 области, включително правата върху интелектуалната собственост, сигурната търговия, инвестициите, финансовите пазари, автомобилната индустрия и иновациите. 
						Специфичен резултат от пакта, описан от Меркел като "важна стъпка напред" е, че той ще доведе до взаимно признаване на единен трансатлантически счетоводен стандарт до 2009 г. 
						"Нашите икономически взаимоотношения са най-важните в света", заяви Барозу на съвместната пресконференция с Буш и Меркел след срещата на върха и също отбеляза, че търговията между САЩ и ЕС в момента възлиза на 1,7 милиарда евро дневно. "Можем да работим заедно, за да улесним тези взаимоотношения." 
						Пактът, заяви Буш "е признание, че колкото повече се сближават Съединените щати и ЕС, толкова повече ще расте благосъстоянието" на хората в двете най-големи икономики на света. 
						В съвместното си изявление, тримата лидери приветстваха подписването на споразумението за въздушния транспорт и го окачествиха като "исторически напредък" в либерализирането на трансатлантическия въздушен трафик. 
						Споразумението за т.н. "открито небе", което ще влезе в сила на 30 март 2008 г. ще замени съществуващите двустранни споразумения. Според споразумението всички авиокомпании на ЕС и САЩ ще могат да извършват полети между всеки град в блока от 27 страни-членки и Съединените щати. 
						ЕС очаква споразумението да доведе до осигуряването на общо около 80 000 нови работни места в Съюза и в Съединените щати и че броят на пътниците, използващи въздушен транспорт, ще се увеличи с повече от 26 милиона през следващите пет години. 
						Освен това тримата лидери изразиха ангажираността си за съживяването на кръга от преговори Доха на СТО с цел довеждането им до успешен край. 
						"Нямам никакви илюзии колко трудно ще бъде да се постигне тази цел, но преди всичко ни е необходима твърдата ангажираност на лидерите, за да се постигне споразумение", заяви Буш. 
						По време разговорите, тримата лидери са обсъдили много други проблеми, включително и Косово, конфликтите в Ирак и Афганистан, мирния процес в Близкия изток, ситуацията в Дарфур, борбата срещу тероризма и разпространението на оръжия за масово унищожение. 
						Друга точка от дневния ред е била програмата на САЩ за отмяна на визите за всички страни-членки на ЕС. 
						Тримата лидери също са приели съвместно изявление за енергийната сигурност и промените в климата, като са подчертали своя "взаимен интерес в осигуряването на сигурни, достъпни и чисти доставки на енергия и в справянето с климатичните промени". 
						Според Меркел, макар че не е било постигнато споразумение по специфични мерки за намаляване на парниковите газове, установени са били "много общи допирни точки". 
						"Съзнаваме факта, че тук имаме проблем и че трябва да го решим," заяви тя.

Сръбски закон извежда на преден и централен план защитата на животните
					14/01/2010
					Правозащитните групи са съгласни, че правната рамка за защита на животните постепенно се утвърждава в Сърбия. По-големият проблем ще бъде прилагането й.
					От Бояна Милованович за Southeast European Times от Белград --14/01/10
 
					 
						
Нови закони целят да внесат положителни промени в ежедневието на животните в Сърбия, като същевременно повишават обществената осведоменост, казват защитниците на животните. [Никола Барбутов/SETimes]
						Два нови закона, целящи да подобрят живота на животните в Сърбия, доближават страната до стандартите на ЕС. Законодателството бе приветствано от активистите за защита на правата на животните. 
						Някои активисти работят за добавянето на разпоредба за благоденствието на животните в конституцията на страната и събират подписи в подкрепа на инициативата. 
						 Даница Дробац от НПО за защита на правата на животните "Европейска инициатива 17" каза, че Сърбия е сред последните страни на Балканите, приели едва миналото лято Закон за благоденствието на животните. Законът за ветеринарната медицина бе приет през 2005 г., а новият Наказателен кодекс - през 2006 г. 
						"Тези закони допринесоха за положителни промени за животните и повишиха равнището на обществена осведоменост за животните и отношението към тях. Например Наказателният кодекс определя като престъпление не само убиването, но и тормоза на животни, и предвижда наказание затвор," каза Дробац за Southeast European Times. 
						Тя добавя: " Законът за благосъстоянието на животните, [макар и] несъвършен, внася на практика революционни промени в отношението към животните. Законът [за благосъстоянието] разпорежда всички местни правителства да построят приюти за изоставени котки и кучета, което несъмнено ще сложи край на ужасяващото измъчване на невинни бездомни животни в селските райони." 
						Привеждането на сръбското законодателство в съответствие с разпоредбите на ЕС за правата на животните допринесе в голяма степен за промените, каза тя. 
						Друга организация за защита на правата на животните, "Орка", също приветства новите закони. Председателят на групата Елвир Буразерович каза, че мерките предвиждат активна защита на правата на животните. 
						"Измененията и добавките в наказателното законодателство увеличиха присъдите от лишаване от свобода за тормоз и убийство на животни от шест месеца на една година, а [организирането на боеве между животни е вече] престъпление, наказуемо с три месеца до три години затвор," каза Буразерович за Southeast European Times. 
						Законът за повишаване на осведомеността за правата на животните влезе в сила през септември 2009 г. и се прилага в училищната система на Сърбия. 
						"Този нормативен документ ще разреши изучаването на въпросите, свързани с благосъстоянието на животните, да бъде включено във всички нива на образованието," каза Буразерович. "Нещо по-важно от законовите разпоредби е собствениците на животни да станат по-отговорни, така че да се предотвратят случаите, в които хората се отегчават от кучето си, след като са се позабавлявали, и го изхвърлят на улицата."

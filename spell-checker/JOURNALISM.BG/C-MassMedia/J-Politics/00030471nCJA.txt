Опозицията има преимущество преди изборите в България
					03/06/2009
					Партията на софийския кмет Бойко Борисов, ГЕРБ, се очертава като водач преди неделните избори за ЕП, изпреварвайки социалистите и други трима претенденти.
					(Различни източници -- 26/05/09 - 01/06/09)
 
					 
						
Плакати от кампанията за предстоящите избори за Европейски парламент са осеяли югоизточния град Ямбол, България. [Гети Имиджис] 
						Дясна опозиционна партия се очертава да спечели мнозинството от гласовете в изборите за Европейски парламент (ЕП) в България. Изборите в неделя (7 юни), на които гражданите ще избират своите 17 депутати в следващия 736-местен парламент на ЕС, се разглеждат като генерална репетиция за общите избори в страната на 5 юли. 
						Ако данните от текущите социологически проучвания останат в сила, "Граждани за европейско развитие на България" (ГЕРБ) ще изпрати пет или шест свои представители в Страсбург и Брюксел. 
						Партията, водена от софийския кмет Бойко Борисов, спечели първите избори за ЕП в страната през май 2007 г. с 22 % от гласовете. Този път тя изглежда готова да събере между 30 и 36 %. 
						На второ място е лявата "Коалиция за България", водена от Българската социалистическа партия (БСП) на премиера Сергей Станишев. Социологическите проучвания показват вероятност тя да получи между 21 и 27 % от гласовете, даващи й право на четири или пет места. 
						Главна цел на кампанията бе излъскването на международния имидж на България. Повечето партии и коалиции обещаха да изчистят репутацията на България, жестоко опетнена от вихрещата се организирана престъпност и корупция на високо ниво. Подозрения за измама и нередности накараха ЕС да спре помощи в размер на стотици милиони евро, което попречи на хората да се възползват от членството на България в блока. 
						Политическото напрежение е нараснало, особено след приемането на спорните промени в избирателния закон преди два месеца и многобройните опити да се попречи на участието на сформираната неотдавна "Синя коалиция". Скандал по повод на връзките между кампанията на Станишев и фирмата, която ще обработва изборните резултати, предизвика безпокойство за честността на изборите. Съществуват и тревоги, че купуването на гласове – често срещано през последните няколко години – отново ще помрачи процеса, независимо от по-строгите наказания. 
						Избирателната активност е другата променлива. Проучванията сочат, че тя вероятно ще бъде между 35 и 40 % от регистрираните 6,7 милиона избиратели. Според анализаторите всяко значително отклонение от тези прогнози би могло да повлияе сериозно на резултатите. 
						Ако се явят повече от очаквания брой избиратели, от това вероятно ще се облагодетелстват ГЕРБ и "Синята коалиция". Но ако избирателната активност спадне до около 25 %, партията на турското малцинство Движение за права и свободи (ДПС) може да се яви като основен глас на България в ЕП. 
						Резултатите от социологическите проучвания за ДПС, което понастоящем е по-малък партньор във водената от БСП управляваща коалиция, варират от 10 % според проучване на „Сова Харис” до 19 % в изследване на МБМД. Ако предвижданията за избирателната активност се окажат верни, ДПС ще спечели от две до четири места. 
						"Синята коалиция" вероятно ще спечели между 6 и 9 % от гласовете, и следователно едно място в ЕП. Новосформираният блок включва няколко десни партии, между които Съюза на демократичните сили и Демократи за силна България. Междувременно ултранационалистическата партия „Атака” може да спечели между 8 и 11 % от гласовете, т.е. едно място в парламента. 
						Само партии, които преминат границата от 5,88 %, могат да влязат в ЕП.

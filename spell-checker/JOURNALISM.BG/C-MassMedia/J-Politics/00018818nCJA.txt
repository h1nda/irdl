Корупция и носталгия все още застрашават реформирането на Румънската социалдемократическа партия
					05/06/2006
					В момент, когато най-голямата румънска опозиционна партия преживява най-сериозната си криза в посткомунистическата епоха, сегашният й лидер Мирча Джоана се опитва да спре упадъка. Междувременно негови съпартийци са обект на разследвания за корупция, а основателят й се противопостави на новото ръководство.
					От Джелу Трандафир за Southeast European Times от Букурещ – 05/06/06
 
					 
						
Председателят на СДП Мирча Джоана обеща да модернизира партията. [Гети Имиджис]
						От коалиция с ултранационалистите до възкресяване на стария си бивш комунистически лидер, Румънската социалдемократическа партия (СДП) опита всичко, за да спре спадането на популярността си, за което говорят социологическите проучвания. Партията започна да губи привърженици, след като се прости с властта през декември 2004 г., а неотдавнашните разкрития за алчност и корупция ускориха този процес. През май СДП имаше едва 23 % от подкрепата на гласоподавателите, което е с 31 % по-малко от данните за октомври 2005 г. 
						Председателят на СДП Мирча Джоана е дипломат от кариерата и бивш външен министър. Той обеща да модернизира организацията, която се смята за наследник на най-голямата комунистическа партия в Източна Европа. Реформата, започната от т. нар. трансилванска "Група от Клуж", се радва на силната подкрепа на Партията на европейските социалисти, към която СДП принадлежи. 
						Последната политическа тактика на Джоана обаче предизвика съмнения. Неговата инициатива за подписване на протокол с ултранационалиста Корнелиу Вадим Тудор бе спряна в последния момент. Целта на протокола е да се създаде "силна и обединена опозиция", както поясни Джоана, и да се открие пътят за сваляне на реформистския кабинет на Търичану чрез предложение за вот на недоверие, което да бъде внесено в парламента този месец. 
						Но перспективата за подобно сътрудничество шокира реформистката "Група от Клуж" и някои ръководители на ЕС. Евросоциалистът Ян Маринус Вирсма напомни на СДП, че социалистите по цял свят отказват да си сътрудничат с ксенофобски партии. 
						Джоана обясни предложението си за сътрудничество с популисткия лидер като опит за сплотяване на традиционните гласоподаватели на СПД. Привлечени в миналото от Йон Илиеску, който описваше себе си като "беден, но честен", румънците от селските райони се почувстваха измамени от необяснимото богатство на неговите наследници. Те с изненада разбраха, че бившият премиер Адриан Нъстасе е наследил богатство от "леля Тамара", тайнствена роднина, починала в скромен едностаен апартамент. "Тази история се разказва във всяка кръчма във всяко кътче на страната," каза Джоана. 
						Прокуратурата обвини Нъстасе във вземане на подкуп и в крайна сметка социалдемократите го убедиха да се оттегли от поста на изпълнителен председател на СДП, като остави цялото ръководство на Джоана. Оставката на Нъстасе обаче не бе достатъчна за възстановяването на общественото доверие. Други влиятелни представители на СДП се разследват в момента, сред които трима бивши министри. 
						Същевременно изгонването на Нъстасе даде на основателя на СДП Йон Илиеску възможност да маневрита. Той се опитваше да създаде паралелна структура, "Социален полюс", сред левите среди в партията, определяйки го като "дискусионен форум" между левите партии и профсъюзите. Това създаде заплаха от разцепване на партията и сегашните лидери се опитаха да спрат действията на Илиеску. "Отсега нататък изразът "Социален полюс" повече никога няма да се използва", каза Джоана миналата седмица. 
						Но след една година на власт Джоана още не е осъществил повечето от обещаните реформи и някои от неговия лагер вече губят търпение. За да може СДП да остави зад гърба си обвиненията в корупция, са необходими смели политически действия срещу някои от сегашните лидери, но засега Джоана продължава да ги държи в ръководството. 
						"Ние обсъждахме вътрешните си проблеми в публичното пространство," каза Василе Пушкаш, влиятелен депутат от "Групата от Клуж". С оставката на Нъстасе "ние дадохме сигнал за прочистване и всички членове и организации на СДП трябва да го последват."

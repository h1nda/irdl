Черногорският парламент одобри състава на новото правителство на Джуканович
					02/03/2008
					 
						ПОДГОРИЦА, Черна гора -- Парламентът одобри в петък (29 февруари) състава на новото правителство начело с премиера Мило Джуканович от Демократическата партия на социалистите. Това е петият мандат на Джуканович като премиер. Той заема мястото на Желко Стуранович, който подаде оставка в края на януари, след като се разбра, че е болен от рак. 
						Заплаха за бомба в парламента в четвъртък отложи вота за кабинета на Джуканович и за прогамата му за петък. Представители на опозиционните просръбски партии заявиха, че няма да присъстват на това заседание и призоваха Джуканович да обяви дали неговото правителство ще признае Косово. Джуканович заяви, че решението зависи от националните интереси. (Виести - 01/03/08; РИА Новости, AФП, РТЧГ, Мина, AП - 29/02/08)

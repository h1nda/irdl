Македония прие закон за лустрацията
					11/02/2008
					Македония прие миналия месец законопроект, който налага всички кандидати за държавни постове да бъдат проучвани, за да се установи дали са сътрудничили на комунистическата тайна полиция.
					От Горан Трайков за Southeast European Times от Скопие -- 11/02/08
 
					 
						
Парламентът прие закона миналия месец. [АФП]
						Македонският парламент прие на 22 януари законопроект, който изисква всички кандидати за държавни постове да бъдат проучвани, за да се установи дали са сътрудничили - или са били членове - на тайните служби по времето на комунизма. 
						Този вид проверка се нарича лустрация, понятие, с което в миналото са били наричани ритуалите на пречистване, извършвани от древните гърци и римляни. След падането на комунизма терминът започна да означава ограничаване на бившите комунисти и по-специално на шпионите на комунистическата тайна полиция, от участие в управлението и заемането на всякакви други обществени длъжности. 
						Македонският закон бе окончателно приет, след като правителството се съгласи, че той ще се прилага от 1944 г. до настоящия момент. През месец май 2007 г. правителството предложи процесът на проверки да важи само до юли 2000 г. Поддръжниците на закона отправиха критики срещу идеята, заявявайки, че това е доказателство, че правителството се опитва да изключи агентите и информаторите, които в момента са на власт. 
						Онези, които желаят да заемат постове в гражданските служби, съдебната власт, учебните заведения, медиите, НПО и религиозни организации, вече ще трябва да подписват декларации, че не са сътрудничили на тайните служби. След това техните досиета ще се проверяват от деветчленна парламентарна комисия. Законът ще бъде в сила в продължение на пет години. 
						Македония бе една от последните държави от бивша Югославия и източния блок, която прие закон за лустрацията. Защитниците му твърдят, че ползите са двойни: законът ще позволи жертвите на режима да получат справедливост, като в същото време ще помогне да се отслаби контролът на бившите комунисти върху македонската икономика и институции. 
						Някои обаче изразяват загриженост, че процесът на лустрация може да бъде манипулиран и че повечето от доказателствата за сътрудничество вече са унищожени. 
						Игор Ивановски, член на парламента от Социалдемократическия съюз на Македония (СДСМ), заяви, че неговата партия подкрепя закона. "Но това не означава, че ние приемаме безусловно закона," добави той, предупреждавайки, че в настоящата си форма той може да бъде използван, за да се дискредитира опозицията, и за политически манипулации. 
						Стоян Андов, депутат и бивш председател на парламента, е направил предложението за закона. "С този закон работата на обществени административни постове няма да бъде достъпна за онези, които са били идеологически или политически мотивирани и са били тайни политически информатори, работили за премахването на всички други идеологии освен комунизма," обясни той. 
						Според Андов законът е много важен за страната, тъй като ще позволи важните хора на постове в политическите структури, медиите, образованието и науката да бъдат независими от тайните центрове на власт, наследени от комунистическия режим. Затова, казва той, "по-вероятно е решенията, които проверените държавни служители ще вземат, да облагодетелстват страната и гражданите и да бъдат в съответствие със законите на Македония."

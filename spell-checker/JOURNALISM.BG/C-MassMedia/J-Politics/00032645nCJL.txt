СДП ще оспори резултатите от балотажа на президентските избори в Румъния
					08/12/2009
					 
						БУКУРЕЩ, Румъния -- Лидерът на Социалдемократическата партия (СДП) и кандидат за президент Мирча Джоана каза късно вечерта в понеделник (7 декември), че неговата партия ще сезира съда, за да оспори резултатите от балотажа в неделя. Джоана загуби с минимална разлика от настоящия президент Траян Бъсеску от Либералдемократическата партия (ЛДП). Джоана определи резултатите от вота като сериозна изборна измама.
						Неговата СДП ще запази също така съюза си с Националлибералната партия (НЛП) и Демократичния съюз на унгарците в опит да сформира ново правителство. СДП и НЛП контролират около 60 % от всички депутатски места в парламента.
						Лидерите на партията на Бъсеску, ЛДП, също се срещнаха късно вечерта в понеделник и настояха, че изборните резултати са точни, въпреки че проучванията на общественото мнение непосредствено преди гласуването сочеха лесна победа за Джоана. ЛДП заяви, че очаква да сформира следващото правителство. (Гъндул, Котидианул, Евениментул Зилеи - 08/12/09; Ройтерс - 07/12/09)

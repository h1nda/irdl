Делегация на БиХ е във Вашингтон за отбелязване на 10-ата годишнина от Дейтънското споразумение
					21/11/2005
					Делегация на високо равнище от Босна и Херцеговина присъства на двудневните чествания по повод 10-ата годишнина от Дейтънското мирно споразумение, които бяха открити във Вашингтон в понеделник. 
					(Ню Йорк таймс, Уошингтън поуст, Би Би Си, Файненшъл таймс, ФЕНА - 21/11/05; АФП, АП, Интърнешънъл хералд трибюн - 20/11/05; АП, РСЕ/РС - 18/11/05; Ройтерс - 17/11/05)
 
					 
						
Иво Миро Йович, председател на тристранното председателство на БиХ, оглавява делегацията на високо равнище, която включва около 40 министри, законодатели и други официални лица. [АФП]
						Десетки официални лица и политици от Босна и Херцеговина (БиХ) пристигнаха във Вашингтон в понеделник (21 ноември), за да присъстват на двудневните церемонии по случай 10-ата годишнина от Дейтънското мирно споразумение (ДМС).
						Иво Миро Йович, председател на тристранното председателство на БиХ, оглавява делегацията на високо равнище, която включва около 40 министри, законодатели и други официални лица, съобщава АФП. 
						Програмата на проявите за отбелязване на годишнината включва конференция в понеделник, посветена на споразумението, постигнато във военновъздушната база "Райт-Петерсън" в Дейтън, Охайо, на 21 ноември 1995 г., и официално подписано в Париж на 14 декември същата година. Във вторник официалните лица от БиХ ще разговарят с държавния секретар на САЩ Кондолиза Райс за бъдещето на балканската страна, която сега се стреми да изгради по-тесни връзки с ЕС и НАТО. Тържествен обяд в Държавния департамент, чийто домакин ще бъде Райс, също е включен в програмата. 
						Сред официалните лица, поканени да присъстват на церемониите, са върховният представител на международната общност в БиХ, Пади Ашдаун, и Ричард Холбрук, бивш посланик на САЩ в ООН, който бе посредник по ДМС през 1995 г. 
						Десет години по-късно както критиците, така и защитниците на споразумението признават, че то е изпълнило основната си цел -- да сложи край на най-кръвопролитния конфликт в Европа след края на Втората световна война, при който загинаха над 200000 души, а близо два милиона бяха принудени да напуснат домовете си. 
						Но ДМС доведе и до създаването на една от най-тромавите системи на управление в света. БиХ е страна, състояща се от две политически единици -- Федерация БиХ и Република Сръбска -- всяка със свое собствено правителство и парламент. Освен това има държавен парламент и правителство, както и тристранно председателство, чиито членове представляват трите основни етнически групи в страната -- босненските мюсюлмани, хървати и сърби. 
						През последните месеци международната общност започна да призовава за конституционна реформа, като предупреди, че икономическите перспективи и кандидатурата на БиХ за членство в ЕС могат да бъдат застрашени, ако се запази сегашното институционно устройство, което включва над 100 министерски поста и 14 местни правителства. 
						Преди десет дни лидерите на осемте основни управляващи и опозиционни партии в БиХ се събраха в Брюксел, за да обсъдят промените в конституцията на страната, която е част от ДМС. 
						"Сега трябва да се постараем да осигурим нова рамка за следващата фаза, която не е вече мирът, а преходът ... Дейтън не може да бъде таванът ни; той трябва да е нашият под," каза Ашдаун пред АФП миналата седмица. "Трябва да излезем извън конструкциите на Дейтън. Рамката за случилото се досега бе Дейтън, но рамката за бъдещето според мен ще бъде Брюксел."
						Според съобщенията, макар и да запазва двете автономни области, предложената реформа на конституцията предвижда значително намаляване на техните правомощия в полза на по-силно централно правителство, което да се отчита пред национален парламент. Предложението предвижда също замяна на тричленното председателство с един президент и двама вицепрезиденти. 
						Лидерите на осемте босненски партии продължиха в неделя във Вашингтон разговорите си за конституционните промени. Очаква се във вторник те да излязат със съвместна декларация, в която да обявят резултатите от дискусиите.

Турският президент се срещна с ръководителите на законодателната, изпълнителната и съдебната власт
					22/01/2009
					 
						АНКАРА, Турция -- В сряда (21 януари) президентът Абдула Гюл проведе закрито заседание с ръководителите на законодателната, изпълнителната и съдебната власт в страната. На него присъстваха председателят на парламента Коксал Топтан, министър-председателят Реджеп Тайип Ердоган, председателят на Конституционния съд Хашим Кълъч, председателят на Касационния съд Хасан Герчекер, председателят на Държавния съвет Мустафа Бирден и други висши служители. След заседанието Герчекер каза, че са били обсъдени вътрешни и международни въпроси, свързани със съдебната система. Някои от медиите в Турция предполагат, че това е било опит за намаляване на напрежението, породено от разследването срещу ултранационалистическата организация "Ергенекон", която според обвиненията е подготвяла държавен преврат. Според съобщения в медиите от четвъртък полицията е задържала още 26 заподозрени по случая.
						Други новини -- В сряда в Истанбул започна съдебен процес срещу 60 души, обвинени в пребиването до смърт на политическия активист Енгин Чебер, докато се е намирал в ареста. Властите го арестуваха през октомври по време на протест срещу полицейското насилие. Сред заподозрените са един затворнически надзирател, полицейски служители и войници, които според обвинението са извършили изтезания, злоупотреба със служебно положение и небрежност и не са съобщили за извършено престъпление. (Заман, Хюриет - 22/01/09; МИА, АП, Ройтерс, Анадолска информационна агенция - 21/01/09)

Председателят на албанския парламент е на посещение в Косово
					19/12/2005
					Без връщане към миналото, без разделяне и без промяна на границите, каза председателят на албанския парламент Жозефина Топали в Прищина миналата седмица в подкрепа на указанията на Контактната група за решаването на въпроса за статута на Косово.
					От Блерта Фоничи за Southeast European Times от Прищина – 19/12/05
 
					 
						
Изпълнението на определените от ООН стандарти за Косово -- включително децентрализацията и защитата на малцинствата -- е ключът към установяване на нормалност, според председателя на албанския парламент Жозефина Топали. [Гент Шкулаку]
						Албания подкрепя директивите на Контактната група за решаване на въпроса за статута на Косово, каза председателят на албанския парламент Жозефина Топали по време на посещението си в провинцията миналата седмица. "Без връщане към миналото, без разделяне и без промяна на границите. Затова трябва да работим върху стандартите, децентрализацията и защитата на малцинствата," каза Топали. 
						В същото време тя потвърди подкрепата на Албания за "европейската независимост на Косово", като добави, че всички институции и политически групировки в страната й подкрепят тази позиция. 
						Това бе първото посещение на Топали в Косово след избирането й за председател на парламента. Тя е първата високопоставена политическа фигура от Албания, която посещава провинцията след началото на процеса на преговорите за статута. В Прищина тя се срещна с лидерите на временните институции и политически партии, както и с ръководителя на ЮНМИК Сьорен Йесен-Петерсен. 
						Определените от ООН стандарти за Косово -- включително децентрализацията и защитата на малцинствата -- трябва да се разглеждат като изискване, каза тя. "Изпълнението на стандартите и децентрализацията ще допринесат за установяването на нормално състояние," каза тя след среща с косовския си колега Неджат Дачи. 
						Топали, член на Демократическата партия на албанския премиер Сали Бериша, призова и за по-силно икономическо сътрудничество между Албания и Косово, особено в енергийния сектор. "Строителството на магистралата Дуръс-Прищина ще бъде важно както за Косово, така и за Албания, и ще има положителен ефект върху икономическото им развитие," каза тя след среща с косовския премиер Байрам Косуми. 
						Топали се срещна и с косовския президент Ибрахим Ругова. 
						От януари до днес няколко видни представители на албанското правителство и на деловите среди посетиха Прищина с цел да насърчат по-тясното икономическо и търговско сътрудничество, както и да потвърдят подкрепата на Албания за процеса на решаване на въпроса за статута.

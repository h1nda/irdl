Косово предупреди, че ще напусне преговорите за статута, ако бъде предложено разделяне на провинцията
					15/08/2007
					 
						ПРИЩИНА, Косово, Сърбия -- Косовският президент Фатмир Сейдиу предупреди във вторник (14 август), че Прищина може да преразгледа участието си в преговорите за бъдещия статут, ако бъде предложена идеята за разделяне на провинцията. Териториалната цялост на Косово е ненарушима, е казал той, цитиран от местните медии.
						Албанският премиер Сали Бериша също критикува идеята за разделяне на провинцията, като каза, че териториалните промени биха застрашили регионалната сигурност. "По-нататъшни териториални деления на Балканите с мотива за създаване на етнически държави ще доведе до серия от кризи и опасни конфликти не само за нашия полуостров, но и за Европа," предупреди Бериша. 
						В Скопие Владо Поповски, съветник на премиера Никола Груевски, изрази тревога, че едно разделяне на Косово може да доведе до подобно разделяне и на Македония, до федерализация или ново, по-радикално Охридско споразумение. Правителството обаче не излезе с официално изявление по въпроса.
						В същото време лидерът на косовските сърби Момчило Трайкович каза във вторник за всекидневника "Дневник", че Сърбия няма да участва в никакви действия за разделяне на Косово. "Дори и контролираната независимост е по-добра от сценарий, предвиждащ разделяне на провинцията, колкото и еретично да звучи това," е казал Трайкович. 
						Москва също отхвърли разделянето. Александър Боцан-Харченко, представител на Русия в "тройката", която ще бъде посредник в новите преговори за окончателния статут, определи всяко споменаване за разделяне като "провокационно". (Шекули, Коха Йоне, Шкип - 15/08/07; Б92, Бета, Танюг, Balkanweb, Топ-Ченъл, A1, Дневник, БГНЕС - 14/08/07)
